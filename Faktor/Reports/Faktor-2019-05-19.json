{"url": "https://www.faktor.bg/bg/articles/novini/balgariya/premierat-se-sreshtna-s-vanshniya-ministar-na-germaniya-obsadiha-stokoobmena-mezhdu-dvete-strani", "text": "Министър-председателят Бойко Борисов се срещна с министъра на външните работи на Федерална Република Германия Хайко Маас. Това съобщиха от правителствената информационна служба.  В Министерския съвет те обсъдиха актуални теми от двустранен характер, както и въпроси от дневния ред на Европейския съюз. В хода на разговора беше отбелязано доброто двустранно сътрудничество в редица области. Освен интензивния политически диалог между България и Германия, на срещата беше посочено, че двете държави остават стратегически партньори в областта на търговията и инвестициите.  През 2018 г. стокообменът между страните е 8,153 млрд. евро, което е с 11.8 % повече от миналата година. Инвестициите от Германия у нас през 2018 г. са в размер на 153,7 мил. евро. По време на срещата българският министър-председател Бойко Борисов посочи, че за страната ни остава приоритет запазването на тенденциите на ръст на двустранната търговия, както и разширяването на присъствието на български продукти на германския пазар в сектори като електроника и електротехника, машиностроене, информационни технологии.  По време на разговора между премиера Бойко Борисов и министър Хайко Маас бяха обсъдени и възможностите за задълбочаване на двустранното партньорство в секторите туризъм, образование, наука и култура. Добър пример за сътрудничеството е навлизането на модела на дуалното професионално образование у нас.  Запазването на стабилността в страните от Западните Балкани, насърчаването на тяхната европейска перспектива, опазването на сигурността на външната граница на ЕС също бяха сред темите на срещата между премиера Бойко Борисов и германския външен министър Маас. Фокус на разговорите беше и енергийната сигурност на страната, включително чрез диверсификация на източниците, маршрутите и доставчиците на газ.", "date": "2019.05.19", "title": "Премиерът се срещна с външния министър на Германия, обсъдиха стокообмена между двете страни"}
{"url": "https://www.faktor.bg/bg/articles/novini/svyat/17-sa-raneni-v-egipet-pri-eksploziya-nasochena-sreshtu-turisticheski-avtobus", "text": "Седемнайсет души - 10 граждани на Египет и седем туристи от Южна Африка, са ранени днес при експлозия, насочена срещу туристически автобус в района на Големия египетски музей близо до пирамидите на платото Гиза.  Самоделно взривно устройство е било детонирано при преминаването на автобуса с туристи, предаде Франс прес, като се позова на източници от египетските сили за сигурност и медицинските служби.", "date": "2019.05.19", "title": "17 са ранени в Египет при експлозия, насочена срещу туристически автобус"}
{"url": "https://www.faktor.bg/bg/articles/hristo-hristov-i-vili-lilkov-oshte-ima-naslednitsi-na-represirani-ot-bkp-koito-se-strahuvat-da-govoryat", "text": "Христо Христов и Вили Лилков гостуваха в БТВ, за да представят книгата си \"Погубената България\". Проектът е продължение на книгата \"Бивши хора\".  „Поryбената България са едни хора, които смятаме за образци. Фантастични българи - индустриалци, търговци, учители, кметове, българското войнство, духовен елит. Хора, изконни българи, които са запазили своя човешки образ при невероятния терор, който е следвал след 1944 г. Това е група от българското общество, върху която репресиите, след като се прехвърлят на конкретните хора и те си отидат, се прехвърлят и върху техните деца\", обясни Христо Христов.  „Причината е, че точно този елит Държавна сиryрност окачествява като най-трудно приспособим към новите условия. Резолюцията на всяко едно от тези досиета е остава неприобщен до края на живота си. Докато всички други категории - вражески елементи, които са съществували - по някакъв начин БКП е намирало политика за приобщаване. Този елит обаче няма начин за приобщаване и единственият начин за работа с тях е репресията”, коментира Вили Лилков.  „Основният архив е този на тоталитарните комунистически служби, който се съхранява от Комисията по досиетата. Благодарение на действащия закон ние имаме достъп до него. Архивът е огромен и два живота няма да ми стигнат, за да го проуча\", допълни Христо Христов. „Тази книга се базира основно на изследване на провинциалния елит и на техните наследници. Има и много живи свидетелства\", каза още Лилков. Някои хора обаче мълчат от страх. „Открихме невероятни примери за поведение. Ако погледнете завещанията на някои от тях към своите градове, те са ориентирани към бъдещето. Към социално слабите, към сиропиталища и болници. Дарявали са цялото си имущество, а наградата е била концлагер\", разказа Вили Лилков. Двамата коментираха, че в малките градове и села има архиви, които почти не са отваряни и там има още много информация, която досега не излизала на бял свят.", "date": "2019.05.19", "title": "Христо Христов и Вили Лилков: Още има наследници на репресирани от БКП, които се страхуват да говорят"}
{"url": "https://www.faktor.bg/bg/articles/novini/balgariya/osvirkaha-karadaya-na-futbolen-mach-v-kardzhali", "text": "Фенове на футбола освиркаха лидера на на ДПС Мустафа Карадайъ на стадион „Дружба” в Кърджали. Политикът, който е и кандидат за евродепутат от листата на ДПС се оказа днес следобед сред публиката на срещата „Арда” – „ЦСК-1948”.  Коментаторът на срещата реши да направи реклама на важния гост, като съобщи, че Мустафа Карадайъ лично наблюдава срещата. Вместо очакваните овации обаче прозвучаха освирквания, нецензурни реплики и безразличие.  Карадайъ е бил в компанията на други политици от ДПС и кмета на града Хасан Азис, който е и зам. председател на партията. Пред стадиона пък бе паркиран автобусът, облепен с плакати на ДПС, с който партията обикаля предизборно районите. Реакцията срещу лидера на ДПС и то в бастиона на Доган е показателна за негативните настроения, обхванали лъганите 30 години турци и мюсюлмани в страната.", "date": "2019.05.19", "title": "Освиркаха Карадайъ на футболен мач в Кърджали"}
{"url": "https://www.faktor.bg/bg/articles/novini/balgariya/prof-konstantinov-ako-evrodeputatite-ni-si-pravyat-svinski-nomera-nishto-nyama-da-se-poluchava", "text": "\"Тръгнете навреме - 10,11,12 ч. в неделя, не по-късно, защото ще има опашки, изборите са много важни. Ако от 5,8 милиона налични избиратели гласуват 2,5 милиона - това ще е един прекрасен резултат\". Това препоръча пред Канал 3 проф. Михаил Константинов, председател на Информационно обслужване.   Според него България има \"най-желязна изборна машина - представителност на партиите в секциите, двойно преброяване на бюлетините\", което гарантира тяхната прозрачност и честност.   \"Мъртвите души в списъците, ако изборната администрация си гледа работата, те няма да играят. Между другото искам и друго да кажа - следващата легенда, която с абсолютна упоритост се повтаря: от 1991 г. насам във всички избори ефектът от гласуването в чужбина, за 27 избора ефектът са 15 депутати! 15! Няма електорално значение за евроизбори, за президентските. При обикновените избори - общо 15 депутата! Това е резултат и няма да изненадам, като кажа, че всичките тези мандати ги е спечелил ДПС\", посочи професорът.   За него, обаче, гласуването в чужбина е много важно заради връзката на българите с родината. \"Това не е безсмислено гласуване, това е връзката между българите в чужбина и страната - това е психологически ефект, не електорален. Искаме тези хора да се върнат, те трябва да се чувстват свързани. Слава Богу, те вече се връщат, защото са се чувствали свързани с България. У нас Конституцията гарантира правото на гласа на всички. Има държави, в които не може да се гласува в чужбина. За мен е хубаво, че се гласува в чужбина заради връзката с родината\", заяви проф. Константинов.   Накрая той призова бъдещите избраници: \"България праща отбор в Брюксел, пращаме 17 души, те са отбор. Ако е футболен отбор, които се бият и си правят свински номера в съблекалнята, нищо няма да стане. Нека запазят приятелството си, да запазят приличие - не може да се псувате на майка, а после да играете заедно\", отсече проф. Михаил Константинов.", "date": "2019.05.19", "title": "Проф. Константинов: Ако евродепутатите ни си правят свински номера, нищо няма да се получава"}
{"url": "https://www.faktor.bg/bg/articles/novini/balgariya/lideri-i-vodachi-na-listi-mestyat-sblasaka-v-burgas", "text": "Бургас ще стане арена на сблъсък на титани. Най-важните политици в страната избраха да посетят общината в рамките на няколко часа. Градът ще се превърне във финална арена на предстоящата битка за евровота. Лидерът на ГЕРБ Бойко Борисов, първият в листата на ГЕРБ Мария Габриел, водачът на листата на БСП Елена Йончева, председателят на БСП Корнелия Нинова и президентът 2001-2011 Георги Първанов ще дойдат утре в Бургас, пише Флагман.  В рамките на няколко часа те ще се срещнат с актива на партиите си, ще дадат старт на важни инфраструктурни проекти и участват в различни семинари. Защо са избрали Бургас и надцакване ли е това посещение на всички лидери - остава загадка. От програмата на всички се вижда, че е малко вероятно политиците да се засекат в Бургас, но нищо не е изключено. Програмата на всички е шарена. Премиерът Борисов ще прави първа копка на обхода на Поморие, Габриел ще участва на семинар за борба с фалшивите новини, Нинова и Йончева ще се срещат със симпатизанти. Същото като БСП ще свършат и Георги Първанов и Румен Петков.", "date": "2019.05.19", "title": "Лидери и водачи на листи местят сблъсъка в Бургас"}
{"url": "https://www.faktor.bg/bg/articles/novini/balgariya/pokazaha-skrivalishteto-na-zaykov-snimki", "text": "Стоян Зайков, който е издирван за две убийства в Костенец, се е крил стар необитаем имот с кошери в Костенец. До бърлогата му се стига по тясна пътечка. Хора, живеещи близо до запустялото стопанство, коментират, че нищо не са чули и потвърдиха, че много отдавна имотът е запустял и никой не го посещава.  Полицаи разказаха, че именно до един от кошерите е намерена пушка, която се предполага, че е на Чано и с нея е извършил второто убийство на братовчед си. Вече десети ден служителите на реда не мога да открият издирвания Зайков. Припомняме, че той първо уби съпругата си, след което се покри. По-късно беше намерен трупът на негов трети братовчед. Предполага се, че Зайков се е укривал в дома му, роднината му го е видял и Чано го е убил от страх да не го предаде на полицията.", "date": "2019.05.19", "title": "Показаха скривалището на Зайков (снимки)"}
{"url": "https://www.faktor.bg/bg/articles/novini/svyat/zagreb-shte-e-domakin-na-sreshta-mezhdu-liderite-ot-es-i-zapadnite-balkani-prez-na-2020-g", "text": "Хърватския премиер Андрей Пленкович заяви, че укрепването на перспективата за членство в ЕС на страните от Западните Балкани ще бъде един от приоритетите на хърватското председателство на ЕС и с тази цел Загреб ще бъде домакин на среща на върха на лидерите от ЕС и Западните Балкани през първата половина на 2020 г., предаде Хина. Пленкович посочи това вчера на съвместна пресконференция в Загреб с германския канцлер Ангела Меркел. Хърватия ще председателства Съвета на ЕС през първата половина на 2020 г., а Германия ще поеме ротационното председателство през втората половина на 2020 г. Меркел заяви, че Берлин подкрепя перспективата за членство в ЕС на страните от Западните Балкани, като подчерта, че критериите за членство трябва да бъдат изпълнени. Пленкович изрази надежда, че следващият бюджет на ЕС ще бъде приет по време на хърватското председателство. Пленкович и Меркел са обсъдили също координация на стратегическите цели по време на хърватското и германското председателство. Меркел посочи, че 370 000 хърватски граждани, живеещи в Германия, и 2,5 милиона германски туристи, които посещават годишно Хърватия, представляват мост между двете страни.", "date": "2019.05.19", "title": "Загреб ще e домакин на среща между лидерите от ЕС и Западните Балкани през на 2020 г."}
{"url": "https://www.faktor.bg/bg/articles/novini/balgariya/proveryavat-19-kashti-za-gosti-v-sapareva-banya", "text": "По разпореждане на прокуратурата в Сапарева баня се проверяват 19 къщи за гости, построени с евросредства. Това е съобщил кметът на курортната община Калин Гелев, цитиран от БНР. Проверката се извършва от икономическа полиция. В Сапарева баня са изградени и работят около 120 къщи за гости, само 19 от тях са с пари от фонд \"Земеделие\". Те се проверяват от началото на тази седмица. Засега не се обявяват резултати и констатации. Кметът на Сапарева баня Калин Гелев поясни: \"И на икономическа полиция е възложена проверка относно нощувките. Искат и от нас справки - разрешение за строеж, удостоверение за въвеждане в експлоатация, удостоверение за категоризация, колко звезди е, отговарят ли на условията. Относно броя на реализираните нощувки те минават само през \"Местни данъци и такси\". Градоначалникът не скри, че за месец април, когато имаше празници и къщите за гости бяха пълни, не е внесен нито един лев туристически данък в общинската хазна.", "date": "2019.05.19", "title": "Проверяват 19 къщи за гости в Сапарева баня"}
{"url": "https://www.faktor.bg/bg/articles/novini/svyat/avstriyskata-prokuratura-se-otkaza-da-razsledva-shtrahe", "text": "След като е проучила скандалния видеозапис с Хайнц-Кристиан Щрахе, Върховната прокуратура на Австрия не е намерила основания да започне разследване по отношение на бившия вицеканцлер и неговия помощник Йохан Гуденус, предаде РИА Новости, позовавайки се на австрийски медии. „Няма конкретни доказателства за наличие на престъпление от този видеозапис“, се казва в изявление на прокуратурата.  Прокуратурата е поискала да проучи пълната версия на видеозаписа, във връзка с евентуални икономически престъпления и корупция. Германските медии, обаче са отказали да предоставят нередактирания видеоматериал, допълва агенцията.", "date": "2019.05.19", "title": "Австрийската прокуратура се отказа да разследва Щрахе"}
{"url": "https://www.faktor.bg/bg/articles/obshtestvo/ulitsata/protestirashti-blokiraha-tsarigradsko-shose", "text": "Протестиращи собственици на терени в квартал \"Горубляне\" блокираха кръстовището на булевард \"Цариградско шосе\" с улиците \"Павел Красов\" и \"Димитър Пешев\". В района се образуваха дълги колони от автомобили. Движението се отбива през ул. \"Патриарх Герман\" през вилна зона Врана Герман. От пътна полиция призовават шофьорите за търпение. Недоволството на жителите на Горубляне е срещу решението на Столичната община за изграждане на парк върху техни терени. Собствениците водят четири дела в Страсбург. Сезирали са и главния прокурор, че Столична община умишлено блокира процеса на възстановяване на собствеността. Сред причините за недоволството е още \"дискриминацията\", според протестиращите, \"на нискоетажните квартали спрямо панелните жилищни комплекси\", както и липсата на достатъчно детски площадки, изградена канализация, тротоари, велоалеи, градски транспорт.", "date": "2019.05.19", "title": "Протестиращи блокираха Цариградско шосе"}
{"url": "https://www.faktor.bg/bg/articles/obshtestvo/ulitsata/tragediya-v-popina-dvama-mazhe-zaginaha-v-svinekopleks", "text": "Двама мъже са загинали, падайки в септична яма в свинекомплекса в силистренското село Попина. Инцидентът е станал тази сутрин. Главният механик бил извикан заради авария в септичната яма. Според проверяващите от инспекцията по труда в Силистра, той не е трябвало да влиза,защото процесът на почистване бил механизиран. Въпреки това 53-годишният мъж се спуснал в шахтата. Започнал да се задушава от отделящите се отровни газове. Друг работещ, който бил наблизо му се притекъл на помощ, но и той се задушил. Телата на загиналите мъже били извадени от фекалните маси след намесата на екипи на пожарна и гражданска защита. И двамата са от село Попина. Води се следствие, инспекцията по труда също е влязла на проверка в свинекомплекса. В края на март в свинекомплекса в село Попина избухна пожар. Инцидентът тогава се размина само с материални щети. „Не бях уведомена. Разбрах по-късно за инцидента. Главният механик е влязъл в ямата, тъй като е имал проблем с помпата. Когато слиза, му става лошо и пада вътре. Двама негови колеги се опитват да му помогнат. На единият обаче също му става лошо от самите изпарения и той пада вътре”, заяви в ефира на „Събуди се” кметът на село Попина Светлана Удрева. Тя допълни, че влизането в ямата е забранено. В понеделник в Попина е обявен ден на траур.", "date": "2019.05.19", "title": "Трагедия в Попина: Двама мъже загинаха в свинекоплекс"}
{"url": "https://www.faktor.bg/bg/articles/ikonomika/biznes/vnosnite-domati-poevtinyavat-za-smetka-na-kartofite-i-sireneto", "text": "Индексът на тържищните цени /ИТЦ/, който отразява цените на хранителните стоки, падна тази седмица с 1,72 на сто до 1.509 пункта, отчита Държавната комисия по стоковите борси и тържищата /ДКСБТ/. За три седмици ИТЦ падна 6,56 процента. Базовото ниво на индекса е 1.000 от 2015 година, съобщава БТА. Доматите от внос поевтиняват тази седмица с 4.6 на сто до 1,65 лева за килограм, а цената на краставиците от внос пада с 3,7 на сто до 1,29 лева за килограм. Картофите поскъпват с 0,7 на сто и се продават по 1,45 лева за килограм на едро. Морковите се търгуват по 1,16 лева за килограм. Зелето поевтинява с 15,8 процента до 1,17 лева за килограм. Зелената сала поевтинява на едро с 13,8 на сто до 0,50 лева за брой.  Ябълките поевтиняват със 2,1 на сто до 0,95 лв./кг. Лимоните поскъпват с 5,1 на сто и се продават по 2,07 лева за килограм. Ягодите поевтиняват с 7,9 на сто до 3,75 лева за килограм. Цената на черешите пада 6,1 на сто до 4,50 лева за килограм. Кравето сирене поскъпва с 1,7 на сто и се търгува по 6,05 лв./кг; кашкавалът, тип \"Витоша\", се купува по 10,14 лв./кг. Олиото се продава по 1,93 лева за литър. Каймата поскъпва с 1,0 на сто и се търгува по 4,90 лева за килограм. Пакетче краве масло от 125 грама поевтинява с 0,9 на сто и се продава по 2,23 лева. Пилешкото замразено месо се продава по 3,95 лева за килограм на едро в края на седмицата. Захарта се търгува по 1,20 лв./кг, а брашното, тип \"500\", поскъпва с 4,4 на сто и се продава по 0,94 лева за килограм. Яйцата се купуват на едро средно по 0,19 лева за брой.", "date": "2019.05.19", "title": "Вносните домати поевтиняват за сметка на картофите и сиренето"}
{"url": "https://www.faktor.bg/bg/articles/sport/ivet-lalova-schupi-rekord-i-vze-kvota-za-olimpiadata", "text": "Ивет Лалова направи страхотен старт на сезона в леката атлетика, след като спечели бягането на 200 м в Осака, част от силния турнир SEIKO Golden Prix. Българката грабна първото място с 22.55 сек, което е рекорд на това трасе, а и се оказа напълно достатъчно, за да покрие норматива за участие на Олимпиадата в Токио 2020. Символично, Ивет го направи точно в Япония, където догодина се надява да запише петото си участие на най-високия спортен форум. Лалова има две участия във финалните серии на Олимпиади на 200 м, като в Атина 2004 бе пета, а в Рио 2016 остана осма. Прибавяме и четвъртото място във финала на 100 м преди 15 г., за да видим една чудесна статистика в страхотната конкуренция на женския спринт. Въпреки че в събота навърши 34 години, Ивет продължава да не излиза от елита на леката атлетика. В Осака тя спечели в съперничество с Кайра Джеферсън (второ място, САЩ), Олга Сафронова (трета, Казахстан) и още една американка - Инглиш Гарднър (четвърта). Всички те са кандидатки за места в Токио 2020.", "date": "2019.05.19", "title": "Ивет Лалова счупи рекорд и взе квота за олимпиадата"}
{"url": "https://www.faktor.bg/bg/articles/sport/grigor-dimitrov-prodalzhava-napred-v-zheneva", "text": "Григор Димитров победи италианеца Томас Фабиано в спор за място в основната схема на турнира от сериите АТР 250 в Женева. Българинът надделя над опонента си със 7:5, 6:3. Гришо стигна до втория кръг на квалификациите, след като победи швейцареца Марк-Андреа Хюслер за една от редките си победи на клей през този сезон. Той участва в пресявките на турнир за първи път от шест години и половина, като получи уайлдкард за тази фаза на надпреварата. Григор взе без особени проблеми първия си сервис-гейм. Първата двойна грешка на българина доведе до брейк-пойнт за Фабиано и той отново спечели разиграване при вкаран първи сервис на Димитров, за да поведе с пробив - 2:3. Италианецът затвърди брейка си на нула. Въпреки че се стигна до равенство, Григор взе подаването си и си осигури поне участие в тайбрек при 6:5 в своя полза. Фабиано вкарваше първото си подаване, но Димитров печелеше разиграванията и бързо стигна до три сетбола, само че италианецът показа устойчивост и издържа на напрежението, за да неутрализира и трите - 40-40. От четвъртия опит обаче Григор успя и спечели първия сет със 7:5 след 55 минути игра. Българинът имаше 79% вкаран първи сервис и 85% спечелени точки след него, но само 1 от 7 разиграни след второто му подаване. Григор без много забавяне поведе с 3:0 във втория сет. Фабиано откри сметката си във втория сет, но Григор отново бе безкомпромисен при своето подаване - 4:1. С пет аса в актива си той дръпна с 5:2 и принуди противника да сервира за оставане в мача след 78 минути на корта. След това Григор затвори двубоя в два сета след 89 минути игра - 7:5, 6:3.", "date": "2019.05.19", "title": "Григор Димитров продължава напред в Женева"}
{"url": "https://www.faktor.bg/bg/articles/layf-stayl/bivshata-spayska-mel-bi-oslepya", "text": "Спайската Мел Би изгуби зрението си. В навечерието на турне солистката на британската поп група Spice Girls временно ослепя, а причината не е ясна, пише \"Монитор\". Певицата, чието име по паспорт е Мелани Браун, се озова в болницата поради пълна загуба на зрението. Според публикацията на в. The Sum преди 20 години певицата претърпява лазерна операция, след което престава да вижда с лявото си око. \"Преди два дни тя започнала да има проблеми и с дясното си око. Поради това Браун трябвало да отиде в лондонска очна клиника. Мел беше много зле. Останалата част от групата и мениджърите бяха много притеснени за нея. Тя изкрещя, че е ослепяла\", разказа източник, запознат със ситуацията. Лекарите оказали медицинска помощ на Мел Би, в резултат на което успели да възстановят зрението ѝ. Отбелязва се, че причината за временна загуба на зрение не може да бъде установена. Според представителя на певицата в момента ситуацията е под контрол.", "date": "2019.05.19", "title": "Бившата спайска Мел Би ослепя"}
{"url": "https://www.faktor.bg/bg/articles/kultura/art-faktor/holandiya-e-golemiyat-pobeditel-na-evroviziya-2019", "text": "Холандия е големият победител на Евровизия. На второ място остана Италия, а на трето Русия. След месеци подготовка, 26 страни достигнаха до големия финал на тазгодишното издание на конкурса. Миналогодишната победителка Нета Барзилай връчи трофея на Дънкан Лорънс за изпълнението на песента \"Arcade\". Резултатът бе определен от комбинация от гласовете на експертното жури и зрителите от всички 41 страни участнички в конкурса.  Мадона изпълни новия си сингъл \"Future\" заедно с американската хип-хоп звезда Quavo на финалите на \"Евровизия\" в Тел Авив и призова феновете \"никога да не подценяват силата на музиката да обедини хората\". 60-годишната мегазвезда изпълни две песни, като първата беше хита й \"Like A Prayer\" от 1989 г. Мадона пя на изтънчен декор, наподобяващ църква с хор, облечен с монашески роби. Quavo, част от хип-хоп групата Migos, след това се присъедини към нея за повлияното от реге изпълнение \"Future\" от предстоящия й албум Madame X.  \"Нека никога да не подценяваме силата на музиката, за да обедини хората“, каза Мадона преди изпълнението си. \"За да цитирам една невероятна песен, музиката кара хората да се обединят, да бъдат заедно\", каза тя, цитирайки песента си \"Music\". Мадона отхвърли призивите на пропалестинските активисти, които искат да сложат край на окупацията на Израел, за да бойкотират \"Евровизия\". В изявление, публикувано в американските медии по-рано, Мадона казва: \"Никога няма да се откажа от музиката, за да отговоря на политическия дневен ред на някого, нито ще спра да говоря срещу нарушенията на правата на човека, където и да са по света.\"", "date": "2019.05.19", "title": "Холандия е големият победител на \"Евровизия\" 2019"}
{"url": "https://www.faktor.bg/bg/articles/ikonomika/turizam/hotelieri-v-sandanski-se-oplakaha-ot-lipsa-na-kvalifitsiran-personal", "text": "Хотелиери и ресторантьори от Сандански се оплакват от липсата на квалифициран персонал, съобщи БНТ. През последните години много от барманите, сервитьорите и готвачите, работещи в курортния града напускат, за да работят сезонно на морето или в чужбина, заради по-високите заплати. Заплатите в бранша в Сандански са от 700 до над 1000 лева, но работодателите се оплакват от липса на желаещи да работят. До края на май между 30% и 40% от работниците в сферата на туризма в Сандански ще напуснат работа, по данни на местното сдружение на хотелиерите. Заради липсата на персонал през последните години се налага практиката през лятото да бъдат назначавани ученици. Те обаче могат да работят само с разрешение от Инспекцията по труда и най-много по седем часа на ден, като се забранява да се работи след 22 часа. Един от хотелиерите отбелязва, че ако наемат млади хора на работа, които не са обучени, правят компромис с услугата, а това влияе върху клиента. Решението, според хотелиера, е разкриването на повече паралелки за бармани, сервитьори и готвачи в професионалните училища.", "date": "2019.05.19", "title": "Хотелиери в Сандански се оплакаха от липса на квалифициран персонал"}
{"url": "https://www.faktor.bg/bg/articles/obshtestvo/profilat-na-trolovete-mladi-hora-ot-provintsiyata-koito-ne-zadavat-mnogo-vaprosi", "text": "Жена, която през 2013 г. е била трол, разказа каква е схемата. \"Работих в една фирма и ми плащаха 600 лв., а имам две деца и съм студентка. Не ми стигаха доникъде парите. От фирмата един ден ме привикаха и казаха, че може да си докарам допълнителни доходи. Казаха, че ще защитаваме кауза.  \"Обясниха ни, че трябва да имаме фалшиви профили във Фейсбук. Отне ми 2 месеца, докато си направя 6 профила, които да изглеждат реални. Поствахме в групи за майки, за спорт и т.н.\", разказа пред Нова ТВ жената, която не иска да покаже самоличността си. Схемата е ясна - пускат се материали за партията, която те е наела, пишеш положителни коментари за кандидатите ѝ и отрицателни срещу останалите. \"Караха ни да пишем псувни. Участвах в 400 групи, което означава, че една новина съм я качвала 400 пъти. Тези, които ни наемат, търсят хора, които не задават много въпроси. Това обикновено са младежи, дошли от провинцията. Парите бяха добри. Случвало се е да ми платят до 800 лв. на месец\", разказа бившият трол.", "date": "2019.05.19", "title": "Профилът на троловете: Млади хора от провинцията, които не задават много въпроси"}
{"url": "https://www.faktor.bg/bg/articles/obshtestvo/ulitsata/naprezhenie-v-kostenets-zaklyuchvat-detsata-po-domovete", "text": "\"Напрегнато е в Костенец, има известна доза страх у хората. Може би някои родители се притесняват да пускат децата си да играят навън. По-скоро в районите, в които се очаква неговото присъствие, има някакви ограничения от родителите. Чувал съм, че е затворен човек (Стоян Зайков), който разчита само на себе си във всяка една ситуация\". Това заяви секретарят на община Костенец Георги Янакиев пред БТВ. По думите му няма да има проблем с изборите в града. Охраната на секциите е позволена. За тях не виждам някаква заплаха, коментира той. Янакиев отрече да има отлив на туристи от града. Може би се наблюдават по-малко чужди коли в района, допълни той.", "date": "2019.05.19", "title": "Напрежение в Костенец, заключват децата по домовете"}
{"url": "https://www.faktor.bg/bg/articles/obshtestvo/zakon-i-red/razsledvat-petima-vzimali-nezakonno-invalidni-pensii-10-godini", "text": "Пет досъдебни производства са образувани в сектор „Противодействие на икономическата престъпност\" в ОДМВР-Разград по чл.212, ап.1 от НК. Трима души от село Дянково, един от село Езерче и един от село Синя вода получавали неправомерно инвалидни пенсии в периода от 2009 до 2019 година.  Това съобщават от ОДМВР-Разград. Пред Националния осигурителен институт (НОИ) те използвали неистински експертни решения на ТЕЛК. Лицата са на възраст между 68 и 70 години. Разследванията продължават, за да бъдат установени щетите, нанесени на бюджета на държавното обществено осигуряване.", "date": "2019.05.19", "title": "Разследват петима, взимали незаконно инвалидни пенсии 10 години"}
{"url": "https://www.faktor.bg/bg/articles/obshtestvo/ulitsata/momiche-se-hvarli-pred-vlak-kray-plovdiv", "text": "Момиче е в болница с контузии на единия крак, след като се хвърли пред влак. Машинистът не успял да избегне удара.Инцидентът е станал вчера следобед между спирките Прослав и Пловдив, съобщава fakti.bg.  Образувано е следствие за причините за фаталната крачка.Заради произшествието движението по трасето Тодор Каблешков-Пловдив е било за кратко спряно.", "date": "2019.05.19", "title": "Момиче се хвърли пред влак край Пловдив"}
{"url": "https://www.faktor.bg/bg/articles/novini/svyat/neka-vsichki-v-es-si-vzemat-pouka-ot-sluchaya-shtrahe", "text": "Видеото от Ибиса, заснето по време на тайна среща на австрийския вицеканцлер Хайнц-Кристиан Щрахе с представителка на предполагаем руски олигарх, е ценен материал. В него виждаме вече бившия лидер на Австрийската партия на свободата - пльоснал се на дивана, подпийнал и освободен от задръжки. Тези кадри са скъп дар за неговите политически противници. Те бяха и сериозно предупреждение към канцлера Себастиан Курц. Предупреждение, на което той вече реагира. Курц обяви, че ще бъдат свикани предсрочни избори и заяви, че коалицията с партията на Щрахе вече е невъзможна. Това не е първият скандал в Австрия Всъщност, видеото от 2017 не ни поднесе кой знае какви големи изненади. То не разкри нови черти от характера на Щрахе и партийните му другари. Изненадващи са може би само размерите на нахалството и безочливостта, с които лидерът на Партията на свободата обещава обществени поръчки на руски инвеститори като услуга в замяна на финансова помощ за предизборната кампания на партията му, както и включването на един голям австрийски вестник в схемата. В това видео Щрахе се държи така, сякаш той притежава цялата Алпийска република, включително и гражданите ѝ. Тези разкрития се появиха след редица други скандали, поставили правителството във Виена под силен натиск. Например информацията за това, че членове на Партията на свободата поддържат връзки с член на антиимигрантското Движение за идентичност, за когото се предполага, че е получавал пари от извършителя на нападенията в новозеландския град Крайстчърч. Преди време друг политик от партията на Щрахе си позволи да сравни хора с мишки. Освен това стана известно, че бирени вечеринки в партиен кръг са преминавали под звуците на националсоциалистически музикални произведения. Списъкът с подобни скандални прояви е безкраен. Австрийската партия на свободата открай време се движи извън спектъра на демократичните партии. Тя съвсем осъзнато спря да се разграничава от неонацистите и други дяснорадикални групировки. Аферата \"Щрахе\" е удар за планирания алианс на десните партии в следващия ЕП. Техните лидери сега вдигат рамене и се представят или като жертва на някаква мръсна кампания, или като нямащи нищо общо със случая. Само че случаят с Австрийската партия на свободата напомня отново, че тези партии не искат реформи, а разединяване на ЕС. Той напомни и това: че техният политически модел се корени отчасти в Русия, отчасти във фашизма. По време на обиколките в рамките на своята предизборна кампания шпиценкандидатът на Европейската народна партия Манфред Вебер се дистанцира от скандалите в Австрия. Открай време той казва, че левите и десни екстремисти и популисти не са решение. Защо обаче Вебер говори и за леви, когато тук съвсем ясно става дума за крайнодесни? И защо дистанцирането му все пак изглежда по-скоро вяло? За съжаление, точно Манфред Вебер беше този, който години наред крепеше възхода на Виктор Орбан в Унгария - премиера, който вече открито се бори срещу европейските норми и ценности. И за съжаление, точно Орбан послужи за пример на Салвини и останалите, които сега копират рецептата му за успех. Нима Манфред Вебер вече се срамува и затова предпочита да мълчи относно австрийския скандал? Крайно време е да осъзнае какво се случва в десния ъгъл на ЕП, както и това, че не може да си позволи да прави политически сделки с тези партии. Австрийският канцлер Себастиан Курц явно вярваше, че може спокойно да управлява с Партията на свободата. Само че в последно време тя му усложни живота. Курц искаше да запази достоверността си. Но Щрахе и сие изтикваха коалицията все повече в крайнодясното пространство. Канцлерът трябваше да осъзнае много по-рано, че този съюз няма как да просъществува.   Всъщност, всичко е много простичко: който скача в блатото, няма как да не се изцапа. Който вярва, че може да се уповава на крайнодесни и неонацистки приятелчета, се превръща в полезен идиот. Не може да има правителствени коалиции с хора, които наричат западните демокрации \"упадъчни\" и мечтаят за диктатура в стил \"Путин\". Случаят с видеото на Щрахе е сериозно предупреждение към всички консеравтори в Европа, които си мислят, че могат да управляват с националпопулисти и да оцелеят като демократи.", "date": "2019.05.19", "title": "Нека всички в ЕС си вземат поука от случая \"Щрахе\""}
{"url": "https://www.faktor.bg/bg/articles/novini/balgariya/s-gaydi-i-aplodismenti-startira-startira-osnovnoto-predizborno-sabitie-na-gerb", "text": "С тържествено посрещане на кандидатите за евродепутати и ръководството на ГЕРБ и СДС започна основното си предизборно събитие в зала „Арена Армеец“. Гост е лидерът на групата на ЕНП в Европарламента Манфред Вебер.  По традиция събитието започна с изпълнение на гайдари. След това прозвучаха химните на България и на Европа. Очакват се изказване на Бойко Борисов, в което да направи равносметка на свършеното в отминаващата предизборна кампания, както и поздравление от Манфред Вебер. На събитието присъстват министрите от кабинета, както и депутати от ГЕРБ, както и лидерът на СДС Румен Христов, който има двама кандидати в общата листа за Европарламента.", "date": "2019.05.19", "title": "С гайди и аплодисменти стартира основното предизборно събитие на ГЕРБ"}
{"url": "https://www.faktor.bg/bg/articles/novini/balgariya/rumen-radev-dava-akal-na-pravitelstvoto-za-sdelkata-s-f-16", "text": "Президентът Румен Радев, който вече каза, че не иска самолети F-16, не пропуска да засегне темата, а изказванията му по-скоро звучат като клетви срещу сделката. \"Вече трудно може да говорим за преговори за самолетите F-16\". Това каза президентът Румен Радев по време на брифинг в Благоевград, предаде „Фокус“.  По думите му правителството и Народното събрание са „задраскали“ състезателната процедура, която е и гарант за постигане на най-добри условия за България. „Правителството прие българите да плащат при неясни условия и да плащат повече, но не казва колко, защото виждате, че идват избори. Неясни са условията и за индустриалното сътрудничество, които са така важни за нашата икономика. Аз мисля, че в този много важен проект не трябваше да се подхожда с лозунги, заклинания, а с реални аргументи”, допълни президентът. Румен Радев заяви също, че силно се надява правителството, в стремежа си да намали цената, да не посяга на целостта на пакета и на способностите на закупуваните самолети, защото това ще обезсмисли целият проект.", "date": "2019.05.19", "title": "Румен Радев дава акъл на правителството за сделката с Ф-16"}
{"url": "https://www.faktor.bg/bg/articles/novini/svyat/predsrochnite-izbori-v-avstriya-shte-sa-prez-septemvri", "text": "Австрийският президент Александър Ван дер Белен (на снимката - вляво) каза, че иска предсрочните избори в страната да се проведат през септември, след като правителството се срина поради корупционен скандал. \"Моето предпочитание за предсрочни избори е септември, ако е възможно началото на септември“, каза пред репортери президентът след като проведе разговор с канцлера Себастиан Курц.", "date": "2019.05.19", "title": "Предсрочните избори в Австрия ще са през септември"}
{"url": "https://www.faktor.bg/bg/articles/novini/svyat/merkel-gotvi-prestrukturirane-na-pravitelstvoto", "text": "Германският канцлер Ангела Меркел обмисля възможността за преструктуриране на правителството, за да заздрави политическите си позиции и да си осигури възможност да изкара до края четвъртия си мандат. Това съобщи днес в. \"Билд\", цитиран от ТАСС, позовавайки се на източници от управляващия Християндемократически съюз (ХДС). През последните месеци в медиите се въртят спекулации, че Меркел може предсрочно да се оттегли от канцлерския пост и да предаде правомощията си на сегашния лидер на ХДС Анегрет Крамп-Каренбауер. Според \"Билд\" вероятността за този сценарий може да се засили след изборите за Европейски парламент идната седмица, както и след изборите в три от федералните провинции, планирани за есента. Ако консерваторите загубят гласове, то на канцлера ще се наложи да се опита да вдигне рейтинга чрез промени в правителството, посочва изданието. Според схемата, която се обсъжда в канцлерството, поста си в кабинета може да загуби отдавнашният сътрудник на Меркел и министър на икономиката Петер Алтмайер. Вакантната длъжност може да бъде предложена на министъра на здравеопазването Йенс Шпан, който е известен с критиките си към политиката на канцлера. При промените мястото си може да загуби и министърът на образованието Аня Карличек, която според \"Билд\" не се ползва с авторитет сред научните кръгове. За нейната длъжност се обмисля кандидатурата на ръководителят на канцлерската администрация Хелге Браун. В края на 2018 г. Меркел се оттегли от председателския пост в ХДС, но остана канцлер. Тя заяви, че планира да изкара до края четвъртия си мандат (до 2021 година) и след това да се откаже от политиката. Крамп-Каренбауер е считана за политически наследник на Меркел. Мнозина обаче се съмняват дали, ако популярността на канцлера продължи да спада, тя ще бъде подходящ кандидат за водач на ХДС и правителството.", "date": "2019.05.19", "title": "Меркел готви преструктуриране на правителството"}
{"url": "https://www.faktor.bg/bg/articles/novini/svyat/donald-tramp-se-namesi-v-spora-za-abortite-v-sasht", "text": "Президентът на САЩ Доналд Тръмп се обяви \"твърдо в полза на живота\", но с уговорката, че допуска изключения за бременност, настъпила при изнасилване или кръвосмешение, предаде Франс прес. Държавният глава говори, след като ред американски щати въведоха ограничения върху абортите, пояснява агенцията. \"Както повечето знаят и за онези, които биха искали да знаят, (ще кажа, че) се обявявам твърдо в полза на живота с три изключения: изнасилване, кръвосмешение и защита на живота на майката - същата позиция като тази на Роналд Рейгън\", обясни Тръмп в Туитър. Президентът сподели мнението си за абортите, дни след като южният щат Алабама забрани всички аборти с изключение на животоспасяващите за майката и предвиди наказания до 99 годни затвор за лекарите-нарушители. Въпросът за доброволното прекъсване на бременността ще бъде в центъра на следващата президентска кампания в САЩ през 2020 г. Доналд Тръмп спечели на своя страна религиозната десница, поначало скептично настроена към разведения милиардер, с обещанието да назначи съдии - противници на абортите, във висшата съдебна инстанция на страната. След избирането си президентът назначи във Върховния съд двама магистрати - Нийл Горсъч и Брет Кавано, тъй че съдиите прогресисти вече са малцинство в този огран - четирима от общо девет, отбелязва АФП. Оттогава религиозната десница се надява Върховният съд лека-полека, стъпка по стъпка, да преразгледа историческото си решение, легализирало абортите. След Алабама и Мисури забрани тази седмица абортите по-късно от осмата седмица на бременността. Всички тези закони са в очебийно противоречие с ключовото решение от 1973 г. по делото \"Роу срещу Уейд\", гарантиращо правото на американките да абортират при нежизнеспособен зародиш (до 24-ата седмица на бременността). Съответно съдилищата би трябвало бързо да блокират тези нормативни актове. Инициаторите им обаче не смятат да спрат дотук - те заявиха, че ще правят нови постъпки, докато стигнат до Върховния съд, с надеждата, че ще го убедят да преразгледа решението си от 1973 г. Доналд Тръмп поиска освен това конгресът да забрани абортите при напреднала бременност. \"Колкото до късните (че и повече) аборти, радикалната левица се цепи вътрешно по въпроса Трябва да останем единни и да спечелим в името на живота през 2020 г.\", написа той снощи в Туитър.", "date": "2019.05.19", "title": "Доналд Тръмп се намеси в спора за абортите в САЩ"}
{"url": "https://www.faktor.bg/bg/articles/novini/balgariya/radev-se-obidi-ne-kanya-magistrati-vkashti", "text": "Президентът Румен Радев отговори на забележката, която му направи премиерът Бойко Борисов. Министър-председателят констатира, че не е работа на държавния глава да се меси в избора на главен прокурор. Припомняме, че президентът мистериозно започна да привиква на \"Дондуков\" 2 магистрати, с които да си говорят на четири очи.  \"Институциите, които са ангажирани с избора на главен прокурор, трябва да осъзнават и да не забравят високата обществена отговорност\". Това каза президентът Румен Радев на брифинг в Благоевград, съобщава Агенция „Фокус“. Той отговори на въпроси, свързани с приключването на консултациите с представителите на съдебната власт относно избора на нов главен прокурор, оценката, очакванията и репликата на премиера, че не е работа на другите власти да коментират и да се бъркат в съдебната власт.  „Мисля, че това е една изкуствена драма. Всички знаят много добре, че аз не каня магистрати вкъщи”, заяви президентът Радев. Той посочи, че не обсъжда личности и не настоява за имена, а за спазване на закона. „Затова мисля, че тези консултации отговарят на обществените очаквания за ясни критерии, мотивирани предложения и прозрачни процедури за избора на нов главен прокурор, защото обществото не очаква справедливост, а очаква реална борба с корупцията”, допълни президентът Румен Радев. Той каза още, че това е причина всички институции, които са ангажирани с този избор, да осъзнават и да не забравят високата обществена отговорност.    В отговор на въпрос за хода на преговорите за нов изтребител за Българската армия Румен Радев подчерта, че в този много важен за страната ни проект не е трябвало да се подхожда „с лозунги и заклинания, а с реални аргументи“, съобщава БГНЕС. „След като правителството и Народното събрание „задраскаха“ състезателната процедура, която е гарант за постигане на най-добри условия за България, вече трудно можем да говорим за преговори“, посочи президентът и допълни, че неясни остават и условията за индустриално сътрудничество и офсет, които са важни за нашата икономика.    В Благоеврград Радев беше гост на на тържествената церемония днес по дипломиране на двадесет и петия випуск на Американския университет. \"Вярвам, че младите хора от десетки държави, които избраха да завършат Американския университет в Благоевград, ще дадат пример на своето и  следващите поколения за това, че автентичният и траен успех изисква висока лична мотивация, пълна отдаденост и дисциплина\", каза президентът.", "date": "2019.05.19", "title": "Радев се обиди: Не каня магистрати вкъщи"}
{"url": "https://www.faktor.bg/bg/articles/shtrihi-kam-shtrahe-ili-zashto-buryata-v-avstriya-beshe-predizvestena", "text": "Скандалните разкрития за готовността, с която австрийският вицеканцлер Хайнц-Кристиан Щрахе обсъжда в детайли възможностите за предизборна помощ от Русия с мнима племенница на руски олигарх, завихрят стихия с неизмерими последици. В републиката на алпийското безгрижие – мечтана дестинация за търсачи на блаженство от цял свят – афери като \"Ибисагейт\" не са нещо невиждано или свръхнеобичайно. Но този път оборотите бързо набират сила. Щрахе, лидер на смятаната за крайнодясна Австрийска партия на свободата, подаде оставка, разклати се цялото коалиционно правителство на консерватора Себастиан Курц, хиляди австрийци излизат по улиците в протест срещу корумпираната власт. Вечерта канцлерът обяви предсрочни избори. И все пак не бива да се забравя, че това се случва в Австрия – членка на Европейския съюз, но не и на НАТО, страна, позлатила умело неутралитета си и осребряваща и до днес статута на място за преговори и убежище на съмнителни капитали, свръхбогати отрочета, бляскави бонвивани, потайни шпиони и бягащи мафиоти. Държава, от която съветските окупационни части си тръгнаха през 1955 г. - и на тяхно място дойдоха скритите сметки, подставените фирми, мръсните (и приготвени за изпиране) пари. Във Виена Изтокът търгуваше със Запада, заобикаляйки ембаргото и ограниченията на закона и морала. Седалище на ОПЕК и на дузина структури на ООН, пристан на червените милиони (и милионери) от Варшавския договор, на задграничните дружества на българската Държавна сигурност, на далаверите на \"научно-техническото\" разузнаване. Приют на Сейф ал Ислам Кадафи, на Григорий Лучанский и \"Нордекс\", и на кого ли още не. Ако човек се позарови в скандалите и аферите от последните десетилетия в Австрия, не би следвало да се учуди кой знае колко, че един високопоставен политик предлага на руснаци тлъсти държавни поръчки, в замяна на подкрепа за избирането му. Разбира се, видеозаписът от срещата на испанския ваканционен остров Ибиса през лятото на изборната 2017 г. съдържа шокиращи моменти. През ноември 2014 г. - броени месеци след анексирането на Крим - Хайнц-Кристиан Щрахе, лидер на Австрийската партия на свободата (FPÖ, първата организация на покойния Йорг Хайдер) посещава Москва като официален гост на кръгла маса на тема \"Пътища за преодоляване на кризата на доверие в Европа\". Мероприятието е организирано от председателя на Комисията по външна политика в Думата Алексей Пушков, реч държи и външният министър Сергей Лавров. Щрахе е придружаван от заместника си Йохан Гуденус – другият печален герой от днешния скандал. Два месеца по-рано Гуденус пак е в руската столица, но за да участва в изключително важния форум \"Многодетното семейството и бъдещето на човечеството\". Там специалистите по правилна семейна политика приемат декларации в защита на традиционното, \"естествено\" семейство, громят \"пълзящия хомосексуализъм\" и \"държавната поддръжка на разрушителните тенденции в половия семеен живот на гражданите\" и други подобни. Москва не е спряла да се представя за глобален борец с фашизма. Така ли го прави - като кани през месец-два всякакви политекстремисти и неофашисти от близо и далеч? Самият Щрахе не крие контактите си с неонацистки среди, през 2007 г. дори бяха публикувани негови снимки с вдигната в хитлеристки поздрав ръка. А злополучният му заместник Гуденус е син на политика от Партията на свободата, депутат в двете камари на парламента във Виена, но и отрицател на Холокоста Джон Гуденус (1940-2016). През 2006 г. той получи условна присъда от 1 година затвор заради думите си, че газови камери е имало само в Полша и никъде другаде в Третия райх. Апропо, този Гуденус придружава Щрахе през целия му обществен път – меко казано, носи му доста лош късмет, сега заедно се сриват и в пропастта. Връзките на зъботехника Щрахе (роден във Виена през 1969 г.) с неонацистки и дясноекстремисти среди датират още от тийнейджърството му. Едва 15-годишен става член на изповядващото германски национализъм ученическо братство (т.нар. буршеншафт) Vandalia. Общува с известния публицист, отрицател на Холокоста и ключова фигура в австрийската и германската неонацистка сцена Готфрид Кюсел, лидер на забранената по-късно организация VAPO. По онова време се влюбва в Гудрун, дъщерята на бизнес консултанта и политик в крайнодесния сектор Норберт Бургер (1929-1992), радетел за отделяне на немскоезичния Южен Тирол от Италия, активист и спомоществовател на няколко дясноекстремистки групи като ANR (Aktion Neue Rechte). Бургер е осъждан за тероризъм в Италия. Връзката на Ханс-Кристиан Щрахе с Гудрун Бургер продължава 7 години. По-късно Щрахе (израснал без баща) нарича Норберт Бургер \"заместител на баща ми\". През 1985-1986 г. Щрахе участва в паравоенни лагери в провинция Каринтия, организирани от неонацистки ученически братства. Младежите учат как се ползва огнестрелно оръжие – с макети на пушки-помпи, тренират и с гумени палки. В началото на 2007 г. на бял свят излизат 7 фотографии, на които се вижда какви ги върши юношата Хайнц-Кристиан, включително и с вдигната във фашистки поздрав ръка Участието на Щрахе потвърждава и друг свидетел – бившият член на Партията на свободата и сетнешен функционер на втората партия на Хайдер (Съюз \"Бъдеще за Австрия\", BZÖ), Евалд Щадлер. Самият Щрахе не отрича, че е другарувал с приятели от младежката неонацистка организация Wiking Jugend, макар и до днес да твърди, че военно-полевите лагери били безобидни детски занимания. През март 2015 г. на вечеринка на Австрийско-руското дружество за приятелство във Виена Щрахе остро критикува санкциите на ЕС към Русия. Според него австрийската икономика губела от тях минимум по 1 млрд. евро годишно, а не бивало да се забравя и въздействието на руските контрамерки. Лидерът на Партията на свободата не спестява и критики към НАТО. По думите му мнозинството страни от ЕС членуват и в НАТО, което правело Съюза силно зависим от интересите на Северноатлантическия алианс и САЩ. (Позната теза на евразийските мозъчни центрове около Александър Дугин и Константин Малофеев: че Европа прекалено зависела от Америка, от това губела, следователно трябвало да се завърне към изконното си единение с Русия. Именно ней, на Русия се падала историческата роля да спаси и върне блудницата в правия път.) \"Не Русия е агресорът в последните десетилетия, който доведе военната си зона на влияние до границите на ЕС\", твърди още Щрахе. Отново популярна опорна точка от Кремъл: Русия била заплашена от разширяването на НАТО. Да разгърнем картата на света и си представим как най-обширната държава с близо 58 хил. км държавни граници, от които повече от 20 хил. км сухоземни, е застрашена от дебнещия пред портите ѝ северноатлантически враг. И как същият този враг я обгражда от вси страни и а-ха да я захапе и погълне. Щрахе повтаря и други шлагери на кремълската пропагандна машина: как в трагичните събития на Майдана в Киев през 2014 г. роля играли и \"тайни служби\", как \"чужди неправителствени организации\" финансирали протестите срещу президента Виктор Янукович, а последвалата смята на властта в Украйна била противоконституционна. Австрийският политик още повече затъва в конспиративните теории: нямало как Русия да е замесена в свалането на малайзийския самолет над Източна Украйна през юли 2014 г.. Откъде го знаел ли? Ами от \"най-висши кръгове в ЦРУ\" - които щели и да потвърдят, че със сигурност руснаците не били замесени. В средата на декември 2016 г. Партията на свободата подписва в Москва споразумение за взаимодействие и сътрудничество с прокремълската партия \"Единна Русия\". В австрийската делегация участват партийният лидер Щрахе и днешният министър на транспорта, иновациите и технологиите Норберт Хофер – който беше и кандидат-президент през 2016 г. и достигна до балотаж срещу Александер Ван дер Белен. Договорът има срок от 5 години. Интересни са целите, които австрийските своболюбци смятат да преследват заедно със следовниците на Владимир Путин: \"възпитаване на младата генерация в духа на патриотизма и радостта от труда\". Топлите отношения между Партията на свободата и Кремъл проличаха още в дните на руската анексия на украинския черноморски полуостров Крим и последвалия фарсов референдум за присъединяването му към Русия, проведен под дулата на необозначените, ала вежливи \"зелени човечета\". В групата на уж независимите \"международни наблюдатели\", проследили на място допитването на 16 март 2014 г., присътстваха двама от най-близкото обкръжение на Щрахе. Това бяха споменатият негов заместник Йохан Гуденус и партийният говорител по външнополитическите въпроси Йоханес Хюбнер. Третият австриец там беше споменатият вече Евалд Щадлер, отцепник от Партията на свободата, по онова време депутат в Европейския парламент, издигнат от Съюза \"Бъдеще за Австрия\". Запитан от новинарската агенция АПА, същият Щадлер непоколебимо определи референдума като легитимен, а пък Гуденус обяви: \"Жителите на Крим не бяха под никакъв натиск или принуда\". Само дето месец по-късно самият Владимир Владимирович призна участието на руската армия в събитията на Крим, макар по-рано да говореше за местни сили за самоотбрана и категорично отричаше руска намеса. Гуденус, Щадлер и Хюбнер си партнираха с всякакви авантюристи и фигури от крайнодясното и крайнолявото от цяла Европа. На Крим дойде например белгиецът Люк Мишел, представящ се едновременно като последовател на националиста Жан-Франсоа Тириар, национал-болшевик, славянофил и антиционист, даже и привърженик на комуниста Генадий Зюганов. Друг известен аферист там беше финландският автор на кримки и политически трилъри, изживяващ се като защитник на рускоезичното малцинство в балтийските републики, Йохан Бекман. Съпредседател на Евразийския народен фронт и любим събеседник на руските медии, Бекман открито симпатизира на Путин, а пък през 2007 г. публикува книга за убийството на журналистката Анна Политковска, където твърди, че тя страдала от тежка депресия и сама поръчала покушението над себе си. От българската страна в дружинката присъстваха живеещият в Симферопол председател на културното дружество \"Паисий Хилендарски\" Иван Абажер и тогавашният депутат от \"Атака\" Кирил Колев. Директни финансови взаимоотношения между Партията на свободата и Москва, естествено, са трудно доказуеми. Публично хората на Щрахе винаги категорично ги отхвърлят, но е очеваден факт, че партийни функционери и личности, гравитиращи около партията, често пътуват в Русия. Едно от мероприятията, тясно свързани с австрийци, е т. нар. Международен икономически форум в Ялта. Той се провежда всяка година от 2015-а насам в популярния курорт на анексирания полуостров, организатори са кримските власти, но с \"подкрепата на Администрацията на Президента на Руската федерация\", както гордо пише в официалната страница. Сбирка уж по бизнес дела, за разработване потенциала на Крим, но участват предимно лица от крайнодесни и евроскептични формации в Европа с отявлени прокремълски позиции. Да оставим настрана това, че пристигането в Крим е нарушение на украинските закони – а малцина сериозни политици биха рискували подобно напрежение с Киев. През февруари 2018 г. във Виена се имаше представяне на инвестиционния потенциал на Крим и на икономическите възможности на Ялтенския форум. Главен презентатор беше бившият премиер на австрийската провинция Каринтия и политик от Партията на свободата и Съюза \"Бъдеще за Австрия\", Герхард Дьорфлер. \"Надявам се, че Ялтенският форум ще послужи като мост между Русия и Европа, а Австрия ще бъде едно малко мостче\", заяви тогава Дьорфлер. Нека припомним и една директна връзка с френския \"Национален фронт\" (FN) на Марин льо Пен. През ноември 2014 г. излезе наяве, че \"Националният фронт\" е получил кредит от 9 млн. евро от руска банка. Формално парите са отпуснати от Първа чешко-руска банка (FCRB), която фактически е собственост на руския бизнесмен Роман Попов, близък до политическия елит в Москва. Впоследствие партията призна, че е потърсила руско финансиране, след като доста френски и европейски банки са ѝ отказали. Сетне банката фалира, руските власти напразно се опитваха да си върнат парите от \"Националния фронт\", а Марин льо Пен и до ден е принудена да се оправдава заради заема. Но така или иначе Льо Пен си ги \"заработи\". През тези години често заявяваше, че анексията на Крим не била незаконна, изразяваше подкрепа и за други външнополитически авантюри на Москва. И очаквано в началото на 2017 г. властите в Украйна ѝ наложиха забрана да посещава страната. На фона на всичко това чудно ли е въобще какво се случи с Хайнц-Кристиан Щрахе? Оставката му като вицеканцлер е най-малкият логичен ход, но надали ще възпре нарастващото цунами. Това по всяка вероятност ще бъде и краят на Партията на свободата – поне във вида ѝ, оформен и моделиран именно от Щрахе. Създадена в далечната 1955 г., формацията слагаше силен отпечатък върху политиката в Австрия в последните три десетилетия. Преживя възхода и падението на Йорг Хайдер (1950-2008), емблематичния си лидер, който през 2005 г. я напусна, за да основе нова партия в същия сегмент (Съюз \"Бъдеще за Австрия\"). Успя да се възстанови от разцеплението – до голяма степен благодарение тъкмо на Щрахе – и дори се върна в управлението, за втори път след противоречивата коалиция с консерваторите на Волфганг Шусел (2000-2003). Ироничното е, че Щрахе, който беше спасителят ѝ, сега изглежда ще се превърне и в нейния гробокопач. Но залогът вече е много голям. На карта е поставено не просто бъдещето на партията или на един или друг функционер. Не е толкова съществено, че падна правителството на младия и амбициозен консервативен канцлер Себастиан Курц. Скандалът с видеозаписа от Ибиса вероятно ще измени из основи и целия политически модел в страната, за която композиторът Густав Малер, един от големите симфоници, нявга неособено ласкателно рекъл: \"В Австрия всеки става това, което не е.\" Въпросът е доколко силно – и дали този път необратимо – ще се разклати онова здраво верую на спокойните радетели на крайдунавския романтизъм. Какво ще стане с онова блажено Tu felix Austria...? \"Ти, щастлива Австрийо, остави на другите да воюват.\" С други думи, гледай си кефа. Дали повече ще е възможно?", "date": "2019.05.19", "title": "Щрихи към Щрахе, или защо бурята в Австрия беше предизвестена"}
{"url": "https://www.faktor.bg/bg/articles/frenskiyat-ministar-na-ikonomikata-pobeda-na-lyo-pen-na-evroizborite-shte-zaplashi-evroto", "text": "\"Победа на крайнодясната партия \"Национален сбор\" на Марин Льо Пен в изборите за Европейски парламент идната седмица може да навреди на еврото и да нанесе щети на френската икономика и промишленост\". Това заяви днес министърът на икономиката Брюно Льо Мер, цитиран от Ройтерс и БТА. Социологически допитвания показват, че партията на Льо Пен, която по-рано се наричаше \"Национален фронт\", ще има близки разултати с центристката \"Република, напред!\" на президента Еманюел Макрон. Ако националистите чрез Марин Льо Пен спечелят на 26 май, то това ще има сериозни последици за нашите финанси, ще има сериозни последици за стабилността на еврото, каза Льо Мер днес по телевизия Бе Еф Ем. Това ще бъде сериозно за цялата икономика и за всички промишлени политики, които сме започнали, каза министърът. Страните в една \"крехка\" еврозона трябва да вземат допълнителни мерки в обединенията на банковите и капиталови пазари.", "date": "2019.05.19", "title": "Френският министър на икономиката: Победа на Льо Пен на Евроизборите ще заплаши еврото"}
{"url": "https://www.faktor.bg/bg/articles/v-drugi-strani-nyamat-problemi-s-kashti-za-gosti-a-s-golf-igrishta-obyaveni-za-pasishta", "text": "Българският случай с финансирането с пари от ЕС на къщи за гости, които не се използват по предназначение, не е уникален. В различни периоди и в други страни от ЕС е имало подобни казуси – както с къщи за гости, така и с голф игрища например, които се декларират като пасища. Това каза в интервю за БНР Илияна Иванова, която е българският представител в Европейската сметна палата (ЕСП) с ранг на заместник-председател. Пред БНР тя обясни, че нередностите са неумишлено действие, докато при измамите става дума за умишлено ощетяване на европейския бюджет. Европейската сметна палата не се занимава с разследване на измами с еврофондове, а само с одитиране на нередности, каза още Иванова. Тя коментира, че последната проверка на ЕСП, която обхваща усвояването на кохезионните фондове в 7 държави от ЕС, включително България, има за цел анализ на работата националните правителства и на Европейската комисия, тъй като в случая става дума за споделено управление. Проверени са България, Франция, Унгария, Гърция, Латвия, Румъния и Испания. Докладът на Сметната палата отправя общо 5 препоръки – 3 към проверените държави и 2 към Европейската комисия. България е сред малкото държави, които са изпълнили и трите препоръки. Те са свързани с приемането на стратегии за борба с измамите, включване и на външни органи и институции в тази борба и създаване на платформата АРАХНА, даваща общодостъпна информация за всички европейски програми. България е сред страните, които използват най-пълноценно системата АРАХНА, докато тя се ползва доста по-ограничено например в Германия и скандинавските страни, посочи Иванова. Тя добави, че във всяка от проверените държави има проблеми, но има и добри примери и не бива да си затваряме очите както за нередностите, така и за постиженията. Илияна Иванова коментира, че най-висок е процентът на констатирани нередности при усвояване на еврофондове е в Словакия -  2,13, докато в страни като Люксембург и Финландия този процент е 0. България е по средата в тази таблица, каза още тя и подчерта, че нивото на грешки при управлението на европейските програми за целия ЕС намалява прогресивно и стабилно. Иванова добави, че предстоящата проверка на ЕСП на строителството на пътища с пари от ЕС е включена в годишната програма на институцията, обхваща няколко държави и не е свързана със сигналите, които българската опозиция е подала към Брюксел. Тя каза още, че това е част от стандартните процедури, а докладът се очаква към средата на следващата година. В рамките на проверката ще бъдат одитирани България, Испания, Чехия и Полша.", "date": "2019.05.19", "title": "Експерт: В някои страни нямат проблеми с къщи за гости, а с голф игрища, обявени за пасища"}
{"url": "https://www.faktor.bg/bg/articles/obshtestvo/ulitsata/psihichno-bolen-prebi-do-smart-mayka-si-podozirat-sestra-mu-sauchastnichestvo", "text": "Син уби 71-годишната си майка в хасковското село Войводово. Възрастната жена е била удряна с юмруци и ритници. След убийството - мъжът сам извикал полиция. Той е с тежко психично заболяване, бил е подлаган и на лечение в болница. По данни на полицията пенсионерката е била малтретирана с години. Заподозряна по случая е и дъщерята на убитата. По разследването вече са назначени експертизи, съобщи за радио Дарик директорът на полицията в Хасково Ангел Цанков..", "date": "2019.05.19", "title": "Психично болен преби до смърт майка си, подозират сестра му в съучастничество"}
{"url": "https://www.faktor.bg/bg/articles/obshtestvo/1733-detsa-sa-spaseni-ot-izostavyane-prez-2018-g", "text": "Социалните работници са предотвратили изоставянето на 1733 деца през 2018 г., съобщиха от Министерството на труда и социалната политика. Повод да изпратят тази информация са твърденията в социалните мрежи за \"незаконно отнети деца\". Основният приоритет в работата на социалните работници е децата да се отглеждат от своите майки и бащи. През 2018 г. социалните работници са работили по 1235 случая за реинтеграция на деца в семейството. В 495 от тях децата са се върнали при своите родители. По много от останалите случаи работата продължава и през настоящата година. За това има редица мерки в подкрепа на семействата чрез осигуряването на подходящи социални услуги и оказване на финансова подкрепа, уверяват от ведомството на Петков. Извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск. Тя се потвърждава със съдебно решение. Това е причината да определят като фалшиви новини подобни информации за \"незаконно отнемане на деца\". През 2018 г. 731 деца са били настанени в семейство на роднини и близки. Изключение правят единствено случаите, когато при различни причини се налага спешното извеждане на детето. Тогава основната цел е връщането на детето в родното семейство.", "date": "2019.05.19", "title": "1733 деца са спасени от изоставяне през 2018 г."}
{"url": "https://www.faktor.bg/bg/articles/saakashvili-prizova-zelenski-da-ne-pregovarya-s-kremal", "text": "Бившият президент на Грузия Михаил Саакашвили призова новоизбрания украински президент Владимир Зеленски в Украйна да забрави за двустранните преговори с Русия пред украинския телевизионен канал „Наш“, цитира думите му TACC. \"Всеки флирт и двустранни преговори с Москва няма да донесат нищо, защото Москва не може да преговаря\", каза Саакашвили. Саакашвили смята, че Зеленски трябва да бъде предпазлив от опит за отмъщение от страна на Петро Порошенко, така че той трябва да се бори с предшественика си. Както отбеляза Саакашвили, Порошенко, преди да се оттегли от длъжност, поставя своите хора навсякъде, където може. \"Например, те отстраниха председателя на Конституционния съд с измислена причини, за да поставят лоялен човек на Порошенко - всичко това е предназначено за отмъщение след няколко месеца\", смята бившият президент на Грузия. Саакашвили нарече Украйна \"сенчеста\" държава, където решенията се вземат \"зад кулисите\". \"Ако Зеленски бъде вкаран зад кулисите, тогава съдбата му ще бъде по-лоша от тази на бившия президент на Украйна Виктор Юшченко\", смята Саакашвили.", "date": "2019.05.19", "title": "Саакашвили към Зеленски: Москва не може да преговаря, няма смисъл от флиртове"}
{"url": "https://www.faktor.bg/bg/articles/novini/balgariya/temperaturite-prodalzhavat-da-se-povishavat", "text": "Днес ще бъде предимно слънчево. В следобедните часове над планинските райони от Западна България ще се развие купеста облачност и на отделни места, главно в планините ще превали и прегърми. Ще духа до умерен югоизточен, в Източна България и по долината на Струма южен вятър. Температурите ще продължат да се повишават и максималните ще бъдат между 25° и 30°, в София около 26°. Над Черноморието ще бъде предимно слънчево. Ще духа слаб до умерен южен вятър. Максимални температури между 23° и 26°. Температурата на морската вода е 15-16°. Вълнението на морето ще бъде 2-3 бала. Над планините ще има разкъсана висока облачност, в следобедните часове купеста и на отделни места в Западна Стара планина и в Рила ще превали и прегърми. Ще духа силен юг-югозападен вятър. Максималната температура на височина 1200 метра ще е около 20°, на 2000 метра – около 13°. Атмосферното налягане e малко по-ниско от средното за месеца. През деня слабо ще се понижи.", "date": "2019.05.19", "title": "Температурите продължават да се повишават"}
{"url": "https://www.faktor.bg/bg/articles/novini/svyat/sauditski-ministar-prizova-mezhdunarodnata-obshtnost-da-spre-iran", "text": "Саудитска Арабия ще направи всичко възможно, за да избегне война в Близкия изток, но е в готовност да реагира \"с цялата си мощ и решителност\" след атаките срещу нейни петролни танкери и инсталации. Това заяви тази нощ на пресконференция саудитският министър на външните работи Адел ал Джубейр, цитиран от Ройтерс.  Той обвини Ирань, че се стреми да дестабилизира района и прикани международната общност да поеме отговорността да спре тези действия иранския режим. Джубейр съобщи, че проиранските йеменски бунтовници хуси са изстреляли по Саудитска Арабия 225 ракети и са изпратили към кралството 141 безпилотни летателни апарата.  Преди часове бе съобщено, че саудитският крал е свикал за 30 май в Мека среща на ръководители на арабските страни от Персийския залив и други арабски лидери, за да обсъдят напрегнатата обстановка в региона.  Външното министерство на Обединените арабски емирства изрази подкрепа за инициативата на саудитския монарх и заяви, че настоящите \"критични обстоятелства\" изискват единна позиция на всички арабски страни.", "date": "2019.05.19", "title": "Саудитски министър призова международната общност да спре Иран"}
{"url": "https://www.faktor.bg/bg/articles/novini/svyat/tereza-mey-otpravi-nova-oferta-kam-deputatite-za-sporazumenieto-za-brekzit", "text": "Британският премиер Тереза Мей заявява, че преди да напусне поста си ще изложи пред Камарата на общините нова оферта с \"подобрен пакет от мерки\" като последен опит за одобряването на законопроекта за Брекзит, предаде Ройтерс. В статия за днешния \"Сънди таймс\" Мей пише: \"Какъвто и да бъде изходът от всеки индикативен вот, аз не просто ще поискам от членовете на парламента, а вместо това ще ги помоля да погледнат новата и подобрена сделка със свеж чифт очи и да й дадат своята подкрепа\". Вестникът отбелязва, че преди това Мей ще се посъветва с колегите си в правителството за предложените промени. Освен това кабинетът ще обсъди план за редица индикативни гласувания с цел да бъде установено кои предложения може да съберат депутатско мнозинство, допълва неделното издание. В петък преговорите между консерваторите на Мей и лейбъристите в опозиция се провалиха часове след като премиерът се съгласи да обяви в началото на юни кога ще подаде оставка. Вчера говорителят на Лейбъристката партия по въпросите за Брекзит Киър Стармър каза, че за да се излезе от задънената улица, правителството трябва да свика нов референдум за Брекзит.", "date": "2019.05.19", "title": "Тереза Мей отправи нова оферта към депутатите за споразумението за Брекзит"}
{"url": "https://www.faktor.bg/bg/articles/novini/balgariya/rumen-hristov-bsp-oporochi-kampaniyata-prevarna-ya-v-mahlenski-razgovori", "text": "„Винаги, когато участваш на избори с коалиция, която има преднина, се бориш само за победа. Не ми хареса, че по време на кампанията не говорихме за бъдещето на Европа, а я превърнахме във вот на недоверие към правителството. Акцентите бяха изместени от БСП, които се занимават със скандали и превърнаха кампанията в махленски разговори“. Това каза пред ТВ Европа лидерът на СДС Румен Христов.  „Премиерът Бойко Борисов е изключително харизматична личност и много помогна на ГЕРБ. Министър-председателят не може да си вземе отпуска. Това, че действията му се приемат като предизборна кампания, е проблем на опозицията. По отношение на оставките в правителството, мисля че премиерът малко прибързано взима решения спрямо някои хора. Борисов действа мъжки и рязко, докато БСП се възползва от презумпцията за невинност и се казва „да изчакаме проверките, да видим какво каже прокуратурата“ и т.н., но оставки не се подават“, каза още Христов.  „Няма съмнение, че СДС е автентичното дясно. Всички останали късаха от тялото на партията и я хулиха. В „Демократична България“ има само един субект, който е член на ЕНП (ДСБ – б.р.). През последните 54 месеци преговаряхме да се явим заедно на изборите. Причината да не се случи беше нежеланието от страна на „Демократична България““, коментира лидерът на СДС.  „Ние държим патента на старото лъвче до 2021 г. Внесли сме жалба в ЦИК, а на най-вероятно ще предприемем стъпки и в съда“, заяви Христов по повод обвиненията му срещу Стефан Тафров, че използва символите на СДС.", "date": "2019.05.19", "title": "Румен Христов: БСП опорочи кампанията, превърна я в махленски разговори"}
{"url": "https://www.faktor.bg/bg/articles/novini/balgariya/simeonov-golyama-chast-ot-direktivite-i-reglamentite-na-ep-oshtetyavat-balgariya", "text": "\"Смятам, че НФСБ е нужна партия за България. Това е по-различна партия, която е влязла в политиката не, за да взима, а за да дава\". Това каза бившият вицепремиерът и кандидат за евродепутат Валери Симеонов пред Нова ТВ. \"Най-скъпото се дава за България. Жертвал съм си фирмите, излязъл съм от тях и семейството ми, което е в Бургас”, добави той. Той заяви, че като евродепутат ще работи за по-добрата информираност и за по-качествено приложение на контрол от страна на евродепутатите. „Европейският депутат има право на запитвания, на въпроси към всички институции, има право да взима отношения по всички въпроси, не само в ЕП и аз ще го използвам това. Контролът ще бъде свързан с подготовката на нормативните документи в ЕП още от самото начало и търсенето на обективна оценка на въздействието спрямо конкретния нормативен документ спрямо България, защото голяма част от директивите и регламентите ощетяват България”, добави той и обясни, че един от актовете репресиращи бизнеса у нас са промените в Закона за лекарствените средства в хуманната медицина. Съгласно тях всички малки аптеки трябва да направят големи разходи, за да контролират фалшивите лекарства. Според Симеонов това трябва да се прави от производителите. Симеонов обясни,  че все още не може да се говори към кое политическо семейство ще се приобщи НФСБ в ЕП. „Трудно може се говори за политическо семейство на този етап, тъй като смятам, че ЕП ще бъде доста по-различен от сегашния, ще има нови политически семейства. Дали са популисти и кой ги определя като такива е друг въпрос, но очаквам, че ще има партии от патриотичния сектор, които да не са подвластни на Великите сили. Ние там ще бъдем”, уточни той.", "date": "2019.05.19", "title": "Симеонов: Голяма част от директивите и регламентите на ЕП ощетяват България"}
{"url": "https://www.faktor.bg/bg/articles/novini/svyat/angela-merkel-podkrepya-evropeyskata-perspektiva-za-zapadnite-balkani", "text": "Германският канцлер Ангела Меркел заяви в Загреб след среща с министър-председателя на Хърватия Андрей Пленкович, че Германия твърдо подкрепя европейската перспектива за Западните Балкани, пише македонското електронно издание “МКД“. \"Позицията на Германия е известна - по принцип подкрепяме европейската перспектива за Западните Балкани, но критериите за присъединяване трябва да бъдат изпълнени,\" каза Меркел. Тя отбеляза, че е разговаряла с хърватския министър-председател за хърватското председателство на ЕС през първата половина на 2020 г. Запитана от репортери за кризата на австрийското правителство, Меркел заяви, че не може да говори от името на австрийския канцлер Себастиан Курц, но добави, че в ЕС има политически течения, които искат да го унищожат.", "date": "2019.05.19", "title": "Ангела Меркел: Подкрепяме европейската перспектива за Западните Балкани"}
{"url": "https://www.faktor.bg/bg/articles/novini/svyat/erdogan-sdelkata-za-kupuvaneto-na-ruskite-sistemi-za-pvo-s-400-e-sklyuchena", "text": "Президентът на Турция Реджеп Ердоган каза снощи, че сделката за доставката от Русия на системите за противовъздушна отбрана \"С-400\" е вече сключена и че Анкара ще произвежда заедно с Москва системите \"С-500\", предаде БТА, позовавайки се на Ройтерс. САЩ са заявили, че планираното от Турция купуване на руските системи за ПВО е много голям проблем. Според Вашингтон това подлага на риск турското партньорство в изграждането на изтребителя от пето поколение \"Ф-35\", защото руските ракети компрометират самолета на корпорацията \"Локхийд Мартин\", припомни агенцията. Но Ердоган, отговаряйки на въпроси на студенти в Истанбул, каза, че Турция е направила технически анализ и е установила че такъв проблем не съществува. \"Те (американците) пратиха топката към центъра на полето, като проявяват известна неохота. Но рано или късно ние ще получим самолетите \"Ф-35\". Няма вариант да не ни бъдат доставени\", заяви турският държавен глава. ТАСС цитира вестник \"Хабертюрк\", според който Турция е пратила в Русия сто инженери за съвместното производство на \"С-400\".", "date": "2019.05.19", "title": "Ердоган: Сделката за купуването на руските системи за ПВО \"С-400\" е сключена"}
