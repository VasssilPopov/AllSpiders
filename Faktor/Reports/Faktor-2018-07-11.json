{"url": "https://www.faktor.bg/bg/articles/novini/balgariya/borisov-za-pokanata-na-nato-kam-makedoniya-oshte-edna-tsel-koyato-postigna-predsedatelstvoto-ni-v-es", "text": "Българският премиер Бойко Борисов поздрави своя колега Зоран Заев за официалната покана, която Македония получи за членство в НАТО.  \"Много добри новини от Брюксел. НАТО официално отправи покана към Македония за стартиране на преговорите за присъединяване към Алианса. Поздравявам моя колега Зоран Заев за тази сериозна стъпка напред. Още една цел, поставена по време на българското председателство, е постигната. Положихме големи усилия и съм радостен от този напредък\", написа във фейсбука си Борисов. Днес НАТО покани Македония да започне преговори за присъединяване към Алианса. Това се отбелязва в приетата на срещата на върха на Алианса декларация. Лидерите заявяват в документа, че балканската държава може да се присъедини към военния съюз след окончателното разрешаване на спора за името с Гърция. В декларацията се подчертава, че Алиансът остава ангажиран за изпълнение на политиката на отворени врати.", "date": "2018.07.11", "title": "Борисов за поканата на НАТО към Македония: Още една цел, която постигна председателството ни в ЕС"}
{"url": "https://www.faktor.bg/bg/articles/zapochna-ofitsialnata-sreshta-na-nato-v-bryuksel", "text": "Започна официалната среща на върха на НАТО в Брюксел. Президентът Румен Радев ръководи българската делегация за участие в Срещата на държавните и правителствените ръководители на страните-членки на НАТО в Брюксел. Лидерите на отделните държави бяха посрещнати на входа на централата на Алианса лично от генералния секретар Йенс Столтенберг. След това те си направиха традиционната \"семейна снимка\", преди да започне деловата работа на форума.", "date": "2018.07.11", "title": "Започна официалната среща на НАТО в Брюксел"}
{"url": "https://www.faktor.bg/bg/articles/makron-otslabvaneto-na-transatlanticheskite-vrazki-shte-struvat-skapo-na-nato", "text": "Отслабването на трансатлантическите връзки ще струва в дългосрочен план много по-скъпо на членовете на НАТО. Това заяви представител на Елисейския дворец по повод призивите на САЩ към европейските партньори да харчат повече за отбрана, предаде Ройтерс, цитирана от Нова ТВ.  Съюзниците на Доналд Тръмп се надяват той да подсили възпиращата мощ на алианса срещу Русия, докато американският президент постоянно казва, че САЩ плащат прекалено много за отбраната в НАТО, отбеляза агенцията.  При пристигането си в Брюксел за срещата на върха на алианса италианският премиер Джузепе Конте заяви, че НАТО трябва да укрепва сигурността на южните си граници, предаде ТАСС.  \"Италия участва в срещата на върха, за да потвърди своята лоялност към Северноатлантическия съюз, но също и за да издейства укрепване на южните граници\", каза той.  Според Конте от юг идва терористична заплаха, тъй като сред мигрантите на територията на ЕС може да проникнат и терористи.", "date": "2018.07.11", "title": "Макрон: Отслабването на трансатлантическите връзки ще струват скъпо на НАТО"}
{"url": "https://www.faktor.bg/bg/articles/rumen-radev-tramp-e-poiskal-ne-2-a-4-ot-bvp-na-stranite-v-nato", "text": "Президентът на САЩ Доналд Тръмп е поискал днес от своите колеги от НАТО да увеличат незабавно до два процента от БВП на техните страни разходите за отбрана. Това съобщи президентът Румен Радев пред български журналисти в кулоарите на срещата на ръководителите на страните от пакта в Брюксел. Днешната среща е много важна, защото трябва да демонстрира единството, солидарността и решителността на всички държави членки. Засега въпросите стават повече от отговорите. Президентът Тръмп, който говори първи, постави въпроса не само да се постигнат два процента, и то днес, а вече нова бариера - четири процента. Той тръгна, след като обяви това, поясни българският държавен глава. Президентът Радев е поставил пред своите колеги въпроса какво става с трансатлантическата връзка, която е гръбнакът на НАТО като военни способности, ако не бъдат достигнати тези два процента сега. Никой не говори за четири процента, това в момента не се обсъжда, посочи Радев. Това е жизненоважно за бъдещето на организацията, касае всички страни, допълни той. НАТО не е борса, на която можеш да купиш сигурност. НАТО е съюз на суверенни държави, обединени от стратегически цели и общи ценности. Президентът Тръмп от друга страна е прав, защото всяка страна трябва да допринася в днешния свят на растяща неизвестност, да изгражда ефективни способности. Това, което той прави, е добре и за нашата страна. Виждате с каква неохота в България се заделят средства за въоръжените сили. Направих три консултативни съвета по национална сигурност - разбираме се за нещо, след това то се отменя, коментира българският държавен глава, цитиран от БТА.", "date": "2018.07.11", "title": "Румен Радев: Тръмп поиска страните в НАТО да плащат не 2, а 4% от БВП за отбрана"}
{"url": "https://www.faktor.bg/bg/articles/lekaryat-na-maykal-dzheksan-sas-stryaskashti-razkritiya-za-kralya-na-popa", "text": "Майкъл Джоузеф Джаксън (Michael Jackson), който е роден в Гери, Индиана, САЩ и е седмото от деветте деца в семейството, е бил кастриран. Това заяви бившият лекар на Краля на попмузиката Конрад Мъри, написа британският в. Сън. Медикът разказва как най-известният му пациент е бил подлаган на терапия с лекарства, които са потискали синтетизирането на мъжкия полов хормон тестостерон и са спирали възмъжаването му. \"Покойният баща на Джако – Джо Джексън, който бе мениджър на семейната си формация Jackson 5, не искаше гласът на сина му да мутира. Джо желаеше Майкъл да запази високия си тембър и заради това започна да му дава хапчета, когато бъдещият Крал на попмузиката навърши 12 години\", допълни той. Мъри през 2011 г. бе осъден на четири години затвор за непредумишленото убийство на Джексън. Лекарят бе признат за виновен в това, че не е направил нищо, за да отърве пациента си от зависимостта му към предписаните от медика препарати. Мъри бе освободен предсрочно преди пет години.", "date": "2018.07.11", "title": "Лекарят на Майкъл Джексън със стряскащи разкрития за Краля на попа"}
{"url": "https://www.faktor.bg/bg/articles/naznachavat-shefa-na-razuznavaneto-za-generalen-konsul-v-myunhen", "text": "Шефът на Държавната агенция за разузнаване ген. Драгомир Димитров става генерален консул на България в Мюнхен.   Предложението е гласувано на закрито правителствено заседание преди седмица и е изпратено до президента Румен Радев за съгласуване.   Ген. Димитров оглави  разузнаването през 2012 година, припомня \"Дарик\".", "date": "2018.07.11", "title": "Назначават шефа на разузнаването за генерален консул в Мюнхен"}
{"url": "https://www.faktor.bg/bg/articles/nato-pokani-makedoniya-na-pregovori-za-chlenstvo", "text": "НАТО кани Македония да започне преговори за присъединяване, обяви генералният секретар на организацията Йенс Столтенберг в Брюксел, цитиран от \"Ройтерс\". \"Съгласихме се да поканим Македония да започне преговори за членство,\" каза той на пресконференция. Лидерите са се съгласили да отправят поканата и \"щом всички национални процедури са завършени за финализиране на споразумението за името, страната ще се присъедини към НАТО като 30-ти член,\" се казва и в съобщение на Алианса. Там не се се посочва името на страната, а се говори за \"правителството в Скопие\". Столтенберг обаче уточни, че приемането в Алианса е обвързано с финализирането на договора за името с Гърция. Документът, подписан през юни, който обаче още не е ратифициран, задължава страната да се преименува на Република Северна Македония. \"Няма начин (Македония) да се присъедини към НАТО без промяна на името,\" каза генералният секретар. Македония ще бъде 30-ият член на Алианса, след като миналата година към него се присъедини и Черна гора.", "date": "2018.07.11", "title": "НАТО покани Македония на преговори за членство"}
{"url": "https://www.faktor.bg/bg/articles/fifa-nalozhi-soleni-globi-na-angliya-i-urugvay-za-narusheni-marketingovi-pravila", "text": "ФИФА глоби футболните федерации на Англия и Уругвай за нарушаване на маркетинговите правила по време на световното първенство в Русия. Англичаните ще трябва да платят 70 хиляди франка, а наказанието на южноамериканците е 50 хиляди франка. \"Няколко члена на алглийския национален отбор продължиха да носят екипировка и оборудване на неразрешена търговска марка преди и по време на четвъртфиналния двубой срещу Швеция\", се казва в изявлението на ФИФА, посочва \"Дневник\" От организацията допълниха, че щабът на англичаните е бил предупреден за бъдещо наказание, ако не се съобрази с правилата. Провиненията на уругвайците включват закъснение за един от мачовете. ФИФА не разкри подробности, но сред глобените бяха също Хърватия и Швеция. Според информацията играчите на двата отбора са носели чорапи и са пили вода от бутилки, които са били брандирани с логото на марки, различни от официалните спонсори на турнира.", "date": "2018.07.11", "title": "ФИФА наложи солени глоби на Англия и Уругвай за нарушени маркетингови правила"}
{"url": "https://www.faktor.bg/bg/articles/novini/svyat/tuk-germaniya-se-provali", "text": "Канцлерката бе цялата в черно, когато през февруари 2012 излезе пред камерите и даде обещание от трибуната. В този зимен ден на траурна церемония в Берлин се беше събрало цялото държавно ръководство. Жертвите не бяха някакви известни личности. Всичките бяха мигранти. Беате Чепе и дяснорадикалните терористи от самопровъзгласилите се за \"Националсоциалистически нелегални\" са ги убили именно затова. Цели шест години бандата убийци върлува из Германия. Те грабят, взривяват, убиват. От омраза към мигрантите. И никой не спира терористите - нито полицията, нито тайните служби, нито правителството. Цели 7 години някой хладнокръвно убива чужденци в Германия, без органите на реда да успеят да го разкрият. Това е един от най-големите провали на германските правоохранителни органи. Провал, за който няма обяснение. (15.04.2013) Още по-лошо. Германските сили за сигурност дори заподозират жертвите и техните семейства в престъпна дейност. Предполагат, че са турски дилъри на наркотици и членове на мафията. Расистките клишета определят разследванията на полицията. За Германия, която се гордее с преодоляването на националсоциалистическото си минало, това е провал. Провал на държавата. В този февруарски ден на 2012 година канцлерката се извини на семействата на десетте жертви. И обеща: \"Ние ще сторим всичко възможно, за да разкрием извършителите на убийствата и техните съучастници и помощници. Ще сторим всичко, за да получат извършителите справедливо наказание!\" Това бе голямо обещание. И същевременно най-голямата надежда на близките на жертвите. Сега, след края на един от най-зрелищните процеси от последните години в Германия, стана ясно, че обещанието не е изпълнено. Защото усилията на политиците и съдилищата за пълно изясняване на убийствата не продължиха дълго. Много бързо усилията бяха насочени главно към най-известната личност от \"Националсоциалистически нелегални\" - главната заподозряна Беате Чепе, която бе осъдена днес на доживотен затвор. Мрежата от помощници и дяснорадикални поддръжници, както и очевидното заплитане на тайните служби в провала на властите при разследването постепенно потънаха в забрава. Канцлерката също ги забрави. И до днес тайните служби и министерства се обграждат в мълчание, когато става дума за тяхното участие в разследването. А пред съда беше изправена само една малка част от голямата група поддръжници. Провалът на държавата обаче е много по-голям. Защото навремето канцлерката обеща да подходи твърдо срещу всички, които \"преследват други хора заради техния произход, цвят на кожата и религия\". Шест години по-късно обаче расизмът и националистическото мислене вече са се настанили в обществото, дори и в германския парламент, откъдето партията \"Алтернатива за Германия\" надига агресивен глас на омразата. При това процесът срещу \"Националсоциалистически нелегални\" доказа, че омразата убива.", "date": "2018.07.11", "title": "Тук Германия се провали"}
{"url": "https://www.faktor.bg/bg/articles/eksperti-erdogan-samo-otlaga-neizbezhnoto-fiasko", "text": "В понеделник турската лира преживя два удара. И то в рамките на няколко часа. Първо тя понижи стойността си с 3,5%, след като Ердоган изненадващо назначи своя зет за бъдещ министър на финансите. Същевременно стана ясно, че бившият вицепремиер Мехмет Шимшек, който минава за пазарно ориентирана личност, вече няма да е член на правителството. \"В новото правителство на Ердоган не се виждат пазарно ориентирани сили. Вместо това в кабинета цари шуробаджанащина. А това е лош сигнал\", казва валутната експертка от \"Комерцбанк\" Антие Префке. Назначаването на зетя на Ердоган за финансов министър е израз и на ясно изразената воля на президента да постави под своя контрол една досега независима институция - Централната банка на Турция. Още преди няколко дни Ердоган заяви, че в бъдеще иска да оказва по-голямо влияние върху Централната банка. А само няколко часа след като положи клетва като президент, подписа декрет, съгласно който държавният глава еднолично ще назначава председателя и зам.-председателя на Централната банка. \"Ето, че опасенията, които се надигнаха след неуспешния опит за преврат, сега стават реалност\", казва икономистът от \"Юниън Инвестмънт\" Маурисио Варгас. \"Ердоган подсилва своята лична власт за сметка на турските институции, а това развитие плаши инвеститорите на капиталовите пазари\", добавя експертът. Инвеститорите в турския пазар за ценни книжа дръпнаха аварийната спирачка и курсовете на акциите тръгнаха стремглаво надолу. И турската лира отдавна се бори с един сериозен проблем: тя загуби заначително от стойността си спрямо другите валути. Сега в обменните бюра човек трябва да плати 5,70 турски лири за едно евро. Само преди година обменният курс беше 4 към 1. А през 2013 година хората плащаха по 2,50 турски лири за едно евро. Затова и много предприемачи са изправени пред сериозни проблеми. Слабата турска лира усложнява ситуацията на много фирми, които имат дългове в чужда валута. Много от тях понастоящем се опитват да преструктурират дълговете си. Турското население също страда: слабата турска лира оскъпява вноса в Турция, което от своя страна води до покачване на цените. Инфлацията в страната галопира. През юни тя достигна 15%. И турците го забелязват по изтънелия си портфейл.  При подобна ситуация би трябвало Централната банка да се намеси категорично. И тя го стори. През юни банката повиши лихвите от 16,5% на 17,75%. Тези наложителни мерки на икономистите обаче са трън в очите на Ердоган. Той иска ниски лихви, за да поддържа свиващата се икономика. Затова турският президент обяви намеренията си за по-силно влияние върху Централната банка и вече предприема първи стъпки, за да затвърди това свое влияние. Наблюдателите смятат, че независимо от силното си влияние върху Централната банка Ердоган само отлага неизбежното фиаско. Проблемите, които ще станат видими много скоро, ще бъдат много по-големи от сегашните, казват те.", "date": "2018.07.11", "title": "Експерти: Ердоган само отлага неизбежното фиаско"}
{"url": "https://www.faktor.bg/bg/articles/obshtestvo/ulitsata/frenskite-vlasti-razbiha-balgarska-mrezha-za-prostitutsiya-arestuvaha-10-svodnitsi", "text": "Десет сводници са били задържани във Франция, Германия и България в началото на този месец в рамките на операция за разбиването на мрежа за проституция, експлоатирала \"няколко десетки\" българки в Източна Франция от 2015 г. насам, предаде Франс прес, като се позовава на съдебни източници. Петима сводници са били задържани в България, а трима - в Германия с европейска заповед за арест. Очаква се в най-скоро време те да бъдат предадени на Франция, за да бъдат изправени пред специализирания междурегионален съд за борба с организираната престъпност в източния град Нанси, предава БТА.  Двама сутеньори, арестувани близо до френския град Анси, са били обвинени в сводничество при утежняващи вината обстоятелства, пране на пари в рамките на организирана престъпна група, трафик на хора и участие в престъпна група. Те са изпратени в ареста и може да получат до 20 години затвор.  \"На младите жени, родом от България, е била обещавана работа във Франция, били са настанявани в Германия и е трябвало да проституират в Страсбург\" или близо до Анси, се казва в изявление на специализирания съд. Те са работели на предварително определени места и \"са изпращали по-голямата част от припечелените средства на сводниците, които стоели в България, но не се колебаели да отидат във Франция или Германия, за да наблюдават жертвите си\", според изявлението.", "date": "2018.07.11", "title": "Френските власти разбиха българска мрежа за проституция, арестуваха 10 сводници"}
{"url": "https://www.faktor.bg/bg/articles/ministar-valchev", "text": "\"Човешка грешка е причина за сгрешените резултати в класирането след 7 клас в София\". Това каза министърът на образованието Красимир Вълчев пред журналисти във връзка с грешката при резултатите от първото класиране на учениците след 7 клас в столицата, предаде \"Фокус\". „Основната отговорност е на председателите на двете комисии по информационно осигуряване и областната комисия по класирането, както и на контролиращия ръководител- началникът на РУО“, коментира Вълчев. По думите му те ще понесат отговорност по закона за държавния служител. „Ако ме питате за уволнение, не мога да предрешавам наказанията“, допълни министърът.  Той уточни, че дисциплинарният съвет е този, който изслушва и предлага решението. „Грешката е човешка, не в информационната система“, коментира министър Вълчев. По думите му софтуерната фирма може да бъде сменена, но няма данни за софтуерен проблем. Министър Вълчев посочи, че системата се ползва в други области. „Има нужда от усъвършенстване - това ни казва докладът. Лично ще настоявам да има наказания и да бъдат достатъчно дисциплиниращи. Разбир асе, те трябва да бъдат справедливи и не прекомерни“, коментира министър Вълчев. Според него трябва да се въведат допълнителни контроли, които в голяма степен да гарантират, че изчислен правилно балът на учениците.  Във връзка с грешката във въпроса при националното външно оценяване по български език за 7 клас, министър Вълчев поясни, че вече е приключило дисциплинарното производство. „Експертите по български език и по математика имат дисциплинарни наказания, както и неформално предупреждение за директора на дирекция“, каза още министърът.", "date": "2018.07.11", "title": "Министър Вълчев: Човешка грешка, а не системата е причината за объркването при изпитите на седмокласниците"}
{"url": "https://www.faktor.bg/bg/articles/ikonomika/emil-karanikolov-lobistkite-tekstove-tryabva-da-se-premahnat-ot-zakona-za-gorivata", "text": "Закон за горивата трябва да има. Горивото е акцизна стока, а почти всички акцизни стоки имат закон – тютюнът, спиртните напитки. Всички текстове, за които е доказано, че са лобистки, трябва да бъдат премахнати. Това каза в студиото на „Тази сутрин” министърът на икономиката Емил Караниколов. По думите му е важно законът да защитава интересите на всеки един субект, а работа на законодателя е да намери този баланс. По отношение на акциза върху бездимните цигари, министърът на икономиката коментира, че и стандартните цигари, и бездимните са тютюн и щом е тютюн, трябва да има акциз, въпросът е каква да е ставката. Въз основа на процента на безвредност, трябва да се намали самият акциз, смята Емил Караниколов. „Трябва да се направи анализ кое е по-вредно и кое е по-добро за здравето на пушачите, макар че по-добре е да не се пуши. Тютюн е и в двата случая – ако се докаже, че за хората е по-здравословно със съответния процент, който е по-здравословно, трябва с толкова да се намали акцизът”. Управлението на всички опасни язовири, които не могат да бъдат поддържани от общините, вече е прехвърлено към Министерството на икономиката. Това обяви ресорният министър. До дни ще стане ясен и техният брой, допълни още той. Изпратени са писма до всички собственици на язовирите и до Националното сдружение на общините в България с информация, за да започне процедура по прехвърляне. Направена е вече категоризацията на опасните язовири и оттук нататък отговорността ще се носи от Министерството на икономиката, заяви министърът. Към 7:30 ч. в цялата страна положението се нормализира, няма притеснителни неща, освен наводнените домове на хората, каза още той. Има язовири, които са в тежко състояние и ние трябва да предприемем незабавни действия. Парите за спешните ремонти трябва да дойдат от държавния бюджет, това е отговорност на държавата, допълни Караниколов. Какъвто и да е проект, особено в енергетиката, той трябва да е съобразен с европейското право. Затова е добре, че в България ще има този център, който ще консултира инвеститори, заяви министър Караниколов във връзка със срещата между премиерите на Китай и България.", "date": "2018.07.11", "title": "Емил Караниколов: Лобистките текстове трябва да се премахнат от закона за горивата"}
{"url": "https://www.faktor.bg/bg/articles/ikonomika/turizam/do-5-lv-shte-struvat-chadar-i-shezlong-v-ahtopol", "text": "Чадърът и шезлонгът на плаж \"Ахтопол-север-източна зона\" ще струват до 5 лв. Това е записано в концесионните договори на новите стопани, одобрени днес от правителството. След проведен конкурс за концесионер е избрана фирмата \"Л-Петрол инвестмънт\" ООД. Тя ще стопанисва плажа за срок от 10 години. Размерът на годишното концесионно плащане за първата година е в размер на близо 40 хил. лв. Правителството одобри също така и допълнително споразумение с концесионера на плаж \"Ривиера\", с което срокът на концесията се удължава до края на настоящата година. Това се налага, за да се избегне възможността плажът да остане неохраняем по средата на летния сезон. Допълнителното концесионно възнаграждение за 2018 г., което ще бъде заплатено, е малко над 210 хил. лв.", "date": "2018.07.11", "title": "До 5 лв. ще струват чадър и шезлонг в Ахтопол"}
{"url": "https://www.faktor.bg/bg/articles/sport/svetat/misiya-nevazmozhna-proval-na-pregovorite-za-mach-mezhdu-kobrata-i-milar", "text": "Мач между Кубрат Пулев и Джарел Милър се оказа мисия невъзможна, след като преговорите за двубой между двамата окончателно пропаднаха. Причината е, че американският боксьор не желае да се боксира в България, обяви промотърът му Дмитрий Салита. Международната боксова федерация (IBF) насрочи търг за елиминационен мач между Пулев и Милър, който да излъчи задължителен претендент за световната титла на Антъни Джошуа, пише \"Дневник\". Търгът беше спечелен от българския боксьор и промотърската компания Epic Sports, в която съсобственик е друг българин - Ивайло Гоцев. Те предложиха 2.11 милиона долара, за да придобият правото да определят условията на двубоя. Желанието на Пулев и Epic Sports беше мачът да е през септември в София. Международната боксова федерация даде на Милър и екипа му срок от 15 дни да обявят дали приемат, или отказват двубоя. \"Опитахме се да направим мача в САЩ или поне на някое неутрално място, но не можахме да се договорим. Джарел иска да се бия с най-добрите в света, а Пулев е много добър боксьор. Обмисляхме този мач, но просто локацията не ни устройва\", каза Салита пред \"Скай спортс\". Милър е вторият съперник, който се отказва от мач с Пулев. IBF първоначално насрочи двубой между българина и британеца Дилиън Уайт. Тогава отново имаше наддаване, което беше спечелено от Epic Sports с оферта от 1.5 млн. долара. Уайт щеше да получи 375 хил. долара от наградния фонд, но се отказа и си уреди по-доходоносен сблъсък с доскорошния световен шампион на Световната боксова организация (WBO) Джоузеф Паркър във Великобритания. Следващият вариант за съперник на Пулев е Хюи Фюри. 23-годишният британец, който е братовчед на бившия световен шампион Тайсън Фюри, заема петото място в ранглистата на IBF. Четвърти е руснакът Александър Поветкин, но той ще се боксира с Джошуа като претендент на Световната боксова асоциация (WBA).", "date": "2018.07.11", "title": "Мисия невъзможна: Провал на преговорите за мач между Кобрата и Милър"}
{"url": "https://www.faktor.bg/bg/articles/sport/svetat/sram-levski-se-izdani-sreshtu-vaduts-lihtenshtayn", "text": "Отборът на Левски стартира по възможно най-лошия начин тазгодишното си участие в турнира Лига Европа. \"Сините\" се посрамиха срещу клуба от Лихтенщайн - Вадуц, губейки гостуването си в едноименния град с 0:1. Селекцията на Делио Роси отново поднесе горчив хап за своите верни фенове, продължавайки и трагичната си серия от неуспехи зад граница, която датира от цели 8 години. Случилото се днес пък гарантира сериозно напрежение в лагера на вековниците, които ще трябва демонстрират коренно различна игра на реванша след шест дни, ако искат да продължат в следващата фаза на надпреварата. Първият мач от началния квалификационен кръг на ЛЕ не предложи много футболни достойнства, като Вадуц реализира с първия си точен удар към вратата в 14-ата минута. Оттам насетне Левски обсади вратата на тима от втора дивизия на Швейцария, но така и не се намери спасителят в \"синьо\". С пропуски се отличиха Серджиу Буш, Давид Яблонски и Габриел Обертан. Еврокампанията на Левски не стартира по никак добър начин, след като голям проблем сполетя наставника Делио Роси още преди първия съдийски сигнал на мача с Вадуц. На загрявката неприятна травма получи Хали Тиам, който извънредно трябваше да бъде заместен сред стартовите 11 от французина Антони Белмонт. \"Синята\" несполука донякъде се пренесе и на \"Райнпарк щадион\", тъй като левскарите започнаха мача доста тромаво, позволявайки на своя опонент да отправи две опасни атаки още в началната минута. На позициите си обаче бяха Аймен Белаид и Давид Яблонски. Постепенно вековниците се отърсиха от налегналата ги сценична треска. След изтичането на петата минута с убеденост можехме да споделим, че \"сините\" имаха своята водеща роля в мача. Така логично се стигна и до първото чисто положения за родния тим. Иван Горанов проби отлично по крилото, след което намери непокрития в наказателното поле на Вадуц - Серджиу Буш. Румънецът обаче направи по-трудното и от непосредствена близост стреля право в обсега на вратаря. Голямата беля за Левски се случи в 14-ата минута, когато наглед от безобидна ситуация, \"сините\" вече се оказваха догонващи в резултата. Досу организира постепенна атака за Вадуц, след което подаде за колегата си Мохамед Кулибали. Крилото демонстрира класа, след като видя лошото позициониране на Митрев и с елегантен изстрел от границата на наказателното поле откри за домакините. Проблемите за софиянци можеха да се задълбочат в 22-ата минута, когато ФК Вадуц бе близо до удвояването. Божидар Митрев обаче се реваншира за грешката си по-рано, след като решително изби с една ръка преценен до милиметри пряк свободен удар на Милан Гаич. Когато \"сините\" имаха проблеми в атака, на помощ очаквано се притече Давид Яблонски, който пропусна да се разпише при статично положение в 26-ата минута. Чехът почти бе оползотворил центриране на Жорди Гомес, но някак си се размина с коженото кълбо тогава, когато трябваше да го насочи към лихтенщайнската мрежа. Селекцията на Делио Роси затягаше обръча пред вратата на Вадуц и в 30-ата минута домакините бяха близо до това да си нанижат автогол. Капитанът Мунтвилер направи шпагат при прострелен пас на Кабрал и само чудесната намеса на Херцел го спаси от злощастната за всеки футболист участ. Макар и атакуващи рядко, играчите на Вадуц винаги стигаха до голови положения, когато поглеждаха към вратата на Митрев. В епицентъра на събитията този път бе Йодел Досу, който проби през Горанов, но изстрелът му мина малко над горната греда Втората част започна с изявен левскарски натиск. В рамките на няколко минути, първо опасно центриране на Буш не намери никой пред опразнената врата на Вадуц, а миг по-късно удар на румънския таран така и не премина през купа от \"червени\" футболисти. Поредният присъединил се към списъка с пропуснали изгодно положение беше новакът Давиде Мариани. Халфът направи няколко двойни подавания, за да се озове някъде около дузпата. Стотни от секундата обаче го разделиха от това да засече острия пас на Цветкович. След дълги мигове на суша, Левски отново създаде опасно положение. В 77-ата минута Давид Яблонски изостри \"синята\" атака с отличен пас към Габриел Обертан. Французинът навлезе в полето на съперника и отправи изстрел, който за негово съжаление се отби в тялото на защитник в \"червено\". На Делио Роси му се наложи да прави принудителна смяна 10 минути преди последния съдийски сигнал, когато Давиде Мариани получи разтежение и на негово място се появи Станислав Костов. До края на срещата анемичният \"син\" натиск така и не даде резултат. Левски допусна нова срамна загуба в клубната си история, като след шест дни ще трябва да демонстрира коренно различна игра, ако иска да продължи участието си в Лига Европа. Реваншът между Левски и Вадуц е след точно шест дни на стадион \"Георги Аспарухов\". Началният час на турнирната битка остава непроменен 18:45 часа.", "date": "2018.07.11", "title": "Срам! Левски се издъни срещу Вадуц - Лихтенщайн"}
{"url": "https://www.faktor.bg/bg/articles/gerhard-shryoder-stana-mladozhenets-za-peti-pat", "text": "Бившият германски канцлер Герхард Шрьодер, на 74 години, и най-новата му приятелка, 48-годишната Ким Со-йон, са се оженили в южнокорейската столица Сеул, обявиха днес самите те, цитирани от ДПА. \"Оженихме се на 2 май в родния ми град Сеул. Много сме щастливи\", каза Ким пред германското списание \"Бунте\".  Това е пети брак за германския политик и втори за южнокорейката, която е експерт по икономика и не бива да бъде бъркана с 37-годишната южнокорейска актриса със същите имена.  През октомври ще има сватбено тържество в известния берлински хотел \"Адлон\" според медийни съобщения, пише Новини.бг.", "date": "2018.07.11", "title": "Герхард Шрьодер стана младоженец за пети път"}
{"url": "https://www.faktor.bg/bg/articles/prognoza-na-mark-mobius-targovskata-voyna-mezhdu-sasht-i-kitay-e-nachalo-na-finansova-kriza", "text": "Марк Мобиус, един от най-известните и колоритни инвеститори в света вижда на хоризонта световна финансова криза, пише dir.bg. Причината- търговската война между САЩ и Китай и сривът на акциите на развиващите се пазари. \"Няма никакво съмнение, че рано или късно ще ни удари финансова криза. Периодът на евтините пари вече е зад гърба ни, затова много компании, които продължават да работят и да планират работата си за сметка на лесния достъп до евтин финансов ресурс, ще изпитат сериозни трудности\", казва ветеранът-инвеститор. Той посочи, че индексът на валутите на развиващите се страни се е сринал с 6% от края на март досега, което принуди вече Централните банки на Турция, Аржентина, Индонезия и още няколко държави да повишат лихвените равнища. Нормализацията на монетарната система, предприета от Фед и Европейската централна банка вече оказват въздействие върху пазарите на раввиващите се страни, заедно с поскъпването на долара и несигурността от търговската война между САЩ и Китай. А САЩ едва ли ще усетят повишението на митата за много стоки, ако увеличат заплащането на труда в страната и ниската безработица, смята инвеститорът. \"Това може временно да реши проблемите на тези държави, но става контрапродуктивна мярка при такива с голям външен дълг\", посочи още Мобиус. Според него, още 10% поевтиняване на акциите и валутите на развиващите се страни може да отключи кризата.", "date": "2018.07.11", "title": "Прогноза на Марк Мобиус: Търговската война между САЩ и Китай е начало на финансова криза"}
{"url": "https://www.faktor.bg/bg/articles/onlayn-registratsiya-stopyava-opashkite-pred-noi", "text": "Въведената неотдавна система за управление на потока от клиенти в териториалното поделение на Националния осигурителен институт (НОИ) в София град предоставя възможност на столичани да запазят онлайн предпочитания ден и час за посещение. На интернет страницата на НОИ е достъпна онлайн платформа, позволяваща на всеки желаещ да ползва пълния набор от административни услуги, като сам предварително резервира най-удобното за него време за среща със служителите и така да спести време и усилия. Това съобщи пресцентърът на Националния осигурителен институт. За ползването на услугата е необходимо извършването на еднократна първоначална регистрация, изискваща въвеждане единствено на потребителско име и парола и осигуряваща постоянен и сигурен достъп до заявките на лицето. След онлайн регистрацията и успешното влизане в системата клиентът избира желаната услуга и удобния за него ден и час. След приемането на заявката се генерира уникален 4-цифрен регистрационен код, който служи за потвърждение. Това става чрез въвеждането му в някое от билетоподаващите устройства, намиращи се в приемните, но единствено в деня на заявката и не по-рано от 60 минути преди заявения час. След това от билетоподаващото устройство се издава талон, който насочва клиента към съответното гише, където ще бъде обслужен. Всички стъпки са надлежно описани на интернет страницата на НОИ в подробна инструкция за ползване, се посочва в информацията.", "date": "2018.07.11", "title": "Онлайн регистрация стопява опашките пред НОИ"}
{"url": "https://www.faktor.bg/bg/articles/frenskiyat-poslanik-pozdravi-stranata-ni-za-uspeshnoto-evropredsedatelstvo", "text": "\"Във Франция първото председателство на България на Съвета на ЕС се счита за безспорен успех\". Това подчерта посланикът на Франция у нас Ерик Льобедел пред енергийния министър Теменужка Петкова, съобщиха от пресцентъра на Министерството на енергетиката.  „В рамките на председателството успяхме да се справим с предизвикателствата в областта на енергетиката. Затворихме досиетата за енергията от възобновяеми източници, за енергийната ефективност и за регламента за управление на Енергийния съюз. Те са основополагащи за законодателния пакет „Чиста енергия за всички европейци“, както и за изграждането на Енергийния съюз“, каза министър Петкова. „След едногодишни дебати постигнахме общ подход и по регламента за Агенцията на ЕС за сътрудничество между енергийните регулатори“, допълни тя.  Министър Петкова и посланик Льобедел обсъдиха и възможностите за участие на френски компании в процедурата за избор на стратегически инвеститор за АЕЦ „Белене“. Енергийният министър представи решението на правителството да търси възможност за реализацията на проекта за изграждане на втора атомна централа в България съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите на проекта в отделно дружество. „Това ще е отлична възможност за продължаване на съвместното сътрудничество между България и Франция в областта на атомната енергетика“, подчерта Петкова.  По време на срещата двамата дискутираха и изпълнението на приоритета на българското правителство за диверсификация на източниците и маршрутите за доставка на природен газ. „Заедно с Европейската комисия продължаваме работа по реализацията на концепцията за изграждане на газоразпределителен център на българска територия, който да е и платформа за търговия с природен газ. Напредват дейностите по изграждане на интерконектора Гърция-България – в ход са всички обществени поръчки за неговото строителство“, информира Петкова. Посланик Льобедел благодари за оказаната от страна на Министерството на енергетиката подкрепа при провеждането на проучванията на дълбоко Черно море от страна на френската компания Тотал.", "date": "2018.07.11", "title": "Посланик Ерик Льобелел и Теменужка Петкова обсъдиха френски инвестиции за строежа на АЕЦ \"Белене\""}
{"url": "https://www.faktor.bg/bg/articles/parventsi-mladezhite-v-balgariya-parvi-po-izpolzvane-na-internet-v-svobodnoto-si-vreme", "text": "На Балканите българските младежи са на първо място по използване на свободното време за дейности, свързани с почивка и сме \"в дъното\" по използването му за дейности, свързани със самоусъвършенстване.  Това показват данните от проучване на \"Галъп интернешънъл\". То е направено съвместно с фондация \"Фридрих Еберт\" и е обхванало 1016 младежи, на възраст между 14 и 29, анкетирани по метода лице в лице, информира \"Дневник\". Според резултатите 83% от младежите в Македония и България използват свободното си време за почивка, което ги нарежда на първо място сред балканските страни. Македония е начело и в категорията \"социализация\" с 54%, а също и в \"личностно развитие\", тъй като 17% от младите хора желаят да се самоусъвършенстват в свободното си време. Косово, Албания и България заемат последното място в тази категория, като в тези страни процентът е най-нисък. В Словения спортът е предпочитан за 57% от младежите, което ги нарежда сред най-спортуващите в изследвания регион. Почти 90% от младежите на Балканите използват интернета в свободното си време за престой в социалните мрежи. Тук България заема първата позиция. Близо до тези данни се нарежда комуникацията с приятели и семейство, а повече от половината младежи използват мрежата за сваляне и слушане на музика. В сравнение с 2014 година в България все повече млади хора прибягват до интернет по работа и четене на новини. Повечето младежи у нас и на Балканите приемат интернет повече като пространство за контакти и развлечение, отколкото като източник на информация, свързана с работа, училище и получаване на знания. Това е очаквано заради възрастта, казват от \"Галъп интернешънъл\".", "date": "2018.07.11", "title": ":Галъп\": Младежите в България първи по използване на свободното време за почивка, но не и за усъвършенстване"}
{"url": "https://www.faktor.bg/bg/articles/obshtestvo/zakon-i-red/zakrivat-11-rayonni-prokuraturi", "text": "Прокурорската колегия на Висшия съдебен съвет (ВСС) единодушно реши да предложи на Пленума към Съвета да закрие 11 районни прокуратури в страната. Това са районните обвинения в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. В началото на заседанието главният прокурор Сотир Цацаров обясни, че предложението за това е направено след няколко работни обсъждания, включително с участието на административните ръководители на всички районни прокуратури, както и на ръководители на окръжните структури. Изготвеното след обсъждането предложение е на първо време да бъдат закрити 11 прокуратури, преди да се пристъпи към крайното оптимизиране и окончателното въвеждане на унифицирания модел у нас. Работната група е взела предвид и решението по дело № 13/2016 г. на Конституционния съд, според което структурата на прокуратурата трябва да е в съответствие с тази на съдилищата. При изготвянето на предложението е взето предвид и състоянието на определената прокуратура, както и нивото на престъпността в региона, поясни още главният прокурор. Освен закриване на изброените обвинения, Колегията ще предложи на Пленума да разкрие и териториални отделения на закритите прокуратури в най-близките райони. Така се предлага разкриване на териториално отделение на Районна прокуратура - Белоградчик и Кула във тази във Видин, на Дряново и Трявна в Габрово, на Тервел в Добрич, на Ардино в Кърджали, на Брезник и Трън в Перник, на Мадан и Чепеларе в Смолян, и на Тополовград в Ямбол. Съгласно чл. 30, ал. 2, т. 7 от ЗСВ Колегията предлага закриването на тези прокуратури и разкриването на съответните териториални отделения да се състои, считано от 1 януари 2019 година. Членовете на Колегията предлагат още Пленумът да извърши предварително съгласуване на това предложение с Министерството на правосъдието. В хода на дебата по казуса, думата взеха само Гергана Мутафова и Сотир Цацаров, които изразиха благодарност към екипа, работил по така направеното предложение. Гергана Мутафова дори определи момента като \"исторически\". \"Свърши се огромна работа и от колегите от предходния ВСС, както и от страна на Прокуратурата. Голяма работа предстои обаче и оттук насетне по детайлите, както във връзка с имуществата на районните прокуратури, така и във връзка с промяна на щатове на служители и разписания\", заяви Мутафова и изрази увереност, че с въвеждането на унифицирания модел по отношение на прокуратурата ще се подобри качеството на правосъдието и условията на труд на магистратите и администрацията при оптимален разход. Главният прокурор Сотир Цацаров също благодари на колегите си. \"Дължим благодарност и на предния и на този състав на Колегията. Дължа лична благодарност и на заместника ми Пенка Богданова. Дава се старт на нещо, което ще изисква внимателна, разумна и значителна работа занапред\", поясни Цацаров и даде възможност на колегите си да пристъпят към гласуване. Предложението бе подкрепено с 10 гласа \"за\".", "date": "2018.07.11", "title": "Закриват 11 районни прокуратури"}
{"url": "https://www.faktor.bg/bg/articles/agentsiyata-po-lekarstvata-kartserogenat-v-62-lekarstva-za-sartse-i-kravno-vse-oshte-ne-e-dokazan", "text": "Забранената субстанция валсартан в 62 лекарства за сърце и високо кръвно била само предполагаемо канцерогенна. Това  разясни шефката на Изпълнителната агенция по лекарствата проф. Асена Стоименова, която се отзова на настояването на депутатите да бъде изслушана в парламента. \"Това е предполагаем канцероген. Касае се за потенциална канцерогенност на активната субстанция. Говорим за превантивна мярка\", каза професорката, която сутринта отказа да дойде, понеже имала предварително уговорени ангажименти. \"Наличието на този примес се обяснява с промени в производствения процес от китайския производител през 2012 г. Към момента няма категорични данни, че съставката е във всички лекарствени продукти след 2012 г, както и че проблемът не е с шестгодишна експозиция. При наличието на нова информация списъците на сайта на ИАЛ ще бъдат актуализирани и ще бъде уведомено здравното министерство\", казя тя. Все още обаче нямало нищо официално, а нашата лекарствена агенция била в непрекъсната връзка с Европейската агенция по лекарствата и националните регулаторни органи на страните от ЕС, успокои тя. \"Не всички партиди лекарства са спрени, защото има и незасегнати\", допълни Стоименова и потвърди цифрата, изнесена по-рано от БСП - че у нас повече от 160 хиляди пациенти приемат тези продукти. Актуализираният списък на незасегнатите продукти, които са 27 от позитивния лекарствен списък, е публикуван на сайта на ИАЛ. Всеки един лекар можел да разчита и на още 138 продукта. Имало достатъчно налични алтернативи, каза ръководителката на агенцията по лекарствата. Социалистите обаче заподозряха частни интереси. \"Хората основателно задават въпроса дали оставените в мрежата медикаменти, съдържащи валсартан, не съдържат определената като токсична субстанция диметилнитрозамин. В обществото се поставят и други въпроси -  да не се окаже, че целият проблем с лекарствата е продиктувана от други частни интереси\", попита проф. Георги Михайлов, който поиска директорката на агенцията да дойде в парламента. Предписвала се и терапия на различни цени от тази, която до момента са получавали пациентите. Колегата му Георги Гьоков пък констатира, че в публичното пространство се разнасят различни списъци с лекарства. \"Единият е с 62 лекарства, които са блокирани или оттеглени, друг - актуализиран списък на лекарства, които не са оттеглени от фармацевтичната мрежа\", каза соцдепутатът. той. Соцдепутатката Дора Янкова пък наблегна, че е странно един толкова важен за здравето на много хора проблем да бъде решен чак след седмица.", "date": "2018.07.11", "title": "Агенцията по лекарствата: Карцерогенът в 62 лекарства за сърце и кръвно все още не е доказан"}
{"url": "https://www.faktor.bg/bg/articles/novini/svyat/anketa-koy-e-vashiyat-favorit-v-derbito-angliya-harvatiya", "text": "Кой е вашият фаворит в дербито Англия - Хърватия? Англия Хърватия", "date": "2018.07.11", "title": "Анкета: Кой е вашият фаворит в дербито Англия - Хърватия?"}
{"url": "https://www.faktor.bg/bg/articles/orban-se-opana-na-nato-shte-prodalzhim-da-blokirame-integratsiyata-na-ukrayna", "text": "Правителството на Унгария ще продължи да блокира опитите на украинските власти да се интегрират в НАТО заради нарушения на правата на националните малцинства в Украйна, предава ТАСС, цитирана от \"Фокус\".  Това се казва в публикувано в сряда заявление от официалния представител на Министерството на външните работи на Унгария Тамаш Менцер във връзка с провежданата в Брюксел среща на върха на НАТО, на която бе поканен украинският президент Петро Порошенко.  „Позицията на Унгария по отношение на Украйна не се е променила“, се казва в заявлението. Докато украинските власти продължават да притесняват етническите малцинства и не възстановят правата, от които са ги лишили по-рано, правителството на Унгария ще продължи да блокира стремежите на Украйна да се интегрира в евроатлантическите структури, поясни представителят на унгарското МВнР.  „Унгарското правителство също няма да дава съгласие за провеждането на всякаква среща на високо ниво или на ниво министри между Украйна и НАТО и ще налага вето на съвместните двустранни заявления на НАТО и Украйна“, добави Менцер.  ТАСС припомня, че на 25 септември 2017 година Петро Порошенко е утвърдил поправки в Закона „За образованието“, които предвиждат от 2018 година часовете с преподаване на предмети на „езиците на националните малцинства“ ще останат само в началното училище.  Обучението в средното училище и висшите учебни заведения ще се провежда изключителни на украински език. Протест във връзка с тези действия са изразили, според руската агенция, Румъния, България, Унгария, Гърция, Молдова, Полша, Русия и други страни.", "date": "2018.07.11", "title": "Орбан се опъна на НАТО: Ще продължим да блокираме интеграцията на Украйна"}
{"url": "https://www.faktor.bg/bg/articles/novini/balgariya/kardzhali-shte-e-pred-eko-kriza-pone-do-kraya-na-lyatoto", "text": "Около два месеца и половина са необходими за доставката и монтажа на ускорителите на пречиствателната станция за отпадните води на Кърджали, които са излезли от строя, предаде БГНЕС. Преди дни стана ясно, че половината от системите не работят и във всеки един момент цялата пречиствателна станция може да излезе от строя, а водното дружество няма пари за подмяна. Днес кметът Хасан Азис заяви, че поема ангажимента да ги поръча и заплати, също днес изпраща писмото с искането до германския град Дрезден, където е фирмата-производител на въпросните съоръжения. „Ще реша проблема, общината със собствени средства ще закупи трите ускорителя и това ще ни струва 60 000 евро. По-важен е обаче въпросът как се стопанисват съоръженията и защо ВиК дружеството е допуснало да се стигне до предаварийната ситуация“, посочи Азис. Той подчерта, че представители на водното дружество са участвали във всички фази на строителството на пречиствателната станция и при предаването на обекта в негово владение е подписан договор за стопанисване, експлоатация и поддръжка на системите. Кметът изрази недоумение защо изобщо проблемът с аварията се прехвърля върху общината и персонално върху него при положение, че водното дружество не спазва договора. „Освен това държавното участие в дружеството е 51%, защо то или областният управител не искат да поемат разходите, а прехвърлят отговорността за тази безстопанственост върху общината?”, запита Азис, като така отговори на твърденията на областната управа, че проблемът е бил поставян на местната власт многократно без резултат. Пречиствателната станция за отпадни води е на стойност 25 500 000 лева. Проектът за водния цикъл мина през 10-годишни проблеми, като станцията беше открита официално на 10 септември 2015 г. Според ръководителя на проекта инж. Митко Синабов ефектът от цялото съоръжение е предимно екологичен, тъй като благодарение на него заустването в река Арда гарантира чистота на повърхностните и подпочвените води. Освен това отпада и проблемът със замърсяванията на язовир „Студен кладенец“, а оттам и напрежението с Турция и Гърция, където реките Арда, Тунджа и Марица се събират.", "date": "2018.07.11", "title": "Кърджали ще е пред еко криза поне до края на лятото"}
{"url": "https://www.faktor.bg/bg/articles/slovakiya-izbra-f-16-pred-gripen", "text": "Правителството на Словакия постигна съгласие да закупи 14 американски изтребителя F-16, с които ще замени руските МиГ-29, обяви военното министерство на страната, цитирано от \"Ройтерс\" и Нюз.бг.  Словакия предпочете нови изтребители F-16 от Lockheed Martin пред шведски \"Грипен\". В публикувания анализ на военното министерство преди решението на кабинета се отбелязва, че американските самолети са по-модерни и по-добри.  В края на миналия месец Словакия отложи решение за подмяна на остарелите руски самолети МиГ-29 с американски изтребители Ф-16 или шведски \"Грипен\". Първоначално военното министерство трябваше да представи анализ на двата варианта до 29 юни за правителствено одобрение, но министър-председателят Петер Пелегрини обяви, че това е много голямо решение, за да се взема под натиск.  Словакия, член на НАТО, има договор с Русия за поддръжка на 12 самолета МиГ-29 до есента на 2019 г. Договорът е на стойност между 20 и 50 милиона евро на година, според който дузина руски техници са базирани в словашка военновъздушна база. Сделката ще трябва да бъде удължена и след сключването на споразумение за закупуване на нови самолети, докато изтребителите бъдат доставени.  За доставянето на нови изтребители \"Грипен\" ще са необходими 18 до 24 месеца, а за F-16 - до 2023 г., съобщи Ярослав Над, словашки анализатор.  Словакия планира да отдели 6,5 милиарда евро до 2030 г. за модернизиране на армията.", "date": "2018.07.11", "title": "Словакия избра F-16 пред \"Грипен\", спира руските МиГ-29"}
{"url": "https://www.faktor.bg/bg/articles/novini/svyat/britanski-politsai-razpitvat-otseleliya-sled-otravyane-s-novichok", "text": "Британската полиция съобщи днес, че детективи вече са разговаряли с мъжа, отровен с нервнопаралитичното вещество \"Новичок\", в опит да установят как той и партньорката му, която почина в неделя, са били изложени на заразата, предаде „Ройтерс”. 45-годишният Чарли Кроули и 44-годишната Доун Стърджис се разболяха, след като бяха изложени на отровата в Югозападна Англия, близо до мястото, където през март руският двоен агент Сергей Скрипал и дъщеря му Юлия бяха отровени със същото вещество. Стърджис, която има три деца, почина в неделя, а смъртта й бе квалифицирана като убийство. Състоянието на Кроули обаче се подобрява и той вече не е в критично състояние, съобщиха от болницата, където го лекуват.  \"Членове на разследващия екип говориха за кратко с Чарли и очакват отново да говорят с него през идните дни докато продължават да работят по установяването на това как той и Доун са били отровени с нервно-паралитичния агент\", съобщи в изявление лондонската полиция. Великобритания и съюзниците й обвиниха Русия за нападението срещу семейство Скрипал и това даде повод за най-голямото експулсиране на руски дипломати от времето на Студената война. Москва отхвърля обвиненията и отвърна на удара като изгони западни дипломати. Скрипал бяха изписани от болница след няколко седмици лечение. Те се разболяха, след като отровата беше оставена пред входната врата на жилището на Сергей Скрипал в Солсбъри. Стърджис и Роули бяха открити в къща в Еймсбъри, на 11 км. оттам. Според властите голямата доза „Новичок” при новия случай показва, че най-вероятно британците са докоснали предмет, съдържащ нервнопаралитичния агент или замърсен с него.", "date": "2018.07.11", "title": "Британски полицаи разпитват оцелелия след отравяне с \"Новичок\""}
{"url": "https://www.faktor.bg/bg/articles/novini/svyat/bryuksel-ubiystvata-v-srebrenitsa-vse-oshte-e-otvorena-rana-v-sartseto-na-evropa", "text": "Убийството на около около осемте хиляди души в босненския град Сребреница е отворена рана в сърцето на Европа, заявиха първият дипломат на Европейския съюз Федерика Могерини и европейският комисар за разширяването на блока Йоханес Хан, предаде сръбското радио Б92. Двамата високопоставени служители на Брюксел в общо изявление почетоха 23-годишнината от най-голямото клане на Стария континент след края на Втората световна война. \"Днес ние си спомняме за убитите хора и за техните близки, които не могат да забравят своите роднини и приятели. На 11 юли бе отворена кървава рана в сърцето на Европа, която продължава да кърви и днес\", се посочва още в изявлението. Части под командването сръбския военнопрестъпник Ратко Младич на 5 юли 1997 г. нахлуха в босненския град Сребреница. Шест дни по-късно сърбите избиха около 8000 мюсюлмани.", "date": "2018.07.11", "title": "Брюксел: Убийствата в Сребреница все още са отворена рана в сърцето на Европа"}
{"url": "https://www.faktor.bg/bg/articles/bezpretsedentna-ataka-bg-evrodeputat-poiska-nakazatelna-protsedura-za-balgariya", "text": "Български евродепутат поиска срещу България да бъде започната наказателна процедура. Това е Светослав Малинов, който влезе в ЕП с листата на Реформаторския блок, измествайки с преференция Меглена Кунева. Безпрецедентната атака е в унисон с исканията на \"Зелените\" и \"Демократична България\" на Христо Иванов и Атанас Атанасов. Малинов е в подписката със \"зелената\" депутатка Ска Келер и още 7 евродепутати, съобщава Канал3.  Eвропейската комисия да започне наказателна процедура срещу българското правителство за значителни нарушения на европейското законодателство, в частност Закона за опазването на околната среда, включващ задължения по \"Натура 2000\" в Национален парк \"Пирин\" и Кресненското дефиле. За това настояват група евродепутати в писмо до еврокомисаря по околна среда, морско дело и рибарство Кармену Вела. \"Ние, долуподписаните членове на Европейския парламент, Ви пишем, за да изразим безпокойството си от критичната ситуация в две защитени от европейското законодателство зони в България – Национален парк \"Пирин\" и Кресненското дефиле. Призоваваме Ви спешно да разгледате случая с Национален парк \"Пирин\". Молим Ви да се намесите и да гарантирате, че цялата магистрала ще бъде извън Кресненското дефиле\", се казва в писмото, имайки предвид строителството на магистрала \"Струма\". Членовете на Европейския парламент подчертават, че Национален парк \"Пирин\" е от огромно значение на национално, европейско и световно ниво, заради вековните си гори и биоразнообразието си. \"Въпреки това българското правителство иска да разреши ново строителство и развитие в зоната без необходимата оценка. Това нарушава чл. 6.3 от Директивата за опазване на естествените местообитания (92/43/ЕИО). С безпокойство отбелязваме, че отговорите на Комисията на парламентарни въпроси заключават, че не са извършени нарушения на европейските закони в Пирин към този момент\", продължава писмото. Подписалите писмото евродепутати са Светослав Малинов (Европейска народна партия), Ска Келер (Зелени/Европейски свободен алианс), Сирпа Пиетикайнен (Европейска народна партия), Катрин Биърдър (Алианс на либералите и демократите за Европа), Ребека Хармс (Зелени/Европейски свободен алианс), Елеонора Еви (Европа на свободата и пряката демокрация), Джо Лейнен (Прогресивен алианс на социалистите и демократите), Марк Демесмекер (Европейски консерватори и реформисти), Меря Килонен (Европейска обединена левица – Северна зелена левица).", "date": "2018.07.11", "title": "Безпрецедентна атака: БГ евродепутат поиска наказателна процедура за България"}
{"url": "https://www.faktor.bg/bg/articles/stoltenberg-izpraveni-sme-pred-nevizhdani-zaplahi-za-sigurnostta-no-ne-e-rabota-na-nato-da-reshava-za-severen-potok", "text": "Не е работа на НАТО да решава за разширението на газопровода \"Северен поток\". Това заяви генералният секретар на пакта Йенс Столтенберг, като  отбеляза, че сред съюзниците има разногласия по този проект, съобщава Би Ти Ви.  Има различни виждания, това е добре известно, но НАТО не решава. Имаме отношение към енергийната сигурност, доколкото тя е свързана с общата сигурност. Държим на разнообразяването на източниците на енергийните доставки, за да има устойчивост, поясни Столтенберг пред журналисти. По-рано днес президентът на САЩ Доналд Тръмп порица Германия, че иска разширяване на газопровода и плаща милиарди за руски газ, докато САЩ плащат милиарди за защитата на Европа от Русия.  По думите на Столтенберг в НАТО има разногласия по различни въпроси – търговски, за опазването на природата, за отбранителните разходи. Очаквам да постигнем съгласие по основното, че заедно сме по-силни и способни да защитим всеки съюзник, посочи той преди началото на двудневната среща на държавните и правителствените ръководители на страните от алианса в Брюксел.  Изправени сме пред невиждани заплахи за сигурността, имаме и разногласия. Много е важно да покажем, че НАТО напредва и е в състояние да постига повече. Уверен съм, че въпреки разногласията, ще приемем решения и ще постигнем напредък по готовността на нашите войски, способността да се противопоставим на терористите, да бъдем готови за целта с осъвременяването на командните структури.  Най-важният ще бъде може би въпросът за разходите за отбрана. След десетилетия на бюджетни ограничения, равни на стотици милиарди долари, сега виждаме поемане в обратната посока. Всички съюзници увеличават разходите, очакваме Европа и Канада да постигнат разходи за отбрана от 266 милиарда долара до 2024 г., на прав път сме, заяви Столтенберг.  По повод днешната си закуска с президента на САЩ Столтенберг коментира, че президентът говори прямо. Всички сме съгласни за нуждата от справедлива подялба на разходите в НАТО, посочи генералният секретар. Очаквам открит и честен разговор за разходите, препотвърждение на обещанието да харчим повече за отбрана, както и да се признае постигнатият напредък, добави той.  По повод Афганистан генералният секретар посочи, че посланието към талибаните е, че НАТО остава в страната. Ще останем и ще продължим да подкрепяме местните сили за сигурност. Посланието ни е, че талибаните няма да спечелят на бойното поле, затова трябва да седнат на масата за преговори, каза Столтенберг.", "date": "2018.07.11", "title": "Столтенберг: Изправени сме пред невиждани заплахи, но не е работа на НАТО да решава за \"Северен поток\""}
{"url": "https://www.faktor.bg/bg/articles/novini/balgariya/sultanka-petrova-poiska-da-bade-proverena-ot-komisiyata-za-borba-s-koruptsiyata-i-konflikt-na-interesi", "text": "Социалният зам.-министър Султанка Петрова е поискала Комисията за борба с корупцията и конфликт на интереси да я провери. Това заяви зам.-председателят на ВМРО Искрен Веселинов пред БТВ. Той посъветвал Петрова да изчисти името си, след като се оказа, че фирма на нейни близки охранява парламента.  Веселинов е категоричен, че партията му ще застане зад зам.-министъра. Той подчерта, че фирмата, с която се свързва семейството ѝ е малка и в нея работят около 30 души. Тя охранявала ремонтите и следяла не толкова да не се открадне нещо от бившия партиен дом, а за къси съединения. Той обясни, че мъжът на Султанка Петрова е бивш полицай и се занимава с охранителна дейност.  По повод скандалите в \"Обединените патриоти\" за закона за горивата, Веселинов обясни, че явно Волен Сидеров не е бил разбран и някои медии са разтълкували погрешно думите му. Депутатът подчерта, че лидерът на \"Атака\" не е коментирал постигнато споразумение по конкретния закон, а че са изчистени някои теми, но не е посочил точно кои.", "date": "2018.07.11", "title": "Султанка Петрова поиска да бъде проверена от Комисията за борба с корупцията и конфликт на интереси"}
{"url": "https://www.faktor.bg/bg/articles/novini/balgariya/siderov-ako-simeonov-i-karakachanov-iskat-da-badat-feldfebeli-shte-gi-izpratim-v-afganistan", "text": "Политиката не е казарма и моите коалиционни партньори трябва да разберат, че не са фелдфебели. Да, единият е министър на отбраната, другият вицепремиер по ресори, по които сега ще му задавам въпроси, но те не са фелдфебели и тук не е плац. Така че по-добре да се вслушват в това, което казвам, ако искат да бъдат политици. Ако искат да бъдат фелдфебели има такава възможност, в Афганистан ще ги изпратим. Така лидерът на „Атака” Волен Сидеров реагира от страницата си във фейсбук на коалиционните си партньори от „Патриотичния фронт”. Повод за разногласията между тях стана проектозаконът за горивата. Вчера Сидеров обяви пред журналисти, че тримата лидери на фронта са постигнали компромиси и споразумение по него, но по-късно Валери Симеонов обяви, че това не е вярна и той продължава да подкрепя малките дистрибутори на горива, защото проектът е лобистки. В крайна сметка това, което казах вчера е вярно, че вчера имаше тон, атмосфера, разбирателство и аз предадох тази атмосфера. Абсолютно нищо нито съм преиначил нито съм добавил и моето желание беше по този законопроект да постигнем наистина съгласие. Още повече, че четирима депутати от НФСБ – Валентин Касабов, Кристиян Митев, Георги Колев и Борис Ячев са се подписали под този закон, посочи Сидеров. Той акцентира, че е човек, който си държи на името и честта. Аз съм направил Валери Симеонов политик и няма да позволя някой да ми обяснява как трябва да искам неговото съгласие. Няма такова нещо, сопна се проруският политик.", "date": "2018.07.11", "title": "Сидеров: Ако Симеонов и Каракачанов искат да бъдат фелдфебели, ще ги изпратим в Афганистан"}
{"url": "https://www.faktor.bg/bg/articles/rekordyori-7-shtarkelcheta-se-rodiha-v-edno-gnezdo-v-s-velikan", "text": "Димитровградското село Великан е дом на семейство щъркели, които тази година поставиха рекорд с броя на своите малки - цели седем! Това е рекорден за страната брой щъркелчета, излюпени в едно гнездо от една двойка.  Това съобщиха от Българското дружество за защита на птиците (БДЗП), отбелязва dir.bg. Информацията за уникалното семейство щъркели дойде от местни хора в селото.  По техни данни тази пролет женската закъсняла със завръщането си с две седмици и двойката замътила по-късно от обикновено. По време на мътенето друг мъжки навлязъл в територията им и се опитал да превземе гнездото. Семейството успява да прогони натрапника, но по време на битката женската оставя яйцата за около час, което е критично в периода на мътене. Въпреки това малките се излюпват и изумяват селото със своята численост, отбелязват от БДЗП. Най-често щъркелите снасят между две и четири яйца, като има наблюдения и на шест малки в едно гнездо. Цифрата от седем обаче е изключителна рядкост и досега не е имало сигурни данни за подобен случай в страната. Седемте щъркелчета са на възраст около месец и половина и след две седмици ще започнат първите им опити за летене. В село Великан Йовчо Делчев и Александър Александров са хората, които продължават да наблюдават многочисленото щъркелово семейство и да следят съдбата му. Те поставят и изкуствени платформи за привличане на други семейства щъркели в селото.", "date": "2018.07.11", "title": "Рекордьори: 7 щъркелчета се родиха в едно гнездо в с.Великан"}
{"url": "https://www.faktor.bg/bg/articles/daniela-nacheva-vremenno-oglavi-spetsprokuraturata", "text": "Прокурорската колегия на Висшия съдебен съвет определи Даниела Костадинова Начева – заместник на административния ръководител на Специализираната прокуратура за изпълняващ функциите „административен ръководител“ на Специализираната прокуратура. Миналата седмица ръководителят на Специализираната прокуратура Иван Гешев стана новият пети заместник на главния прокурор Сотир Цацаров. Предложението за Гешев бе на Цацаров. Тогава с 9 гласа \"за\" и нито един против прокурорската колегия на Висшия съдебен съвет избра Иван Гешев.", "date": "2018.07.11", "title": "Даниела Начева временно оглави Спецпрокуратурата"}
{"url": "https://www.faktor.bg/bg/articles/rodolyubie-gimnaziyata-v-lom-poluchi-darenie-ot-2-mln-dolara-ot-svoy-vazpitanik", "text": "Профилираната гимназия \"Найден Геров\" в Лом получи дарение от свой възпитаник на стойност 2 млн. долара, съобщи директирът на училището Теодор Йончев, пише Новини.бг.  Дарителят е д-р Андрей Георгиев, който е пожелал средствата да бъдат използвани само за стипендии на даровити ученици, които продължават образованието си във висши учебни заведения. Парите ще стигнат за стипендии на 10 ученика от всеки випуск, в продължение на 30 години. Половин милион долара д-р Андрей Георгиев завещава на общината. С тях ще благоустроим града и така ще издигнем паметник на нашия съгражданин, обяви кметът Пенка Пенкова. Още тази година докторът ще бъде предложен за удостояване със званието почетен гражданин посмъртно. Д-р Андрей Георгиев е завършил гимназията \"Найден Геров\" в Лом и Медицинския университет в София. След Втората световна война живее и работи като лекар най-напред във Франция, а след това в САЩ. Умира през 2014 година. Част от средствата си завещава на родния град и училище.", "date": "2018.07.11", "title": "Родолюбие: Гимназията в Лом получи дарение от 2 млн. долара от свой възпитаник"}
{"url": "https://www.faktor.bg/bg/articles/obshtestvo/ulitsata/izvanredno-otkriha-ognishta-na-chuma-po-prezhivnite-zhivotni-v-yambolsko", "text": "Откриха огнища на чума по дребните преживни животни в три села в ямболската община Болярово. Това съобщиха от Българската агенция по безопасност на храните. Зараза има в селата Крайново, Странджа и Шарково в община Болярово, област Ямбол. Със заповед на изпълнителния директор на агенцията д-р Дамян Илиев е разпоредено да се организира убиване по хуманен начин и обезвреждане на всички дребни преживни животни в населените места. Мерките се изпълнят при спазване на изискванията за намаляване до минимум страданията на животните по време на клане или умъртвяване. Собствениците на убитите животни ще бъдат обезщетени. Определена е 3-километрова предпазна зона, около огнищата, в която влизат селата Шарково, Крайново и Странджа, както и 10-километрова наблюдавана зона.  Болестта не е опасна за хората, но е силно заразна за животните.", "date": "2018.07.11", "title": "Извънредно: Откриха огнища на чума по преживните животни в Ямболско"}
{"url": "https://www.faktor.bg/bg/articles/obshtestvo/balgarskite-i-makedonskite-mladezhi-sa-parventsi-po-pochivki-na-balkanite", "text": "Как младите хора на Балканите използват свободното си време? Отговори дава мащабно проучване на фондация „Фридрих Еберт“ във всички страни на Балканите. В България изследването е осъществено от „Галъп интернешънъл“ сред 1016 младежи на възраст между 14 и 29 години, съобщава БНТ. Младежите от България и Македония са първенци на Балканите по почивка в свободното си време. И в двете държави 83% от анкетираните посочват този отговор на въпроса как използват свободното си време. Изследването показва, че във всяка една от балканските държави почивката е най-предпочитаната дейност сред младежите. Най-малко младежи, които разпускат в свободното си време, има Косово - 59%. Въпреки че българските и македонските младежи почиват най-много, македонците са с най-високия процент на Балканите на младежи, които ползват свободното си време за личностно развитие - 17%. Докато по този показател младите хора у нас показват най-ниския резултат - 5%. Последното място тук делим с Албания. Опцията \"личностно развитие\" посочват между 12% и 17% във всички държави от бивша Югославия, с изключение на Косово - 7%. Румънските младежи, които развиват умения в свободното си време, са 15%. Втората най-предпочитана дейност сред българите между 14 г. и 29 г. е \"социализация\". И тук Македония е на първо място – в 54% от отговорите социалното общуване фигурира като предпочитана в свободното време дейност. На другия полюс е Хърватия – с 29%. Според анкетата 36% от младите у нас се занимават със спорт през свободното си време. Най-много време за спорт отделят словенските младежи - цели 57% от отговорите съдържат спортни дейности. Следват Черна гора (49%) и Сърбия (47%). На другия полюс е Косово – само 28% от младите там казват, че ползват свободното си време за спорт. Запитаните са дали повече от един отговор, затова и процентите надхвърлят сто. За какво използват интернет младите у нас? 89% от младите хора използват интернет за профилите си в социалните мрежи - Facebook, Instagram, Snapchat и Twitter. Комуникацията през Skype, Viber и Whatsapp е приоритет за 83%. 59% свалят музика от интернет. 30% от младите хора у нас играят игри онлайн, а близо 60% посочват, че използват мрежата, за да четат новини. Сред младите в България картината е близка до общата за Балканите, но с по-ниско от средното за Балканите ниво на ползване на интернет за училище, работа или образование. 46% у нас твърдят, че често ползват интернет за такива дейности, при 56% средно за региона. Сравнение с предходното изследване на фондация „Фридрих Еберт“ от 2014 г. показва, че за четири години у нас нарастват дяловете на ползващите интернет за работа и четене на новини. Преди 4 години 81% от младите в България са използвали интернет основно за достъп до социалните мрежи, 74% - за комуникация с приятели и роднини, 66% за търсене на информация, 38% за четене на новини, а 23% за работа.", "date": "2018.07.11", "title": "Българските и македонските младежи са първенци по почивки на Балканите"}
{"url": "https://www.faktor.bg/bg/articles/novini/svyat/uskoryavat-dostavkata-na-parvite-ruski-raketi-s-400-za-turtsiya", "text": "Турция се надява да получи първите руски ракетни системи С-400 до края на следващата година, заяви днес турският външен министър Мевлют Чавушоглу на среща на върха на НАТО в Брюксел, предаде ТАСС. \"Първите доставки на системи С-400 в Турция ще бъдат извършени до края на 2919 г.\", заяви Чавушоглу, като подчерта, че с покупката на руски системи Анкара няма намерение да се отдалечава от НАТО, предаде БТА.  В средата на юни военно-дипломатически източник съобщи за ТАСС, че руските военни заводи са получили задача да завършат производството на С-400, предназначени за Турция, до май 2019 г. Турция е втората страна след Китай, която поръча системи С-400. Първоначално беше планирано системите да бъдат предадени на Турция в началото на 2020 г., но по-късно стана известно, че по молба на Анкара доставките ще бъдат ускорени.", "date": "2018.07.11", "title": "Ускоряват доставката на първите руски ракети С-400 за Турция"}
{"url": "https://www.faktor.bg/bg/articles/ruskoto-vanshno-ministerstvo-se-zadeystva-sled-kato-atina-izgoni-dvama-diplomati", "text": "Руското външно министерство заяви, че ще предприеме ответни мерки, след като Гърция експулсира двама руски дипломати, съобщи ТАСС. По-рано вестник \"Катимерини\" съобщи, че правителството на Гърция е приело решение да експулсира руснаци и да забрани влизане в страната на още двама. Атина реши да изгони руснаците, като ги обвинява в намеса във вътрешните работи на страната и незаконни действия срещу националната сигурност. Южната ни съседка обвинява руските дипломати, че опитвали да се сдобият незаконно с информация и да подкупят гръцки държавни служители. Според високопоставени дипломатически източници човекът за незабавно експулсиране е Виктор Яковлев от руското посолство. Същите източници отбелязват, че това става след многобройни координирани усилия за разширяване на руското влияние в Гърция, включително чрез дейността на Императорското православно палестинско общество. Както твърди изданието, властите в Атина обвиняват дипломатите в намеса във вътрешните работи на страната, а също в действия, подриващи националната сигурност.", "date": "2018.07.11", "title": "Руското външно министерство се задейства, след като Атина изгони двама дипломати"}
{"url": "https://www.faktor.bg/bg/articles/borisov-sreshtata-v-london-e-pokazatelna-za-postignatoto-ot-balgariya-po-temata-zapadni-balkani", "text": "Благодарение на българската и на европейската подкрепа, темата за Западните Балкани остава актуална и след края на нашето председателство, отбеляза министър-председателят Бойко Борисов по време на днешното правителствено заседание. Премиерът запозна министрите с резултатите от вчерашната среща на върха в Лондон по инициативата „Берлински процес“, в която той взе участие. Ние не сме член на този формат, но бяхме поканени, за да се покаже, че това, което България е направила е правилно, важно и Берлин, Лондон, Париж стоят зад тези решения, добави премиерът Борисов. Министър-председателят изтъкна значението на пътищата, жп линиите, пристанищата, дигиталната инфраструктура, културният обмен и стабилността на Балканите. Колкото по-добре се развиват, толкова по-добре е за инвестициите, за туризма, за пътникопотока, за товарите, допълни Борисов. По думите му идеята да се направят единни тарифи за движението на стоките, хората и товарите може действително да направи региона привлекателна за инвеститорите зона. Премиерът отбеляза също, че министрите, които имат отношение към общите балкански проекти, са получили указания да работят активно по тези теми.", "date": "2018.07.11", "title": "Борисов: Срещата в Лондон е показателна за постигнатото от България по темата Западни Балкани"}
{"url": "https://www.faktor.bg/bg/articles/valeri-simeonov-podpisali-sme-programata-za-upravlenie-za-chetirigodishen-mandat-za-sega-nyamame-drugi-namereniya", "text": "Ние сме се подписали под програмата за управление за четиригодишен мандат, така че за сега нямаме други намерения. Това каза пред журналисти в Министерски съвет вицепремиерът Валери Симеонов по повод противоречията по отношение на Закона за горивата в „Обединени патриоти“, предаде \" Агенция „Фокус“. На въпрос как ще се опази реномето на „Обединени патриоти“ след тези противоречия, той отговори: „Мисля, че наличието на различни мнения, отстояването им при запазване на колегиален тон и колегиални отношения, само повишава авторитета на „Обединени патриоти“.  „Не знам от ваша гледна точка как изглеждат нещата, но предпочитаме всеки да изказва своята позиция, да се аргументира и съответно да я защитава“, допълни той. „Смятаме, че това е много по-добре, не само за „Обединени патриоти“, но и за България, отколкото да се постигат безпринципни договорености - ще ви подкрепим за това, а пък вие ще ни подкрепите за онова“, коментира още Симеонов. По думите му този модел на поведение е бил характерен за изминалите десетилетия, включително и за някои други коалиции до момента. „В случая „Обединени патриоти“ се явяват едно добро политическо постижение за българския политически свят“, каза той. На въпрос дали и от мислят така, вицепремиерът отговори: „Питайте ги тях“.", "date": "2018.07.11", "title": "Валери Симеонов: Подписали сме програмата за четиригодишен мандат, засега нямаме други намерения"}
{"url": "https://www.faktor.bg/bg/articles/novini/balgariya/komunistite-ot-dvizhenie-che-gevara-obviniha-ninova-che-raboti-za-gerb", "text": "Лидерът на Съюза на комунистите в България, член на Движение \"Че Гевара\"-България Павел Иванов обвини лидера на БСП Корнелия Нинова, че с действията си работи за интересите на ГЕРБ. Иванов публикува отворено писмо до червения лидер в което твърди, че Нинова провежда политика, с която се отдалечава от преодоляването на капитализма и изграждането на социализма. Нинова е обвинена още, че работи против единството на левицата, разбива структурите на БСП и е докарала партията до колапс. Всичките и действия били посветени единствено на амбицията да стане министър-председател. Павел Иванов припомня на лидерката и позорното и минало като син приватизатор по времето на Иван Костов. Така допринесла за разрушаването на българска народна собственост. Писмото е публикувано в интернет изданието „Поглед инфо”, което води явна  кампания срещу Корнелия Нинова и заместника й Кирил Добрев. Почти ежедневно то атакува Нинова. Последно в кампанията срещу нея бе включен историкът Драгомир Драганов, известен, че смени няколко партии, а последните му публични изяви бяха да кара пиян из София и да напада ранобудните студенти. Според социалисти, най-вероятно атаките са свързани с бившия лидер на БСП Сергей Станишев, който имал мераци да оглави столетницата. В  \"Поглед инфо\" за него лоши думи няма, а само хвалебствия и пиарски акции. Притеснителен е и фактът, че един от настоящите депутати на Нинова – Александър Симов, известен като парламентарното слънце на БСП, е активен дописник и информатор в  медията, атакуваща лидера на БСП. Ето и пълния текст на писмото на комунистите от „Че Гевара”:", "date": "2018.07.11", "title": "Комунистите от Движение \"Че Гевара\" обвиниха Нинова, че работи за ГЕРБ"}
{"url": "https://www.faktor.bg/bg/articles/nfsb-prashta-zakona-za-gorivata-v-ek", "text": "Спорът в редиците на Обединените патриоти продължава. Вицепремиерът Валери Симеонов реши да сложи точка и да поръси арбитъри от чужбина.  НФСБ ще сезира ЕК и ще поиска нотификация на Законопроекта за горивата. Това обяви пред журналисти в Министерски съвет вицепремиерът Валери Симеонов. Симеонов бе категоричен, че законопроектът нарушава редица европейски директиви и затова следва да премине през процедура на нотификация. Припомняме, днес бяха предложени от ГЕРБ поправки и допълнения към Закона за горивата, които бяха презентирани като консунсусни. Въпреки това пред парламента отново се събраха на протест търговци на горива. На въпрос има ли обяснение защо законопроекти на НФСБ се пращат за нотификация, а този не, Симеонов заяви: \"Очевидно, защото вторият законопроект, за който в момента стана въпрос, се ползва от подкрепата на голямо мнозинство, включително и на ГЕРБ и заради това не се праща, а според нас е редно да се прати и този законопроект. Дай Боже да не стане така да влезе в сила и да търпим санкции\", заяви Симеонов. Той бе категоричен, че всяка демократична и европейска държава има основен ангажимент да защитава и да подкрепя основно дребния бизнес. \"В случая, това правило е нарушено, защото се вижда, че законът ще бъде приет. Ние не разполагаме с достатъчно мнозинство, за да оспорим тези нови клаузи и членове, но ви уверявам, че ние ще сезираме ЕК, тъй като в случая има нарушаване на европейски директиви, има и нарушаване на конкурентни права. Смятаме, че ще получим подкрепа там, ако не в парламента\", обяви Симеонов. \"Смятам, че този закон създава големи рискове за унищожаване на стотици търговци от този бранш от дребен и среден ранг. Такъв е този закон. Аз разбирам от друга страна, че главната цел на този закон е борбата със сивия сектор, но в случая се получава нещо като - заради гангренясал пръст да отрежем ръката\", каза още той.", "date": "2018.07.11", "title": "НФСБ праща закона за горивата в ЕК"}
{"url": "https://www.faktor.bg/bg/articles/otkazat-na-zapadnite-balkani-ot-reformi-razgnevi-es", "text": "Европейските лидери стават \"все по-нетърпеливи\" към нежеланието на страните от Западните Балкани да приемат необходимостта от реформи за върховенството на закона и това застрашава шансовете им да се присъединят към Европейския съюз до 2025 г., предаде \"Гардиън\". \"Във всички тези държави срещам известна съпротива да се адресират правилно въпросите, свързани с върховенството на закона. Това е задължително изискване за ЕС\", заяви еврокомисарят по политиката за съседство и преговори за разширяване Йоханес Хан по време на срещата на върха в Лондон в рамките на т.нар. Берлински процес. \"Признавам, че нашите държави членки стават все по-нетърпеливи по този въпрос, защото виждат, че това е от ключово значение – борбата срещу корупцията, медийната реформа и независимостта на съдебната система\", подчерта еврокомисарят. По думите му приемането на държави като Албания, Сърбия, Македония, Черна гора и Косово в ЕС представлява шанс да се изнася стабилност към региона, а алтернативата на статуквото просто ще доведе до внос на нестабилност в ЕС. Срещата в Лондон имаше за цел да подготви балканските страни за еврочленство, като ускори процеса на реформи, засили сигурността и задълбочи върховенството на закона. Великобритания искаше, домакинствайки среща, посветена на разширяването на ЕС, да покаже, че въпреки Брекзит остава ангажирана с Европа и нейната сигурност. Македонският външен министър Никола Димитров, чиято страна постигна споразумение за името с Гърция и получи обещание за преговори с ЕС до края на 2019 г., коментира: \"Крайната цел е да бъдем европейска демокрация, но е крайно време нашият регион да поеме отговорност. Не разполагаме с лукса да изпуснем златната възможност\". За решението на ЕС да започне преговори с Македония и Албания следващата година той обясни: \"Бяхме заключени в чакалнята за известно време, но сега тичаме след влака, макар да не сме съвсем сигурни в каква посока\". Попитан дали Македония иска да се присъедини към ЕС в момента на напускането на Великобритания, Димитров отговори: \"Може би тези, които са вътре, забравят колко студено е навън\".", "date": "2018.07.11", "title": "Отказът на Западните Балкани от реформи ядоса ЕС"}
{"url": "https://www.faktor.bg/bg/articles/berlin-otgovori-na-tramp-germaniya-ima-problemi-s-rusiya", "text": "Германия не е заложник на руската политика. Това заяви днес германският министър на отбраната Урсула фон дер Лайен, цитирана от Ройтерс, на която се позова БТА. Агенцията отбелязва, че това изказване е реакция на обвинението на президента на САЩ Доналд Тръмп, че Германия е \"напълно под контрола\" на Русия. \"Без съмнение имаме много проблеми с Русия\", каза Фон дер Лайен на събитие в кулоарите на срещата на върха на НАТО в Брюксел - малко след като Тръмп говори на среща в центъра на белгийската столица. \"От друга страна без съмнение трябва да бъде запазен каналът за комуникация между страните или съюзите и противниците\", заяви тя на английски в отговор на въпрос за обвинението на Тръмп. По-рано днес Тръмп порица Германия, че иска разширяване на газопровода \"Северен поток-2\" и плаща милиарди за руски газ, докато САЩ плащат милиарди за защитата на Европа от Русия. \"Така ние, американците, изглеждаме като идиоти - плащаме им сметките, а те пълнят джобовете на Русия\", беше казал президентът преди няколко дни пак във връзка с газовия проект. Разходите на Германия за отбрана ще достигнат до 2024 г. минимум 1,5 процента от брутния вътрешен продукт, каза Фон дер Лайен, цитирана от ТАСС. Тя допълни, че това е, което \"можем да гарантираме\". САЩ са прави да искат целта от 2 процента от БВП да бъде изпълнена, призна германският министър на отбраната. В същото време Фон дер Лайен обърна внимание, че до 2014 г. в Германия в продължение на 25 години са били съкращавани военните разходи и към момента, в който са били постигнати договореностите от Уелс, страната е давала за нуждите на отбраната 1,1 процента от БВП. \"Важно е обаче да се гледат не само числата, но и приносът в НАТО, защото може да харчиш 2 процента за отбрана и да не правиш нищо за Алианса\", подчерта германският министър на отбраната. Фон дер Лайен припомни, че \"германският контингент е втори по численост в НАТО, разходите на Германия за отбрана са втори по големина (в Алианса)\". \"Движим се в правилна посока. Предстои да се свърши още много, но ние сме ангажирани с постигането на поставената цел\", допълни германският министър на отбраната. Не е работа на НАТО да решава за разширението на газопровода \"Северен поток-2\", заяви междувременно генералният секретар на пакта Йенс Столтенберг. Той отбеляза, че сред съюзниците има разногласия по този проект. Има различни виждания, това е добре известно, но НАТО не решава. Имаме отношение към енергийната сигурност, доколкото тя е свързана с общата сигурност. Държим на разнообразяването на източниците на енергийните доставки, за да има устойчивост, поясни Столтенберг пред журналисти. По думите на Столтенберг в НАТО има разногласия по различни въпроси - търговски, за опазването на природата, за отбранителните разходи. Очаквам да постигнем съгласие по основното - че заедно сме по-силни и способни да защитим всеки съюзник, посочи той преди началото на двудневната среща на държавните и правителствените ръководители на страните от алианса в Брюксел. Изправени сме пред невиждани заплахи за сигурността, имаме и разногласия. Много е важно да покажем, че НАТО напредва и е в състояние да постига повече. Уверен съм, че въпреки разногласията, ще приемем решения и ще постигнем напредък по готовността на нашите войски, способността да се противопоставим на терористите, да бъдем готови за целта с осъвременяването на командните структури. Най-важният ще бъде може би въпросът за разходите за отбрана. След десетилетия на бюджетни ограничения, равни на стотици милиарди долари, сега виждаме поемане в обратната посока. Всички съюзници увеличават разходите, очакваме Европа и Канада да постигнат разходи за отбрана от 266 милиарда долара до 2024 г., на прав път сме, заяви Столтенберг.", "date": "2018.07.11", "title": "Берлин отговори на Тръмп: Германия има проблеми с Русия, но не е заложник"}
{"url": "https://www.faktor.bg/bg/articles/siderov-obiden-na-simeonov-iska-ofitsialno-izvinenie", "text": "Председателят на ПГ на \"Обединени патриоти\" Волен Сидеров поиска извинение заради снощната декларация на НФСБ, която, по думите му, съдържа обвинение, че говори неистини. Той каза, че не е разговарял с коалиционния си партньор Валери Симеонов след позицията на НФСБ по законопроекта за горивата. В нея от партията на Симеонов заявяват, че твърдението за постигнато съгласие по законопроекта в коалицията \"Обединени патриоти\" не отговаря на истината. \"Какво да говоря след декларация, която ме изобличава в неистина, в лъжа на практика. Това е удар по моята чест и достойнство, очаквам извинение\", коментира Сидеров пред журналисти в парламента. Когато съм намирал грешки, съм се извинявал, само че има мои коалиционни партньори, в чийто речник думата \"извинявай\" не присъства, не е лошо да влезе там, добави той. По думите му това не е слабост, достойният човек се извинява, а който мисли, че е винаги прав, получава уроци от живота. Сидеров настоя, че това, което е казал вчера пред медиите, е вярно.  Вчера имаше тон, атмосфера на разбирателство и аз ви предадох тази атмосфера, коментира той и добави, че приема декларацията на НФСБ като неколегиално поведение, отсече лидерът на \"Атака\", цитиран от dir.bg.", "date": "2018.07.11", "title": "Искри в лагера на Патриотите: Сидеров обиден на НФСБ, иска извинение за обвиненията, че говорел неистини"}
{"url": "https://www.faktor.bg/bg/articles/novini/balgariya/ivaylo-moskovski-darzhavata-istoricheski-e-dokazala-che-ne-e-dobar-stopanin-na-letishte-sofiya", "text": "\"За летище „София“ държавата исторически е доказала, че не е добър управленец. Това каза министърът на транспорта Ивайло Московски на заседание на Комисията по транспорт при обсъждането на предложението на БСП за прекратяване на концесията на Летище „София“. „На гражданите е ясно, по-голямата част от тях са участвали в избори. Програмата ни за управление в сектор \"Транспорт\" включва транспортната инфраструктура“, посочи той. „Обявили сме, че ще ги развиваме, използвайки Закона за концесиите. Практиката е нормална, приета в цяла Европа“, заяви Московски. „Държавните оператори или са съсипани или са изтласкани в ъгъла, или оцеляват на базата на реформи, които успяха да направят“, коментира министърът. „Щета, която е нанесена на летището, 2005-2006 година, от над 70 млн. лева, се наложи ние да я платим“, обясни той. „Анализ показва, че до 2031 година пътниците на летищата от 8,2 млн. се очаква да се удвоят- да станат към 16 млн.“, каза още Ивайло Московски.", "date": "2018.07.11", "title": "Ивайло Московски: Държавата исторически е доказала, че не е добър стопанин на летище \"София\""}
{"url": "https://www.faktor.bg/bg/articles/obshtestvo/zakon-i-red/osadiha-18-nelegalni-migranti-v-ruse", "text": "Осемнайсет нелегални имигранти - сирийци, иракчани, иранци, афганистанци, са осъдени в Русе по обвинение на Районната прокуратура в града. Това съобщиха от прокуратурата. Те са заловени на ГКПП \"Дунав мост\", като опитали да напуснат нелегално страната.  В три от случаите прокуратурата е предала на съд и трафикантите на мигранти.  Всички извършители са се признали за виновни и са сключили споразумение с прокуратурата, одобрено от съда. Наложени са им наказания - лишаване от свобода, условна присъда и глоби в различни размери.", "date": "2018.07.11", "title": "Осъдиха 18 нелегални мигранти в Русе"}
{"url": "https://www.faktor.bg/bg/articles/razsledvaneto-sreshtu-desislava-ivancheva-priklyuchi-na-hod-veche-e-sadat", "text": "По-малко от три месеца след показния арест в центъра на София на кметицата на район \"Младост\" Десислава Иванчева, заместничката ѝ  Биляна Петрова и бившия районен кмет Петко Дюлгеров, от Специализираната прокуратура обявиха, че разследването за корупционната афера е приключило.  Вчера и днес на тримата са били предявени прецизираните финални обвинения.  \"Предвид високия обществен интерес... както и наложената от ръководството на Специализираната прокуратура политика на откритост пред обществото\" спецобвинителите публикуваха днес предявените постановления за привличане на Десислава Иванчева, Биляна Христова-Петрова и Петко Дюлгеров. В най-кратки срокове Специализираната прокуратура ще внесе в Специализирания наказателен съд обвинителен акт, пишат още от обвинението. Тримата обвиняеми по делото бяха задържани на 17 април 2018 г. в София след получаване на 70 000 евро. Разследването продължи по-малко от 3 месеца. \"... В периода от 16 март до 17 април 2018 г. на различни места в гр София при условията на продължавано престъпление с три деяния... е поискала дар, който не ѝ се следва (това е официалната формулировка на \"подкуп\" в НК, б. а.) от Александър Ваклин. \" Прокуратурата обвинява Иванчева, че е поискала 500 000 евро или съответно левовата равностойност - 977 915 лв., платими на части, и е \"приела дар, който не ѝ се следва\" - 70 000 евро, или - 136 908,10 лв. Тя ги е поискала и съответно получила, за да извърши действия по служба - да съобщи заповед на главния архитект на София, с която е одобрено изменение на план за застрояване. На Биляна Христова-Петрова е вменено качество на съучастник извършител, а на Петко Дюлгеров съответно - помагач. Има и \"разбивка\" - на коя дата обвиняемите са се срещали и уговаряли и как първо са поискали 250 000 евро, а след това съобщили на бизнесмена \"увеличение\" до 500 000. Така в обвинитебния акт е записано, че тримата на 16 март са се срещнали и \"постигнали съгласие за размера на неследващия се дар и условията на неговото получаване\". На Дюлгеров се паднало да звънне на Ваклин и да уговаря срещата. Съответтно това се повторило на 11 април, когато провели втора такава и после съобщили на предприемача увеличението... с още 100 % - до половин милион евро! \"Подкупът е в особено големи размери, представлява особено тежък случай и е извършен чрез изнудване, посредством злоупотреба със служебно положение\", заключават разследващите. Положението на Иванчева и Петрова се утежнява от факта, те са представлявали \"длъжностни лица, заемащи отговорно служебно положение\". Вчера следобед обвиненията са предявени на Иванчева, а на другите - предния ден. Квалификацията срещу тримата е по изключително тежкия чл. 302а от НК, който предвижда: \"... Лишаване от свобода от десет до тридесет години, глоба до тридесет хиляди лева, конфискация на цялото или на част от имуществото на виновния и лишаване от права\". КЛЮЧОВИ ДУМИ", "date": "2018.07.11", "title": "Разследването срещу Десислава Иванчева приключи, на ход вече е съдът"}
{"url": "https://www.faktor.bg/bg/articles/mvr-shte-proveryava-uprazhnyavali-li-sa-nasilie-politsai-sreshtu-nikolay-kolev-bosiya", "text": "Вътрешният министър Валентин Радев е разпоредил на главния секретар на МВР Младен Маринов и на дирекция \"Инспекторат\" към ведомството да проверят дали полицаи са упражнили насилие срещу Николай Колев-Босия. Проверката е провокирана от сигнал до Радев, който е изпратен на 6 юли, съобщава \"Дневник\". В него се твърди, че представители на жандармерията са се държали грубо и арогантно с обявилия преди близо месец гладна стачка Колев. Той протестира срещу купуването на шофьорски книжки. От МВР уточняват, че има още една жалба, която е от група граждани, за упражнено насилие от полицаи, като се уточнява, че инцидентът е станал на 5 юли. Вътрешното министерство уточни, че Николай Колев ще бъде запознат с резултатите от проверката. След като президентът Румен Радев призова Босия да прекрати гладната си стачка, това направи и Валентин Радев. Въпреки това днес пред парламента се проведе протестно шествие под надслов \"Походът на гневните боси\", като в него се включиха десетки хора, подкрепящи Колев.", "date": "2018.07.11", "title": "МВР ще проверява упражнявали ли са насилие полицаи срещу Николай Колев-Босия"}
{"url": "https://www.faktor.bg/bg/articles/obshtestvo/ulitsata/zaloviha-moldovtsi-za-grabezhi-na-bankomati-v-sofiya-i-plovdiv", "text": "Двама молдовци са задържани за взривения банкомат на ДСК в ЖР \"Тракия\", съобщава TrafficNews.bg. Крупната кражба бе осъществена в малките часове на 7 юни. Инцидентът стана към 4:40, в района на ул. \"Недялка Шилева\". Според източници от разследването от банкомата са откраднати около 260 000  лева.  Освен пловдивския банкомат, молдовците са ударили и терминала в софийския квартал \"Люлин\". Бандитите са заловени само три дни след второто нападение. Вероятно бандата има и други членове.   Предполага се, че молдовците са разполагали с вътрешна информация за сумите, които се зареждат в банкомата преди уикенда. Терминалите на ДСК са едни от най-заредените и повечето се намират във вътрешни помещения.  Удареният обект е един от най-новите клонове на банката в Пловдив. Самият банкомат е вътрешно разположен в сградата и е с контролиран достъп, който се осъществява чрез карта. Най-вероятно именно така са влезли извършителите на взрива и обира.  Макар и сравнително нов, обаче банкоматът не е бил от най- защититените модели.  Голяма част от банкоманите вече са оборудвани с мастилена защита, но банкоматът на ДСК не е сред тях. Мастилената защита не е задължителна, а препоръчителна и всяка банка сама да решава дали да оборудва терминалите си.   В Швеция, Белгия и Франция е задължително по закон всеки банкомат да е оборудван с мастилници, които при опит за разбиване на банкомата да ги заливат с мастило и по този начин да ги правят негодни.  Когато мастилото попадне по кожата, няколко дена няма как да се премахне. Оцветените банкноти също са неизползваеми.  В ДСК- Тракия тече ремонт на помещението, в което се намираше банкомата. Очаква се до няколко дни там да бъде поставена нова машина.", "date": "2018.07.11", "title": "Заловиха молдовци за грабежи на банкомати в София и Пловдив"}
{"url": "https://www.faktor.bg/bg/articles/novini/svyat/tramp-velikobritaniya-e-v-haos", "text": "Американският президент Доналд Тръмп заяви, преди да отпътува от Вашингтон за Европа, че „Великобритания е в хаос и зависи от народа дали Тереза Мей да остане премиер“.  Тръмп пристига на посещение във Великобритания в четвъртък след срещата на НАТО в Брюксел. Също в четвъртък британското правителство ще публикува прословутата „Бяла книга“, която включва спорните планове на Тереза Мей за бъдещите отношения с ЕС след Брекзит, които доведоха до оставките на Дейвид Дейвис и Борис Джонсън.  Тръмп бе заявил по-рано, че проявява разбиране към Брекзит и е готов бързо да сключи търговско споразумение с Великобритания, щом тя напусне Евросъюза.  На фона на последните събития обаче Тръмп заяви, че го очаква интересно време на Острова. Той посочи, че винаги се е разбирал с Тереза Мей, но е „добър приятел“ с Борис Джонсън. Според Тръмп бъдещето на Мей е въпрос, който трябва да бъде решен от британския народ.  Снощи на срещата на високо равнище за Западните Балкани, чийто домакин беше Тереза Мей, на въпрос на заключителната пресконференция да коментира казаното от Доналд Тръмп, премиерът заяви, че се надява американският президент да си тръгне с добри впечатления от Великобритания.", "date": "2018.07.11", "title": "Тръмп: Великобритания е в хаос"}
{"url": "https://www.faktor.bg/bg/articles/novini/balgariya/tsvetan-tsvetanov-se-sreshtna-s-predsedatelya-na-komisiyata-po-vatreshna-sigurnost-v-kongresa-na-sasht-maykal-makkol", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна във Вашингтон с председателя на Комисията по вътрешна сигурност в Конгреса на САЩ Майкъл Маккол, който е сред водещите конгресмени на Републиканската партия, формиращ политиката на Конгреса и САЩ в областта на правоохраната. По време на разговора Цветанов запозна конгресмен Маккол с резултатите от Българското председателство на Съвета на ЕС. Председателят на Комисията по вътрешна сигурност в Конгреса на САЩ прояви специален интерес към темата за Западните Балкани. По думите му те са ключов елемент от сигурността на Европа и са изключително важни за трансатлантическите отношения. В тази връзка беше обсъдена регионалната политическа обстановка в навечерието на предстоящата среща на НАТО в Брюксел. Беше изразена взаимна тревога от асиметричните заплахи пред държавите от региона, както и от общата нестабилност в Близкия Изток и Северна Африка.  В края на срещата Цветан Цветанов подари на конгресмена плакет на Народното събрание и в качеството си на председател на Комисията по вътрешна сигурност и обществен ред отправи покана към Майкъл Маккол да посети България в удобно за него време през 2019 г. Утре срещите на Цветанов продължават в рамките на 8-та годишна конференция на Трансатлантическите мозъчни тръстове. Срещата ще се проведе в сградата на института “Хъдсън” - водещ консервативен мозъчен тръст, основан през 1961 г., във Вашингтон.", "date": "2018.07.11", "title": "Цветан Цветанов се срещна с председателя на Комисията по вътрешна сигурност в Конгреса на САЩ Майкъл Маккол"}
{"url": "https://www.faktor.bg/bg/articles/tramp-germaniya-e-plennitsa-na-rusiya", "text": "Германия обогатява Русия чрез газовите сделки, а ние плащаме вноски в НАТО в пъти по-високи, за да защитаваме Европа именно от нея“. Това каза днес американският президент Доналд Тръмп на двустранна среща с генералния секретар на НАТО Йенс Столтенберг преди началото на срещата на върха на НАТО. „Тъжно е, когато Германия се забърква в сделки с газ и петрол с Русия… Германия е пленница на Русия, защото получава прекалено много енергия от Русия“, каза Тръмп, визирайки газопровода „Северен поток“ между двете страни по дъното на Балтийско море, чийто капацитет Берлин и Москва планират да удвоят, съобщи БНР. „Предполага се, че ние ви пазим от Русия, а Германия ѝ плаща милиарди всяка година. Ние защитаваме Германия, Франция и всички тези страни, а много от тях строят газопроводи с Русия и също наливат милиарди в нейния бюджет“, каза Тръмп, изненадвайки с думите си шефа на НАТО. Президентът на САЩ посочи, че бившият германски канцлер Герхард Шрьодер е в ръководството на газопреносна компания и че 70 на сто от Германия се контролира от руските доставки на газ. „И ми казвате, че това е в реда на нещата? Аз пък мисля, че не. Смятам това за нещо много лошо за НАТО и по този въпрос трябва да се разговаря с Германия. Още повече, че Германия внася в НАТО малко над 1 процент от своя БВП, докато САЩ – 4,2 на сто и то при доста по-висок брутен вътрешен продукт. Това също не е правилно. Германия е богата страна и може да си увеличи вноската още утре без проблем. Трябва да направим нещо, защото така не може повече да продължава\", каза Доналд Тръмп. „НАТО е съюз на 29 страни членки, в които има разногласия и едно от тях са газовите проекти на Германия с Русия. Важно е обаче, че въпреки тези различия сме могли да се обединим, за да се защитим. Обединени сме по-силни. Това научихме от две дойни, както и от Студената война\", отговори Столтенберг. Той беше прекъснат от Тръмп с репликата: „Как може да сте заедно, когато една страна получава енергията именно от тази, от която ви защитаваме. Вие просто правите Русия по-богата", "date": "2018.07.11", "title": "Тръмп: Германия е пленница на Русия"}
{"url": "https://www.faktor.bg/bg/articles/borisov-otchita-v-10-minuti-evropredsedatelstvoto-deputatite-bez-pravo-na-vaprosi", "text": "Премиерът Бойко Борисов ще доведе в петък министрите в Народното събрани за отчет на отминалото българско европредседателство. Той ще има 10 минути да представи доклада си, гласуваха депутатите, който приеха процедурните правила по изслушването след близо час разправии. Спорът бе породен от нежеланието на ГЕРБ парламентаристите да могат да изразят допълнително отношение към премиер и министри след изказванията им. Данаил Кирилов и Цвета Караянчева се позоваха на парламентарната практика от предишните няколко парламента. \"Никъде няма отношение на народни представители, след като са прлиключили своите изказвания\", припомни парламентарната шефка, позовавайки се на традицията от 41,42 и 43 НС. Т я се обърна към социалистите, че се събират цели 50 минути на парламента за изказване по отчета на европредседателството и изтъкна, че правилата, изготвени от шефа на правната комисия, са напълно изрядни. Това провокира соцдепутата Георги Свиленски да излезе и да каже ГЕРБ да вземе направо по 20 минути за изказване, а на БСП да отредят кръгла нула. Предложението му бе окачествено от парламентарната шефка като несериозно, но все пак бе подложено на гласуване и отхвърлено. Иначе всяка парламентарна група ще има право на 10 минути пленарно време, за да се изкаже. По предложение на ДПС парламентът прие министрите да могат да говорят общо за 10 минути, а не всеки от тях да разполага с по толкова. Отхвърлено обаче беше искането на БСП ПГ да могат в рамките на 2 минути да изкажат отношение или да зададат въпрос. Мнозинството не одобри реверанса на шефката на външната комисия Джема Грозданова от ГЕРБ, която предложи петте групи да могат да се изказват за по 7 минути, а останалите 3 минути от времето им да отидат за изразяване на отношение след отчетите на Борисов и министрите, уточнява Канал 3.", "date": "2018.07.11", "title": "Борисов отчита в 10 минути европредседателството, депутатите без право на въпроси"}
{"url": "https://www.faktor.bg/bg/articles/na-plazha-v-kvartal-asparuhovo-vav-varna-e-ustanoveno-zamarsyavane-s-fekalii", "text": "На плажа в квартал „Аспарухово“ във Варна е установено замърсяване с фекалии. Това са показали резултатите от две проверки на инспектори от Регионалната инспекция по околната среда и водите във Варна, предаде Радио „Фокус“ – Варна. Инспекциите са проведени по сигнал за изтичане на мръсни води на морския плаж „Аспарухово“ в събота.  При незабавната проверка от експерти на РИОСВ – Варна е установено, че отпадъчните води от новопостроено заведение се пречистват в локално пречиствателно съоръжение за отпадъчни води, след което се ползват за поливане на палми в саксии. Огледът на морските води не е показал наличие на фекалии и специфична за битово-фекално замърсяване миризма. Не е установено и повърхностно заустване на отпадъчни води в морето. След повторна съвместна проверка на 9 юли, извършена от експерти на РИОСВ и Басейнова дирекция „Черноморски район“, не е констатирано замърсяване на морските води. Съгласно Закона за устройство на Черноморското крайбрежие, изграждането на временни обекти и функционирането им е изцяло от компетенциите на общинските власти, които са уведомени за случая. От началото на летния туристически сезон са извършени 24 съвместни проверки от експерти на РИОСВ и Басейнова дирекция „Черноморски район“ на обекти, потенциални замърсители на Черно море и разположени в близост до зоните с води за къпане.", "date": "2018.07.11", "title": "На плажа в квартал „Аспарухово“ във Варна е установено замърсяване с фекалии"}
{"url": "https://www.faktor.bg/bg/articles/psihichnobolen-ubi-bashta-si-i-prebi-mayka-si-v-sofiya", "text": "24-годишен уби баща си и преби майка си в столичния квартал \"Лозенец\". След това мъжът нападнал и полицаи.  Нападателят е обезвреден и откаран в Центъра за психично здраве. Сигналът в полицията е подаден от майката. Жената съобщила, че синът й убил съпруга й.  При пристигането на екипа на полицията на място мъжът се барикадирал в жилището си. Час по-късно излязъл и нападнал с оръжие полицейските екипи, съобщиха от БНР.  Установено е, че извършителят е бил агресивен и се е водел на отчет в Центъра за психично здраве. Тепърва ще се проверява дали младият мъж е бил на конкретно лечение и дали е приемал редовно предписаните му медикаменти.  По случая тече разследване.", "date": "2018.07.11", "title": "Психичноболен уби баща си и преби майка си в София"}
{"url": "https://www.faktor.bg/bg/articles/novini/svyat/shegite-na-prirodata-kote-s-choveshko-litse-stana-hit-v-internet", "text": "Двумесечното коте Химера придоби световна популярност в интернет, след като собственичката му публикува в Instagram негови снимки. Масово потребителите отбелязаха, че мъркащото животинче се отличава с това, че лицето му прилича на човешко, предаде \"Дарик\". Химера е представител на най-голямата опитомена порода котки - Мейн кун. Освен с специфичните си черти, може да бъде похвалена с благ и игрив нрав. \"Преди година започнах да чувам коментари, че котките ми приличат на върколаци. Истината е, че именно котките от този тип се приближават много към моя идеал\", коментира собственичката.", "date": "2018.07.11", "title": "Шегите на природата: Коте с човешко лице стана хит в интернет"}
{"url": "https://www.faktor.bg/bg/articles/velikobritaniya-udvoyava-finansovata-pomosht-za-makedoniya", "text": "Британският премиер Тереза Мей изтъкна като изключително успешно събитие историческия договор между Република Македония и Република Гърция и  като подчерта, че напредъкът е възможен, съобщи МИА.       На приключилата среща за Западните Балкани в Лондон британският премиер обяви удвояване на финансовата помощ за проекти за укрепване на държавната администрация в Македония, както и помощи за обучение в дигитални умения за 1 милион деца от основните училища в региона, \"за да разберат своята сила в съвременния свят\", цитира \"Фокус\".       В края на срещата на върха в Лондон македонският премиер Заев има среща с хърватския си колега Андрей Пленкович. Двамата премиери са разговаряли за възможностите за интензифициране на сътрудничеството между двете страни.", "date": "2018.07.11", "title": "Великобритания удвоява финансовата помощ за Македония"}
{"url": "https://www.faktor.bg/bg/articles/dps-predstavi-ofitsialno-zakona-peevski-stapva-na-garloto-na-otselelite-medii", "text": "ДПС представи, вече официално, в парламента допълненията си в закона за задължителното депозиране на печатните и други издания, които внесе вчера в Народното събрание и които третират осветляването на прозрачността и финансите им, предава Канал 3. Такава е формулировката на хартия, като на практика движението стъпва окончателно на гърлото на оцелелите извън властта му няколко български медии.  Ще намерят ли наистина съучастници в Народното събрание? Ще намерят,  разбира се, но скоро ще разберат, че това е пирова победа. Сред новостите са въвеждането на санкции от 10 до 30 хил. лв. за различни нарушения на изискванията на закона, свързани с детайли около собственика и собствеността на дадена медия, продължава телевизията. Проектът бе представен в НС от част от вносителите - Велислава Кръстева и Хамид Хамид, които ги изготвиха заедно колегите си от ПГ на ДПС Делян Пеевски и Йордан Цонев.  Една безпрецедентна проява на факта, че винаги са готови да се подиграят на обществото. Но и то няма да им остане длъжно.   Според Кръстева с допълненията са се опитали да отговорят на критиките в публичното пространство след приемането на законопроекта на първо четене миналата седмица.  Дали има и един човек, който й вярва? Надали.   \"Текстовете не третират журналисти, затова не приемам в публичното пространство да се въртят отворени писма, че законът е насочен срещу журналисти и че посяга на свободата на словото. Не приемам такива обвинения, защото законът касае деклариране на обстоятелства от собственици на медии\", коментира депутатът от правната комисия Хамид Хамид.  Колко плоско. Според него е важен въпросът кой се опитва да измести темата към журналистите и свободата на словото и кой собственик на медии кара журналистите да пишат писма. \"Кой има интерес да остане в сивата икономика и в сивото пространство? Кои собственици на медии желаят темата да бъде изнесена към свободата на словото? Със сигурност това не са депутатите от ДПС\", отсече Хамид. Те са г-н Хамид, със сигурност, никого няма да излъжете  От ДПС призовават председателя на Комисията по културата и медиите Вежди Рашидов да организира дискусии между народните представители и медиите, за да се постигне прозрачността.  Голяма прозрачност ще е, голямо чудо. Планинските езера са мътилка в сравнение с тази велика прозрачност.   \"С осигуряването на прозрачност искаме да гарантираме две неща - противопоставяне и превенция на фалшивите новини, на всеки опит за задушаване на свободата на словото чрез инструментариума на собствениците на медиите. Настоявам да продължим да гледаме в тази посока, защото докато не се регулират тези важни за обществото отношения, няма как да продължим напред\", заяви Велислава Кръстева.  Чудесно! Не беше ли производител №1 на фалшиви новини автор на законопроекта? Ритуално ли ще се самоубива?", "date": "2018.07.11", "title": "ДПС представи официално закона \"Пеевски\", стъпва на гърлото на медиите"}
{"url": "https://www.faktor.bg/bg/articles/novini/balgariya/nova-drama-v-bsp-obviniha-misho-mikov-che-rabotel-za-gerb", "text": "Здравко Кънчев, председател на ОбС на БСП – Габрово, Трифон Панчев – член на ОБ на НС на МО на БСП и председател на МО на БСП - Дряново и Валери Митов – председател на МО на БСП - Габрово изпратиха отворено писмо до медиите. То е адресирано до членовете на Националния съвет на БСП. В него те критикуват медийното поведение на бившия председател на партията Михаил Миков и настояват, че с подобно поведение той помага на ГЕРБ преди европейските избори.  Ето писмото без редакторска намеса: \"Уважаеми другари, Обезпокоени от медийните изяви на наши другари, които през последните дни изобилстват в печатни и електронни издания, се обръщаме към Вас, с надежда, че на това ще бъде сложен край. Не намираме за редно, още по-малко отговорно, бивш председател на БСП да участва в очерняща партията и ръководството кампания, имайки предвид, че вече е имал възможност да покаже- как трябва да се „води” партията. Припомняме, че неговият стил на управление ни доведе до най-ниските резултати от последните години.   Само след няколко месеца предстоят избори за Европейски парламент и местна власт. Дълбоко се съмняваме, че с подобни изявления тези „другари” помагат за спечелването им. А може би не искат БСП да сложи край на хегемонията на ГЕРБ?! Призоваваме критиките да бъдат след изборите, до тогава уважаемите другари, ако не искат да помагат, поне да не пречат. Вътрешнопартийните проблеми в БСП се решават на партийни форуми, а не през малкия екран. Политика и работа за партията се прави и когато не си на ръководен пост. Така доказваш, че си в БСП, заради идеи и каузи, а не за личен интерес, към днешна дата и за реваншизъм. Вярвайки, че писмото ни ще бъде прочетено от „загрижените” другари, оставаме С уважение: Здравко Кънчев – председател на ОбС на БСП – Габрово Трифон Панчев – член на ОБ на НС на МО на БСП  и председател на МО на БСП - Дряново Валери Митов – председател на МО на БСП - Габрово\", звършва писмото.", "date": "2018.07.11", "title": "Нова драма в БСП:  Обвиниха Мишо Миков, че работел за ГЕРБ"}
{"url": "https://www.faktor.bg/bg/articles/bsp-vnesoha-nov-zakonoproekt-za-kontsesiite", "text": "\"Преди няколко минути внесохме законопроект за промяна на Закона на концесиите за проекти, които са забранени за приватизация. Определени предприятия са включени там. Това трябва да се приложи от статута за концесиите. Срокът им стана дълъг почти 55 години. Законът не бива да бъде ползван за приватизация и трябва да запазим до голяма степен контрола.\" Това заяви депутатът от БСП Крум Зарков в кулоарите на парламента, предаде репортер на БЛИЦ. \"Ние аргументирано се противопоставяме на концесията на летище София. В началото на прехода в България бяха сключени скандални сделки. Въвеждането на контрол и ограничение в тази среда е изключително важно\", посочи още той.", "date": "2018.07.11", "title": "БСП внесе нов законопроект за концесиите"}
{"url": "https://www.faktor.bg/bg/articles/novini/svyat/erdogan-turtsiya-e-gotova-da-garantira-sas-sila-gazovite-si-sondazhi-v-kipar", "text": "Турция е готова да гарантира със сила нейните и на кипърските турци права относно газовите сондажи в изключителната икономическа зона на острова, заяви турският президент Реджеп Тайип Ердоган в края на първото си посещение в новия си мандат в признатата само от Анкара Севернокипърска турска република. То продължи около три часа във вторник вечерта. Ясни съобщения и предупреждения до Кипър и международната общностза позициите на Турция по Кипърския въпрос и природния газ в района на острова отправи Ердоган по време на съвместната пресконференция с лидера на кипърските турци Мустафа Акънджъ. Разговорът между тях по тези въпроси е продължил повече от час и половина. „Кипърският въпрос е национален въпрос за Турция и Турция иска жизнеспособно и справедливо решение”, заяви турският президент. Той обвини кипърската гръцка страна за застоя, в който влязоха преговорите точно преди една година, като посочи, че тя не желае да споделя политическа власт с кипърската турска общност. Ердоган увери, че и в новата епоха Турция ще продължи да стои, както винаги, на страната на кипърските турци. Говорейки по конфликтната тема за природния газ и изключителната икономическа зона на острова, турският президент призова всички участващи страни в тази област да вземат предвид това, което се изисква от международното право. В противен случай, напомни Ердоган, неговата страна е със статут на сила, гарантираща сигурността, и е готова да извърши необходимите действия, за да защити своите и на кипърските турци права. Лидерът на кипърските турци Мустафа Акинжъ посочи, че кипърската турска страна се нуждае от помощта на Турцияза преодоляване на несправедливата международна изолация. Той отново критикува кипърските гърци, че превръщат енергийните залежи на острова в сблъсък вместо в сътрудничество между двете общности и повтори предложението си за прехвърляне на кипърския природен газ по тръбопровод към Турция. Акънджъ увери още, че кипърските турци няма да приемат никакви други предложения за преговори по Кипърския въпрос, освен за ориентирано към резултатите решение. Въпреки драконовите мерки за сигурност, над 1000 души, по информации на кипърски турски медии, са приветствали турския президент при пристигането му на летището и при полагането на венец на паметника на Ататюрк в Никозия, носейки плакати, портрети на президента и знамена на Севернокипърската турска република и Турция.", "date": "2018.07.11", "title": "Ердоган: Турция е готова да гарантира със сила газовите си сондажи в Кипър"}
{"url": "https://www.faktor.bg/bg/articles/gartsiya-goni-ruski-diplomati", "text": "Гръцкото правителство реши да изгони двама руски дипломати и да забрани на още двама да влизат в страната, като ги обвини, че се бъркат във вътрешните работи на страната и осъществят незаконна дейност, която нанася вреди на националната сигурност ма Гърция, съобщи електронното издание на гръцкия вестник Kathimerini, цитиран от \"Фокус\". По-конкретно, Атина обвинява руските дипломати, че са се опитвали да добият и предадат важна информация, както и да подкупят гръцки държавни служители, което обаче е било осуетено, пише изданието. Случаят вади на преден план напрежението между Гърция и Русия, което нараства през последните две години заради съображения от сферата на регионалната сигурност, както отбелязва вестникът. Съгласно думите на високопоставени гръцки дипломатически източници, Атина иска незабавно експулсиране на двамата дипломати, включително служителят в руското посолство Виктор Яковлев и изгонването на още двама. Същите източници отбелязват, че инициативата е предизвикана от многобройни координирани усилия за увеличаване на руското влияние в Гърция, включително, освен всичко друго, дейността на Имперското православно палестинско общество. Въпреки последните събития, както са заявили източниците на „Катимерини“, Гърция продължава да иска добри отношения с Русия и насърчава приятелството между двата народа, но това може да се случи само ако всяка от страните се съобразява със суверенитета на другата. Те посочват също внимателната позиция на Атина по случая „Скрипал“, когато тя не последва другите западни страни в гоненето на руски дипломати, нещо което бе приветствано в Москва. Въпреки опитите на гръцкото правителство да поддържа отношенията с Русия на добро ниво, отбелязват източниците на изданието, в последно време различни кръгове, свързани с руските интереси са се бъркали във вътрешните работи на Гърция. Както твърдят източниците на „Катимерини“, тези кръгове са се опитвали да повлияят на общини, митрополити от ГПЦ и да получат още по-голямо влияние на Атон чрез подкупи. Неназованите информатори на изданието посочват също усилията на Москва да се намеси в чувствителен вътрешен въпрос за Гърция като споразумението с БЮРМ (Бивша югославска република) за името и по този начин се вреди на ролята на Атина на Балканите. Те добавят, че решението за експулсациите се отнася само до определени личности и не променя като цяло добрите намерения на Гърция към Русия. Източниците на „Катимерини“ добавят, че ако Москва предприеме „ответни мерки“, това само ще доведе до допълнително влошаване на отношенията. Същевременно, те посочват факта, че нито един служител на гръцките дипломатически и консулски представителства в Русия не е излязъл извън строгите рамки на своята мисия.", "date": "2018.07.11", "title": "Гърция гони руски дипломати"}
{"url": "https://www.faktor.bg/bg/articles/novini/balgariya/lili-marinkova-klientelisti-v-bnr-sazdavat-useshtane-che-mediyata-e-dadena-pod-arenda", "text": "Има клиентелистки назначения в националното радио и това буди подозрението, че медията е дадена под аренда. Това са хора, които нямат общо с нашата медия. Това посочи журналистът от БНР Лили Маринкова, която, след като съдът я върна на работа в медията, беше пенсионирана. По думите й ситуацията в радиото прилича на инцидента с работник на строежа на новото НС и частната охранителна фирма. „ Успоредно до държавното се прилепва нещо частно, което като паразит да се възползва, включително и от отклоняване на средства от държавната медия.”  Тя коментира, че в радиото има и необичайни мерки за сигурност. По думите й няма да се учуди, ако и там е „кацнала” охранителна фирма, а в БНР има хора, които създават паника и усещане за несигурност. Журналистката коментира още, че не желае да отправя послания към генералния директор на радиото Александър Велев и апелира към личната му отговорност. Тя добави, че има една чувствителност към критиката в медията.", "date": "2018.07.11", "title": "Лили Маринкова: Клиентелисти в БНР създават усещане, че медията е дадена под аренда"}
{"url": "https://www.faktor.bg/bg/articles/novini/balgariya/sluzhiteli-na-bnr-izlyazoha-na-protest-zaradi-niski-zaplati", "text": "Служители на Българското национално радио излязоха на протест пред сградата на медията. Акцията е организирана от радиосдружение „Подкрепа“ и е основно заради разпределението на бюджетните средства, както и заплащането на служителите. Протестът е продължение на протестите на работещите в музикалните състави на БНР, които протестират от няколко месеца с искане за повишение на бюджета на радиото, което да позволи увеличение на възнагражденията. Участници в акцията казаха: \"Непрекъснато се повтаря: \"Няма откъде да се вземат пари!\", \"Какво очаквате?\", \"Това е положението!\", \"Не ни отпускат пари!\", каза участничка в протеста. \"Трябва да се увеличи поне с 5 млн. бюджетът на радиото, а и на телевизията. Дори и само 3 млн. лв. за заплати биха вдигнали заплатите на радиослужителите с 30%\", каза друг участник в протеста. Ръководството на БНР заявя, че нито един от синдикатите в националното радио не е изявил желание за обсъждане на поставените въпроси. За изясняване на декларираните искания, ръководството е поканило представителите на синдикалните организации в БНР на среща петък,  13 юли.", "date": "2018.07.11", "title": "Служители на БНР излязоха на протест заради ниски заплати"}
{"url": "https://www.faktor.bg/bg/articles/borisov-nankov-da-otidete-da-vidite-s-radev-po-miziya-i-dupnitsa-ulitsite", "text": "Нанков, да отидете да видите с Радев по Мизия и Дупница улиците, които ги дават разрушени по телевизията, да възложите на кметовете още днес да почнат да асфалтират. Такава задача постави министър-председателят Бойко Борисов в началото на правителственото заседание на вътрешния министър Валентин Радев и на регионалния министър Николай Нанков, предаде Агенция „Фокус“. „Фондът след това да ги оправи. Така че хората още днес, утре да може да се прибират по къщите. Намерете начина, по който кметът да възложи и вие веднага да го реализирате“, заяви Борисов.  От своя страна регионалният министър Николай Нанков заяви, че още вчера сутринта са направили организация с Областно пътно управление. „Колегите на Ивайло Московски от транспортното възстановяване също оказаха съдействие, макар и логистично. Над 20 машини, леки и тежки, за почистване на калта и тинята на засегнатите улици. Говорим за горната част на Мизия, не за долната, която беше залята 2014 г. от наводнението, за кални потоци, дошли от съседните дерета. Вече от днес ще започне и това, което казвате“, посочи Нанков.  Премиерът отговори: „Язовири, дерета, има други. Улиците, където живеят хората в градовете и селата, където мина наводнението и ги показват по телевизиите, веднага кметовете да възложат, да ги оправят и от Фонда за подпомагане след това ще им оправите парите. Но не първо да кандидатстват, да мине един месец, докато минат комисии, второ, трето. Веднага да възложат и да приведат в ред“, подчерта премиерът.", "date": "2018.07.11", "title": "Борисов: Нанков, да отидете да видите с Радев по Мизия и Дупница улиците"}
{"url": "https://www.faktor.bg/bg/articles/tsvetan-tsvetanov-vze-uchastie-v-9-ata-sreshta-na-varha-na-transatlanticheskata-parlamentarna-grupa-vav-vashington", "text": "Председателят на ПГ на ГЕРБ и заместник-председател на партията  Цветан Цветанов взе участие в 9-ата Среща на върха на Трансатлантическата парламентарна група, която се проведе във Вашингтон. В рамките на форума парламентаристи от САЩ и Европа обсъждаха различни аспекти на двустранните политически отношения като политиката на администрацията на Доналд Тръмп и влиянието върху отношенията САЩ – ЕС, бъдещето на евроатлантическите двустранни връзки и отношението към Русия, икономическите и демографските аспекти на отношенията САЩ – ЕС, търговските предизвикателства, дисбалансите и бъдещите възможности. На конференцията бяха дискутирани още имигрантската криза в Европа и взаимосвързаността й с кризите в Сирия, Ирак, Либия и Йемен, както и стратегии за противодействие на радикализацията.  Трансатлантическата парламентарна група е създадена през 2008 г. като инструмент за създаване на близки работни отношения между законодатели от Европа и Америка по противодействие на терористични и други заплахи за демократичните общества. Тези срещи са важна крачка в изграждането на здраво и работещо трансатлантическо сътрудничество. В тазгодишната среща участие взеха членове на Европейския парламент и националните парламенти на България, Германия, Естония, Испания, Италия, Литва, Полша и Словакия.  В рамките на конференцията Цветан Цветанов проведе работна среща с конгресмена от Републиканската партия Ричард Хъдсън, който е член на Комисията по вътрешна сигурност в Камарата на представителите. С него Цветанов обсъди аспектите на парламентарните процедури и правила за контрол над правоохранителните и специалните служби. Цветан Цветанов, който е и председател на Комисията по вътрешна сигурност и обществен ред, обърна специално внимание на безспорния успех на парламентарното измерение на българското председателство, а именно - приемането в София на  правно-нормативната рамка за парламентарен контрол върху дейността на Европол от страна на ЕП и националните парламенти. Конгресмен Хъдсън прояви интерес към тази практика и я определи като важен елемент за контрол от страна на гражданското общество върху специализираните органи в правоохранителната рамка. По-късно Цветан Цветанов разговаря и с конгресмена Джон Ръдърфорд от щата Флорида, който също е член на Комисията по вътрешна сигурност в Камарата на представителите. Преди избирането му за конгресмен Ръдърфорд е бил в правоохранителните органи на САЩ в продължение на 41 години, 12 от които като шериф на окръг Дювал във Флорида. По време на срещата стана ясно, че в своята законодателна дейност Джон Ръдърфорд има афинитет към контрола върху оръжията и обмена на оперативно-разузнавателна информация между отделните служби и звена на правоохраната. В тази връзка конгресменът прояви интерес какви са законодателните практики в тези сфери, както и по какъв начин се осъществява този вид дейност в България. Цветан Цветанов го информира за действащата в България правно-нормативна база, позовавайки се на опита си като председател на Комисията по вътрешна сигурност и обществен ред и министър на вътрешните работи. Той подчерта, че бързият, точен и прецизен откъм фактология обмен на оперативна информация между отделните звена вътре в националната правоохранителна система, както и на международно равнище със съюзническите служби, е от решаващо значение. Като конкретен пример беше посочено разследването на терористичния акт в Бургас през 2012 г., когато с помощта на Европол, американските, израелските, канадските и астралийските служби бяха разкрити преките извършители на атентата и тяхната организационна съпричастност към военното крило на Хизбула. Снимки: пресцентър на ГЕРБ", "date": "2018.07.11", "title": "Цветан Цветанов взе участие в 9-ата Среща на върха на Трансатлантическата парламентарна група във Вашингтон"}
{"url": "https://www.faktor.bg/bg/articles/novini/svyat/politolog-na-sreshtata-na-nato-ne-mozhe-da-se-stigne-do-radikalni-resheniya", "text": "„Не ми се струва, че на срещата на министрите на отбраната на страните от НАТО може да се стигне до радикални решения. Факт е обаче, че може да има неочаквани реакции или неочаквани позиции или невземане на позиции от страна на лидера на САЩ. Не смятам, че ще има някакви радикални промени или изблици между традиционните партньори\". Това каза за предаването „Преди всички“ по „Хоризонт“ на БНР доцент доктор Петя Георгиева, преподавател по „Политически науки“ в Нов български университет и доктор по „Политически науки“ от свободния университет на Брюксел. Тя е на мнение, че страните членки на Европейския съюз ще препотвърдят ангажимента да увеличават вноските си в НАТО до 2024 година. „Всъщност, основната страна, която е на прицел, е Германия. Смятам, че при по-дипломатичен подход оттам не би се стигнало до някакви драматични развои на тази среща\".  „Фактът, че дори през последния месец имаше учения на източния фланг на НАТО, че се предвижда разширяване на пакта. Дори една „остаряла и губеща смисъл институция има своята инерция и не може по някакъв радикален начин набързо да бъде претрансформирана или да бъде прекратена, още повече че европейската отбрана е в развитие, но все още не е достигнала някакъв по-солиден етап. Сътрудничеството НАТО – ЕС ще продължава да се развива и драматични обрати не биха могли да бъдат очаквани от личностните характеристики на някой лидер“.  Съществуват „доста сериозни предизвикателства за сигурността, които не са по силите на нито една национална държава сама да се справи“ убедена е Петя Георгиева.", "date": "2018.07.11", "title": "Политолог: На срещата на НАТО не може да се стигне до радикални решения"}
{"url": "https://www.faktor.bg/bg/articles/protestno-shestvie-pod-nadslov-pohodat-na-gnevnite-bosi-zapochva-v-sofiya", "text": "Протестно шествие ще има днес в центъра на София под надслов \"Походът на гневните боси\". То е в подкрепа на Николай Колев - Босия и неговият протест срещу \"мафията и корупцията превзели транспортното министерство и държавата\". Пред парламента Босия продължава гладната си стачка. Той посочи, че както подкрепа, очаква и противодействие.", "date": "2018.07.11", "title": "Протестно шествие под надслов \"Походът на гневните боси\"  започва в София"}
{"url": "https://www.faktor.bg/bg/articles/vikat-shefa-na-agentsiyata-po-lekarstvata-v-ns-zaradi-zabranenite-62-medikamenta", "text": "БСП поиска шефът на Изпълнителната агенция по лекарствата да се яви в парламента и да обясни за забранените за продажба и използване 62 медикамента за хипертония. Агенцията по лекарствата публикува СПИСЪК с безопасните медикаменти, съдържащи валсартан   Според проф. Георги Михайлов има създадено сериозно напрежение в ДКЦ-та и пред кабинетите на кардиолозите след оповестената забрана на препаратите за високо кръвно. Това заболяване в България засяга 160 хил. души, припомни лекарят от левицата. По думите му в някои аптеки има още неизтеглени партиди на забранените лекарства, които са китайско производство. Не се яви нито един сериозен фактор, нито директор на агенцията по лекарствата, който да даде информация, разкритикува соцдепутатът.  Председателят на Народното събрание Цвета Караянчева се съгласи с аргументите му. Абсолютно е необходимо да изслушаме г-жа Асена Стоименова и ще я поканим, каза тя, като се ангажира НС да влезе във връзка с шефката лекарствената агенция. Въпросните лекарства за хипертония бяха забранени миналата седмица заради опасна съставка, която се смята за канцерогенна, пише Канал 3.", "date": "2018.07.11", "title": "Викат шефа на Агенцията по лекарствата в НС заради забранените 62 медикамента"}
{"url": "https://www.faktor.bg/bg/articles/novini/balgariya/dzhan-haydzhou-aets-belene-e-samo-edna-ot-vazmozhnostite-za-satrudnichestvo-mezhdu-balgariya-i-kitay", "text": "Проектът за АЕЦ „Белене” трябва да се реализира на пазарен принцип. Китайската страна има отворено и положително отношение. По този проект може да има двустранно и тристранно сътрудничество, може и многостранно. Това каза в предаването „Тази сутрин” на bTV негово превъзходителство посланикът на Китай в България Джан Хайджоу. Трябва да се обърне внимание на междуправителственото споразумение за мирното използването на атомната енергия. С общи усилия България и Китай постигнаха консенсус за подписването на това споразумение, каза посланикът. По думите му, АЕЦ „Белене” е само един от възможните проекти в тази област. С подписването на това споразумение двете страни изразиха положителното отношение по сътрудничеството в тази област, допълни той. Един от най-важните резултати, постигнати от ръководителите на двете страни, е изграждането на един глобален партньорски център в София. Основната цел е подпомагане на предприятията за инвестиции, каза още Джан Хайджоу. Той допълни, че много се радва, че в България се следи посещението на Ли Къциян и срещата 16+1 Китай и Източна Европа. „Това беше първото посещение от новия мандат на Ли Къцян, а България беше първата спирка на посещението в Европа. Също така, това посещение беше първо посещение от 18 години насам на китайския премиер. Ръководителите на двете държави имаха интензивни срещи и мероприятия, имаха пленарна среща и постигнаха широк консенсус\", допълни посланикът.", "date": "2018.07.11", "title": "Джан Хайджоу: АЕЦ „Белене” е само една от възможностите за сътрудничество между България и Китай"}
{"url": "https://www.faktor.bg/bg/articles/poveche-slantse-po-malko-dazhd-dnes", "text": "Днес ще преобладава слънчево време с временни увеличения на облачността, главно в Северна България и планинските райони. Там на отделни места ще превали слаб дъжд. Ще духа слаб до умерен северозападен вятър. Максималните температури ще са между 26 и 31 градуса, в София - около 26 градуса, сочи прогнозата на НИМХ-БАН.   В планините ще преобладава слънчево време. На отделни места в масивите от Западна България ще превали слаб дъжд. Ще духа слаб до умерен северозападен вятър. Максималната температура на височина 1200 метра ще бъде около 22 градуса, на 2000 метра - около 15 градуса.   По Черноморието ще е предимно слънчево, с временни увеличения на облачността главно по северното крайбрежие. Ще духа слаб до умерен северозападен вятър.", "date": "2018.07.11", "title": "Повече слънце, по-малко дъжд днес"}
{"url": "https://www.faktor.bg/bg/articles/parlamentat-shte-razgleda-promeni-v-pravilnika-si-za-rabota", "text": "Парламентът ще разгледа промени в правилника си за работа, свързани с доклада на Министерския съвет за решенията, взети по време на българското председателство на ЕС и приоритетите на австрийското председателство. Предложено ще бъде и първо гласуване на допълнения в Закона за лова и опазване на дивеча, както и на второ четене промени в т.нар. Закон за горивата, внесен от парламентарната група на \"Обединени патриоти\".", "date": "2018.07.11", "title": "Парламентът ще разгледа промени в правилника си за работа"}
{"url": "https://www.faktor.bg/bg/articles/novini/balgariya/ot-beliya-dom-poseshtenieto-na-pompeo-v-phenyan-e-minalo-vazmozhno-nay-zle", "text": "Служители на Белия дом смятат, че посещението на американския държавен секретар Майкъл Помпео в Пхенян е преминало изключително неуспешно и е показало, че няма разбиране между лидерите на двете страни, предава американския телевизионен канал CNN. Както отбелязват източниците, Белият дом e стигнал до извода, че пътуването на шефа на американската дипломация в Северна Корея е \"е минало възможно най-зле\". Според този източник Пхенян не е доказал своята готовност за напредък по отношение на изпълнението на споразуменията, постигнати на срещата на върха в Сингапур. Не е имало и договорени срокове за ядрено разоръжаване. Според телевизионния канал на Помпео е било обещано, че ще може да се срещне с Ким Чен-ун, но това не се е случило, цитира \"Фокус\".", "date": "2018.07.11", "title": "От Белия дом: Посещението на Помпео в Пхенян \"е минало възможно най-зле\""}
{"url": "https://www.faktor.bg/bg/articles/nikoy-ot-darzhavnoto-rakovodstvo-na-belgiya-ne-e-posreshtnal-tramp-vsichki-gledali-macha", "text": "Пристигането на президента на САЩ Доналд Тръмп в Брюксел за срещата на върха на НАТО остана незабелязано от най-високопоставените представители на властите на Белгия. НАТО обсъжда ключови предизвикателства за сигурността като тероризма и отбраната Причината - протичащия по същото време в Санкт Петербург полуфинален мач между Франция и Белгия от Световното първенство по футбол, пише белгийската преса. По данни на вестника никой от държавното ръководство на Белгия не е посрещнал Тръмп, защото всички са гледали мача. Белгийският крал Филип и външният министър Дидие Рейндерс бяха на стадиона в Санкт Петербург, а премиерът Шарл Мишел следеше мача от една от фен зоните в град Брен льо Конт.", "date": "2018.07.11", "title": "Цар Футбол: Никой от държавното ръководство на Белгия не  посрещнал Тръмп при пристигането му в страната  - всички гледали мача!"}
{"url": "https://www.faktor.bg/bg/articles/nato-obsazhda-klyuchovi-predizvikatelstva-za-sigurnostta-kato-terorizma-i-otbranata", "text": "НАТО ще обсъжда ключови предизвикателства за сигурността като тероризма, отбранителните си способности и инвестициите за отбрана, което е и темата на основните разногласия между американския президент Доналд Тръмп и европейските му партньори. Българската делегация ще бъде водена от президента Румен Радев, в нея участват вицепремиерите с ресори отбрана и външни работи. Очаква се на срещата на върха на НАТО да започне с предприсъединителни преговори с Македония. На прага на 70-тата си годишнина съюзът ще разисква адаптацията си към актуалната среда за сигурност, ще обсъдят политиката на \"Отворени врати\", утвърждаването на стабилност отвъд границите на Алианса и по-нататъшния принос в противодействието на тероризма и мисията на НАТО в Афганистан. Срещата на върха ще се проведе в новата главна квартира на Алианса в белгийската столица.", "date": "2018.07.11", "title": "НАТО обсъжда ключови предизвикателства за сигурността като тероризма и отбраната"}
{"url": "https://www.faktor.bg/bg/articles/vtoriyat-otroven-s-novichok-doyde-v-saznanie", "text": "Вторият отровен с „Новичок“ дойде в съзнание, но остава в критично състояние, пише лондонският Evening Standard. Чарли Роули, на 45 години, сега е в \"критично, но стабилно\" състояние и има подобрение, заяви говорител на болницата в Солсбъри. Съобщението, направено от директора на болницата Лорна Уилкинсън, дойде само дни, след като партньорката му, Дон Стърджис, на 44 години, почина, след като е била изложена на контакт с невротоксичния агент „Новичок“. Чарли Роули е бил отровен заедно с Дон Стърджис, която почина в неделя, от същия токсичен агент, използван при нападението срещу бившия руски шпионин Сергей Скрилал и дъщеря му през март. Лорна Уилкинсън каза: \"Видяхме малко, но знаково подобрение в състоянието на Чарли Роули. Той е в критично, но стабилно състояние и сега е в съзнание“. \"Това е добра новина, но все още не е ясно нищо. Чарли все още е много зле и ще продължи да изисква специализирана денонощна грижа в болницата. Полицията каза, че Дон Стърджъс е пипала предмета, замърсен с „Новичок“, само на няколко километра от Солсбъри, където Сергей Скрипал и дъщеря му Юлия са били отровени. Докато съветът на властите в Англия е, че рискът за обществото е нисък, те предупреждават всички в района да не пипат \"непознати предмети, които биха могли да съдържат течност или гел, в интерес на собствената им безопасност\".", "date": "2018.07.11", "title": "Вторият отровен с „Новичок“ дойде в съзнание"}
{"url": "https://www.faktor.bg/bg/articles/novini/balgariya/v-bsp-se-olya-intsidentite-na-stroezhi-sa-pokazatelni-za-upravlenieto-na-gerb", "text": "Някой трябва да понесе отговорността за тази трагедия и това трябва да се случи мигновено. Такъв коментар даде депутатът от БСП Иван Иванов в студиото на „Тази сутрин” по повод инцидента на строежа на новото Народно събрание и фирмата, свързана със зам.-министър Султанка Петрова. Той посочи, че случилото се е показателно за стила на управление на тази коалиция и на Бойко Борисов, който назначава тези зам.-министри. „Разбира се, че има конфликт на интереси. За съжаление това може и да не е изолиран случай.” Най-логичният изход в момента е подаваното на оставка на г-жа Петрова, категоричен беше Иванов. Той добави, че Патриотите са заявили, че ще се борят с калинките във властта, а това според него е емблематичен случай.", "date": "2018.07.11", "title": "БСП се оля: Инцидентите на строежи са показателни за управлението на ГЕРБ"}
{"url": "https://www.faktor.bg/bg/articles/arhimandrit-yoanikiy-shte-postavi-ohranitelni-kameri-za-da-spasi-cherepishkiya-manastir-ot-kradtsi", "text": "Крадците, които отмъкнаха дарения и една икона от Черепишкия манастир, проникнали в храма, разбивайки и двете му врати. Това каза в ефира на NOVA игуменът архимандрит Йоаникий. Влизайки вътре, престъпниците бързо разбили ключалката и на кутията с пари, взели ги и захвърлили сандъчето пред храма. Откраднатите средства – около 200 лева, били предназначени за извършване на ремонтни дейности в манастира, каза игуменът. Той сподели, че открадната икона му била подарък от руската църква. И призова крадците да я върна, заедно с парите. Архимандритът е решил да постави и охранителни камери, които да пазят светата обител от евентуални бъдещи набези на крадци.", "date": "2018.07.11", "title": "Архимандрит Йоаникий поставя охранителни камери, за да спаси Черепишкия манастир от крадци"}
