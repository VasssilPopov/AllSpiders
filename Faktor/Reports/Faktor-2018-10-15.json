{"url": "https://www.faktor.bg/bg/articles/zalozhnicheskata-drama-v-kyoln-e-bila-teroristichen-akt", "text": "Заложническата драма в Кьолн, която бе разрешена в рамките на часове от полицията, е била терористичен акт. Това заяви току-що полицията в града на специална пресконференция, на която даде първите по-подробни детайли за нападението. Преди това имаше информация, че става дума за лични отношения между мъж и жена, но полицията ревизира това. Днес малко след 12 часа мъж е хвърлил коктейл \"Молотов\" в ресторанта „Макдоналдс“ на централната гара в Кьолн. Огънят засегнал едно 14-годишно момиче. Детето е излязло, бягайки от ресторанта, и е викало за помощ. То е леко ранено, настанено е в болница. Коктейлът е задействал противопожарната аларма в ресторанта и са се включили пожарогасителите на тавана. Нападателят е избягал в съседната аптека, където е взел една жена за заложничка. В това време полицията евакуира гарата и отцепи региона. Към 15 часа спецачстите успяха да атакуват аптеката – малко преди това нападателят е заплашил да подпали заложничката, но с много изстрели в него това е предотвратено. Той е жив, но в тежк осъстояние и в момента г ооперират в болница. Жената също е пострадала. В аптеката е открит паспорт, издаден на името на 55-годишен сирийски бежанец. Докато е държал жената за заложница, той е поискал да бъде освободена тунизийска затворничка, но коя е тя и къде е задържана полицията не съобщи. Преговорите полицията е провела с помощта на арабски клиент в съседен магазин, който се е намирал там по време на акцията. Той е превел разговора с нападателя.", "date": "2018.10.15", "title": "Заложническата драма в Кьолн е терористичен акт"}
{"url": "https://www.faktor.bg/bg/articles/valeri-simeonov-liturgiite-v-ukrayna-zapochvat-s-blagoslavyane-na-patriarh-kiril-i-na-putin", "text": "Руската православна църква е политически инструмент лично на Путин. Чрез нея се осъществява намеса във вътрешния живот на Украйна. Това заяви вицепремиерът по икономическата и демографската политика Валери Симеонов пред БНТ. Знаете ли как става? На 5 октомври бяхме на посещение в Украйна, имахме разговор с президента Порошенко и от неговите уста чухме следното: че в Украинската православна църква литургиите започват със споменаването на патриарх Кирил - с цялата информация, която се знае за него за съмнителните му сделки, за това, че той е дясната ръка на Путин. Освен споменаването на неговото име, се споменава и името на Путин. Как ви звучи това да става в литургиите по храмовете. Как ви звучи в джамиите например у нас при всяка молитва да се благославя Едоган. Което не е чак толова фатално, защото ние не сме във война с Турция, но Украйна е във война с Русия. Това споменаване внася един вътрешен разкол, коментира вицепремиерът.  На въпрос за коалицията, той отговори: \"За разпад е рано да се говори, има \"Обединени патриоти\", ние сме в коалиция. Всъщност нашата коалиция в свързана с участие във властта. Ние сме три отделни парти, с три отделни устава, с три различни ръководства. Аз много държа на независимостта на тези партии.\" Попитан дали ще се коалира с Бареков, той отговори: \"Не съм от най-стандартните политици, но Бареков няма шанс с нас, не се виждам да бъдем заедно в Евросъюза. \"Атака\" си е една независима партия, с нейно ръководство. Виждам перспектива в \"Обединените патриоти\", но ние не сме свързано до гроб с управлението, каза още Симеонов.  Не може да се оставят чужди организации, лидери и т.н. да дават оценка на България, най-вече защото псевдожурналисти разпространяват неверни неща, заяви вицепремиерът по повод случая с убийството на журналистката Виктория Маринова. Според него правителството и премиерът са постъпили правилно.", "date": "2018.10.15", "title": "Валери Симеонов: Литургиите в Украйна започват с благославяне на патриарх Кирил и на Путин"}
{"url": "https://www.faktor.bg/bg/articles/novini/balgariya/ot-sledvashtata-godina-promenyat-shemata-za-izchislyavane-na-pensiite", "text": "Държавата ще събира повече пари от осигуровки и ще изчислява пенсиите по нов начин. Това предвижда проектобюджетът на Държавното обществено осигуряване за догодина, който беше одобрен от Надзора на осигурителния институт. Минималните суми за самоосигуряващите се увеличават, най-осезаемо за земеделските стопани. Максималният осигурителен доход скача на 3000 лева. Държавата ще събира повече от осигуровки, но няма да се промени сумата за майчинство за втората година на детето. Промяна няма и при минимално обезщетение при безработица. Новите пенсии ще се изчисляват по нов начин – хората няма да избират трите си най-силни години преди 1997г. Няма да се взема предвид и периодът между 1997г. и 1999г., а само осигуровките от 2000г. година насам.", "date": "2018.10.15", "title": "От следващата година променят схемата за изчисляване на пенсиите"}
{"url": "https://www.faktor.bg/bg/articles/novini/balgariya/zdravnoto-ministerstvo-razporedi-izvezhdane-na-vsichki-patsienti-ot-yoan-pavel", "text": "Министерството на здравеопазването разпореди всички пациенти на болница „Йоан Павел” в София да бъдат изведени от лечебното заведение и настанени в други болници. Причината за това е, че в Изпълнителната агенция по лекарствата е затворила болничната аптека в петък. Здравният министър Кирил Ананиев е дал срок за изпълнение на нареждането му до края на работния ден. Въпреки това днес от лечебното заведение не е изведен нито един пациент, защото не били получили разпореждането на министъра. Изписани са няколко души, обясни адвокатът на болницата. Според информация, с която бТВ разполага, в \"Йоан Павел\" в момента има четирима пациенти, трима от които в тежко състояние. Адвокатът на здравното заведение настоя, че в петък е бил назначен втори фармацевт, който да бъде на мястото на титуляра, докато го няма. По думите му аптеката работи. Припомняме, че \"Йоан Павел\" е една от двете болници, в които преди две седмици прокуратурата започна разследване за злоупотреби с лекарства за онкоболни.", "date": "2018.10.15", "title": "Здравното министерство разпореди извеждане на всички пациенти от \"Йоан Павел\""}
{"url": "https://www.faktor.bg/bg/articles/novini/svyat/svarshi-li-kasmetat-na-putin", "text": "Есента на 2018 година се оказа тежка за Владимир Путин и цялата създадена от него система на руската власт. Непопулярното повишаване на пенсионната възраст се отрази зле на рейтинга на президента. Не стихва и скандалът около руското разузнаване и неговите агенти, които биват залавяни и разобличавани по цял свят. И краят на тази история не се вижда. Руската православна църкка, в която бяха вложени толкова много пари и пропаганда, претърпя унизително поражение. И то не къде да е, а в Украйна! На този фон се случват все повече нови аварии и аварийни ситуации.  Смята ли Владимир Путин, че все още е късметлия? На 11 октомври аварира ракетата \"Съюз\" на път за Международната космическа станция. За щастие намиращите се на борда руски и американски астронавти са живи и здрави. С това обаче свършват добрите новини. Програмата за изстрелване на ракети с космонавти на борда е прекратена до изясняването на всички причини, но загубите - финансови и като престиж - е много трудно да бъдат оценени. Проблемът обаче не е в това, че ракетата \"Съюз\" не стигна до Международната космическа станция, а падна. Техниката понякога отказва. Случва се и това. Проблемът е в политиката. Постиженията в космоса са част от мита за величието на Русия и след редица скандали успехът на поредния старт беше жизнено необходим. Както никога досега Владимир Путин има нужда от видими и ярки успехи, за да ги противопостави на редицата провали и поражения. Скандалите и пораженията са болезнени за всяка една власт. Въпреки това в развитите демокрации никой не държи отговорни политическите лидери за всичко ставащо. Демократичната политика е рационална, както и нейната идеологическа база. Лидерът е временно изпълняващ длъжността чиновник, който след изтичането на мандата напуска поста си.  Авторитаризмът обаче винаги е ирационален и склонен към мистика. Как иначе да обясниш на елита и населението, защо десетилетия наред трябва да управлява именно този човек, а който се съмнява в неговите способности на ръководител върши престъпление, дори грях? Опирайки се на архаичните концепции за властта, авторитарният лидер влиза в ролята на древните царе. Те отговаряли за всичко пред висшите сили, а не пред хората. И управлявали не защото са спечелили избори, а защото такава била волята Божия, която се изразявала в благословия за всички техни действия. Обаче и в архаичната логика съществуват много архаични проблеми. Ако късметът, военните победи и богатите реколти са се възприемали като знак на благословия за съществуващата власт от страна на висшите сили, то пораженията и неуспехите водят до неприятния извод за лидера, че висшите сили вече не са на негова страна. А това вече поставя под въпрос неговото право на власт и дава повод за преразглеждане на споразумението за лоялност. Лесното свършва Поредицата от очевидни неуспехи разрушават най-важната концепция на путиновия режим - учението за постоянния късмет на Владимир Путин. Има известен резон в това да се доверяваш сляпо на този, на когото постоянно му върви. Освен това лоялното отношение към властта е изгодно в буквалния смисъл на думата и това е сериозен аргумент за мнозина.  Съвсем друго нещо е да следваш безотговорно неудачника. И тук става дума не толкова за населението, колкото за политическите и икономически елити в Русия, чиито ползи от сътрудничеството с властта надвишаваха значително това, което получаваха в замяна на лоялността на обикновените граждани. Бизнесмени и чиновници на всички равнища залагаха на Путин и печелеха дълги години служба. Дали обаче те са готови и в бъдеще да засвидетелстват безусловна вярност към лидера, убеждавайки се постоянно, че той вече не е същият и сега те само губят? Късметът вече му изневерява На Владимир Путин му предстоят най-трудните години като президент. Той дойде на власт на вълната на големите очаквания и в началото получи колосален аванс на доверие от обществото. Много години той управляваше под ореола на същия този късмет и се ползваше с подкрепата на голяма част от населението. Сега обаче Путин навлиза в нова фаза от своята кариера, когато късметът му изневерява и всички анкети сочат сериозен спад на подкрепата за него, както и нарастващото чувство на безнадеждност в обществото. Спецификата на съвременна Русия е в това, че самó по себе си населението няма възможност да превърне разочарованието си от властта в някакви видими промени. Но политическият, икономическият и дори силовият елит на страната могат да използват падането на рейтинга на президента и растящото разочарование на хората като начало на борбата за власт. В този смисъл всеки пропаднал мост, всяка паднала ракета и всеки разобличен агент могат да станат, ако не решаващ аргумент, то последната капка, която да задвижи механизма за смяна на властта. Източник: Дойче веле Автор: Федор Крашенинников е руски политолог и публицист. Автор е на книгите \"След Русия\" и \"Облачна демокрация\", която е написал съвместно с Леонид Волков.", "date": "2018.10.15", "title": "Свърши ли късметът на Путин?"}
{"url": "https://www.faktor.bg/bg/articles/novini/svyat/sled-vota-v-bavariya-eksperti-predveshtavat-kraya-na-erata-merkel", "text": "След вчерашните избори в Бавария Християнсоциалният съюз и социалдемократите претърпяха сериозни загуби, а „Зелените” излязоха втори с небивало висок резултат. Според медиите катастрофалните резултати в Бавария на двете партии от управляващата коалиция в Берлин предвещават края на ерата „Меркел”. Нейни съпартийци от Християндемократическия съюз обаче възразяват срещу тази прогноза и апелират сега централното правителство да се съсредоточи върху същинската си работа.  Генералният секретар на ХДС Анегрет Крамп-Каренбауер обяснява резултатите в Бавария така: „Няма никакво съмнение, че противоречията от последните месеци и особено тонът и стилът на тези спорове не ни помогнаха в предизборната борба в Бавария”. Редица наблюдатели очакваха, че изборните резултати в Бавария ще поставят Хорст Зеехофер под натиск, ако не и пред оставка. Самият той не е доволен, но гледа напред: „Това не е добър ден за нас като Християнсоциален съюз. Този изборен резултат не може да ни удовлетвори. От друга страна ние получихме ясно поръчение от избирателите да сформираме ново правителство в Бавария”. А социалдемократите, които в Бавария претърпяха тежко поражение, а в националните допитвания са стигнали до исторически най-ниска подкрепа, смятат, че една от причините е участието им в правителството в Берлин.", "date": "2018.10.15", "title": "След вота в Бавария: Експерти предвещават края на ерата \"Меркел\""}
{"url": "https://www.faktor.bg/bg/articles/tsvetanov-v-smolyan-votat-na-bsp-nyama-nikakav-shans-da-uspee", "text": "Право на опозицията е да предизвика вот на недоверие. Този вот обаче няма никакъв шанс да успее. Страната ни днес не се нуждае от предсрочни избори, а от стабилност. Проблемите в здравеопазването са идентифицирани и правителството на Бойко Борисов и управляващото мнозинство в парламента работим активно по тяхното решаване, за да може здравеопазването в България да бъде на високо, европейско ниво, а парите, които отделя държавата, да стигат безпроблемно до всеки един пациент. Това коментира пред журналисти в Смолян председателят на ПГ на ГЕРБ и зам.-председател на партията Цветан Цветанов. „БСП не са алтернатива и това за пореден път се видя в тяхната „визия“, където те говорят за бюджетно здравеопазване, а не за здравноосигурителни модели, какъвто всъщност е днешният дебат. От БСП бяха заявили, че с вота си ще атакуват реформата. Тази реформа обаче още се обсъжда и няма нормативни измерения. Когато окончателното предложение на здравното министерство и Министерски съвет влезе в парламента, тогава можем да сблъскаме нашите концепции“, посочи Цветанов. Той обясни, че дори и в БСП са наясно, че вотът им няма да мине, като отбеляза, че те целят дестабилизация на страната. Цветан Цветанов напомни, че именно БСП инициираха парламентът да приеме решение, с което да възложи на министър Ананиев да представи концепция за развитие на здравното осигуряване и секторните реформи в системата. „Вчера имаше частични избори в три населени места. Докато БСП се явиха с кандидат само в две от тях и получиха общо 51 гласа, от ГЕРБ имахме кандидати навсякъде и спечелихме най-много гласове в Орлинци и Суходол, като общо 400 души дадоха гласа си за нас“, сподели зам.-председателят на ГЕРБ. По думите му не е нужно да напускаш парламента, за да провеждаш срещите си с хората. „За тази цел са предвидени други дни от седмицата, но сряда, четвъртък и петък ние трябва да сме в Народното събрание и да водим дебат“, уточни Цветан Цветанов. На свой ред председателят на Комисията по здравеопазването и депутат от ГЕРБ-Смолян д-р Даниела Дариткова коментира, че поведението на БСП е противоречиво и непоследователно. „Те предизвикаха дебата за здравеопазване, но на дебатите в Комисия ги няма, отсъстват и от обсъжданията на концепцията на министър Ананиев за развитието на здравното осигуряване в страната и за секторните реформи в системата на здравеопазването“, отбеляза д-р Дариткова. По думите й темата за здравеопазването у нас не бива да се политизира. „Знаем за несъвършенствата в сектора и не е редно да се извлича дивидент от тях“, подчерта тя.", "date": "2018.10.15", "title": "Цветанов в Смолян: Вотът на БСП няма никакъв шанс да успее"}
{"url": "https://www.faktor.bg/bg/articles/novini/balgariya/prokuraturata-zapochva-razsledvane-na-dzhi-pi-grup-za-prane-na-pari", "text": "Освен за злоупотреби с евросредства, прокуратурата разследва физическо лице, свързано със строителната компания „Джи Пи Груп”, и за пране на пари, съобщи за Нова телевизия главният прокурор Сотир Цацаров. Разследването започна след сигнал на сайта „Биволъ” и вицепремиера Томислав Дончев. Наложен е запор върху паричен превод на 14 млн. евро от България към чужда банка. Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и свързани фирми”, заяви Цацаров. От \"Джи Пи Груп\" обявиха, че не са им запорирани никакви средства, а само свързани с тях компании. От фирмата уверяват също така, че оказват пълно съдействие на разследващите.  В понеделник стана ясно, че „Джи Пи Груп” се оттегля и от голяма поръчка в София – тази за реконструкцията на релсите по маршрута на трамвай номер 5.   Заради разследването два големи проекта са върнати в начална точка. Първият - тунелът „Железница” на магистрала „Струма”. Фирмата обяви още в петък, че се оттегля доброволно от него, а премиерът поиска тя да бъде извадена от проектите с държавни и европейски пари. В официална позиция \"Джи Пи Груп\" обясниха, че са един от най-големите данъкоплатци в последните 15 години. И твърдят, че фирмата им е вкарана в \"измислени събития\".", "date": "2018.10.15", "title": "Прокуратурата започва разследване на \"Джи Пи Груп\" за пране на пари"}
{"url": "https://www.faktor.bg/bg/articles/novini/balgariya/tsvetanov-evropeyskite-izbori-shte-badat-klyuchovi-i-za-es-i-za-balgariya", "text": "Европейските избори ще бъдат ключови както за Европейския съюз, така и за България. Това заяви на областно събрание в Смолян председателят на ПГ на ГЕРБ и зам.-председател на партията Цветан Цветанов. В срещата с областната структура участваха депутатите д-р Даниела Дариткова, д-р Красимир Събев, областният управител Недялко Славов, който е и председател на общинската структура в Златоград, общински ръководители, кметове и общински съветници.  По време на събитието Цветан Цветанов посочи пред актива на ГЕРБ-Смолян, че имат една година за подготовка за местните избори, като вотът за членове на Европейския парламент ще бъде генерална репетиция. „За ГЕРБ е важно да спечели добра преднина пред опозицията на европейските избори, защото това ще е стимул за добра подготовка за местните. Освен това ще намали рязко желанието на опозицията за вотове на недоверие или за предсрочни избори“, обясни председателят на ПГ на ГЕРБ. Цветанов коментира и резултатите от частичните избори, проведени в няколко населени места.  „Показахме, че независимо в коя точка на страната се правят избори, имаме кондиция и това е защото сме силен и доказано добър отбор“, изтъкна зам.-председателят на ГЕРБ. Цветан Цветанов определи като „гаф“ решението на БСП за срещи с хората по населените места, защото на практика те говорят пред граждани, чиито проблеми не познават. Според него е голяма грешка депутати да дават препоръки и да се изказват по определени въпроси, по които местните хора са значително по-компетентни. Като пример в тази посока Цветанов даде една от срещите на БСП с граждани в Банско, където Весела Лечева е заявила, че там трябва да се развива целогодишен туризъм. „Тогава местен жител й казва пред всички присъстващи, че туризмът в Банско от доста години е целогодишен и даже нерядко имали много по-добра посещаемост през лятото, отколкото през зимата“, разказа пред актива на ГЕРБ-Смолян Цветанов.", "date": "2018.10.15", "title": "Цветанов:  Европейските избори ще бъдат ключови и за ЕС, и за България"}
{"url": "https://www.faktor.bg/bg/articles/turskata-politsiya-pretarsva-sauditskoto-konsulstvo-v-istanbul", "text": "Полицията в Черна гора е арестувала лидери на местната организация „Нощни вълци“, съобщава ТАСС. Задържани са лидерът Вукоман Булатович, заместникът му Желко Вукчевич и секретарят на клуба Желко Обрадович, се казва в съобщение на местните власти. „Вълците“ съпровождали сръбския патриарх Ириней и патриарха на Антиохия Йоан X, които са на посещение в Черна гора. Задържаните са отведени на разпит в полицията. „Нощни вълци“ е руски рокерски клуб, смятан за близък до Кремъл и лично до президента на Русия Владимир Путин. Според редица публикации клубът получава значително финансиране от Кремъл и организира походи не само в Русия, но и в чужбина. Напоследък „Вълците“ се сдобиха с филиали и зад граница, един от тях е в Черна гора, има поделение и в България.", "date": "2018.10.15", "title": "В Черна гора арестуваха „Нощни вълци“, съпровождали сръбския патриарх и патриарха на Антиохия"}
{"url": "https://www.faktor.bg/bg/articles/obshtestvo/ulitsata/bsp-sleze-pri-naroda-no-toy-ne-ya-chu-glasuva-za-gerb-na-chastichnite-izbori", "text": "Вече почти цял месец БСП бойкотира заседанията на парламента, твърдейки, че са отишли долу - при хората, за да чуят болките и страданията им и да ги събудят за революция. Червените депутати се надпреварват да се хвалят кой кое градче и селце е посетил, за да представи на народа новата „Визия за България”. Народът обаче явно не иска да чуе червените агитатори на Корнелия Нинова, нито се впечатлява от помпозната им визия, която всъщност е една в съответствие с плана на Решетников за изваждане на България от „провалените” евроатлантически структури. Няма нужда от специално социалогическо проучване, за да се убеди човек в тези констатации.  Красноречив факт за провалената политика на Корнелия Нинова не само в партийните редици, но и сред народните маси са проведените вчера частични избори. Те недвусмислено показват какви са електоралните нагласи на най-ниско ниво в държавата, независимо какви проценти надуват угодните социолози на отделните политически формации. В недела, 14 октомври, се проведоха 3 частични избора за кметове в селата Орлинци, Суходол и Столетово. Те са в три различни района на страната, но в два от тях ГЕРБ вече има свои кметове, а в третия – печели ВМРО, но подкрепени от ГЕРБ. Резултатите за БСП, която от година надува фамфарите, че идва на власт и е единствената алтернатива, са истинска катастрофа.  В село Орлинци, община Средец ГЕРБ печели кметския пост с 159 гласа срещу БСП – 33. Победата е съкрушителна, въпреки реалните амбиции на столетницата да се окичи с успеха. Частичните избори се оказаха  които също претендират за властта. В община Главиница, с. Суходол ГЕРБ отново печели кметския пост, макар и само с два гласа преднина пред човека на Сараите – 189 гласа. Близкият до Доган Рамадан Аталай лично отговарял за победата, но въпреки огромния пропаганден ресурс, етническата партия губи още един от бастионите си.  В село Столетово, община Карлово победител е претендент на ВМРО, но подкрепен от ГЕРБ, тоест успехът е споделен, но и заработен между партньори. На фона на тези резултати ясно се набива фактът, че създаващата непрекъснато фалшиви скандали партия на Корнелия Нинова реално се е отдалечила твърде много от нагласите на хората. Резултатите от частичните избори са вот и за новата им визия, и за политиката им да са  „сред хората”, а не в парламента. Народът ли не разбира политиките на станалата популярна като госпожа „Лъжа” или нейните червени адепти  но резултатите от частичните избори са барометър, който поставя крещящи въпроси, на който ръководството на столетницата трябва да  даде незабавно отговори.  Факт е обаче, че в низините на държавата ги няма и крилцата и перцата от старите десни партии, които днес са извън парламента. Сараите също не са в обичайно добра кондиция, а послушният им електорат вече отказва да гласува под команда и да бъде политически юмрук на щастливия собственик на ТЕЦ „Варна”. В тези малки на пръв поглед селски избори се оглежда голямата политика, а избирателят за пореден път дава ясен знак, че пред популизма избира реалността.", "date": "2018.10.15", "title": "БСП слезе при народа, но той не я чу, не я разбра – гласува за ГЕРБ на частичните избори"}
{"url": "https://www.faktor.bg/bg/articles/ikonomika/turizam/angelkova-otchete-rast-na-letniya-turizam-s-3-6-na-sto", "text": "Само за 7 месеца от началото на 2018 г. от международен туризъм в хазната са постъпили 2 милиарда евро. Наред с това 1,2 милиарда са приходите от летния туризъм само за два месеца - юни и юли, отчете министър Николина Ангелкова пред медите след приключване на работната среща с бранша, на която бяха обобщени резултатите от сезона и подготовката за следващия. Тя уточни, че това представлява 3,6 на сто ръст на летните туристи. На първо място сред чуждите туристи са гостите ни от Румъния, Германия, Гърция и следвани от Русия и Турция. Отчита се пробив сред туристите от Испания и Америка, което се случва за първи път, коментира Ангелкова. От Испания, например, са почивали у нас 30 хил. туристи, което е впечатляващо, тъй като страната ни е конкуренция в летния туризъм.", "date": "2018.10.15", "title": "Ангелкова отчете ръст на летния туризъм с 3,6 на сто"}
{"url": "https://www.faktor.bg/bg/articles/sport/trenyorat-na-norvegiya-s-grozna-ataka-sreshtu-balgariya-predi-macha-za-ligata-na-natsiite", "text": "В лагера на националния отбор на Норвегия са притеснени, че футболистите на България ще се опитат да бавят играта по всички възможни начини в решителната среща между двата отбора в Осло от четвъртия кръг в Лигата на нациите във вторник. Възпитаниците на Петър Хубчев са лидери в класирането с пълен актив от 9 точки, а скандинавците заемат второто място с 6 точки. Българите спечелиха с 1:0 през септември на стадион \"Васил Левски\", а нов успех на \"Улеваал\" утре почти ще гарантира на \"трикольорите\" първото място и продължавате в плейофите за класиране на Евро 2020. \"След като те ни поведоха с 1:0 в София, видяхме нещо съвсем различно от футбола. Българските играчи се хвърляха и лежаха на терена, бавеха времето по всякакъв възможен начин, опитваха се да влияят на съдията. Това поведение е в тяхното ДНК\", коментира старши треньорът Ларш Лагербак. Той очаква подобно поведение на българите и в утрешния мач, тъй като и равенството е добър резултат за гостите.  \"Говорихме с играчите ми за това. Предупредих ги да не се влияят от поведението на съперника, а да се концентрират върху себе си. Казах им, че не трябва да правят нарушения и да получават жълти картони заради нерви\", каза още Лагербак. Бившият нападател на Литекс Бьорн Маарс Йонсен познава добре българския футбол. \"Те обичат да падат. Това определено не е норвежкият начин. Искаме да спечелим като покажем качествата си на терена, а не с бавене и лежане. Но трябва да бъдем много внимателни, защото в срещите си досега България показа много добра ефективност при отбелязването на голове. Но ние сме домакини и смятам, че сме фаворити, още повече с оглед на статистиката на мачовете ни на \"Улеваал\", заяви Йонсен.", "date": "2018.10.15", "title": "Треньорът на Норвегия с грозна атака срещу \"лъвовете\" преди мача за Лигата на нациите"}
{"url": "https://www.faktor.bg/bg/articles/prints-hari-i-megan-markal-chakat-bebe", "text": "Принц Хари и Меган Маркъл очакват бебе през пролетта догодина, съобщиха от Кенсингтън. Двойката е на първото си кралско турне, което започва от Сидни.  Преглед на изображението в Twitter. Двамата пристигнаха в Австралия хванати за ръце и бяха посрещнати от куп журналисти и охрана на летището. В Сидни Хари и Меган ще бъдат приети от генерал-губернатора Питър Косгроув.  После ще се запознаят с две коали, които ще могат да погалят. В Сидни знатната двойка ще присъства и на игрите, в които участници са ранени военни от целия свят. Тази спортна проява бе лансирана именно с приноса на принц Хари. После двойката ще има среща с премиера на Австралия Скот Морисън. Херцогът и херцогинята на Съсекс изненадаха всички с решението си да пътуват с обикновен пътнически самолет от Великобритания до Австралия. Херцогът и херцогинята на Съсекс изненадаха всички с решението си да пътуват с обикновен пътнически самолет от Великобритания до Австралия.", "date": "2018.10.15", "title": "Принц Хари и Меган Маркъл чакат бебе"}
{"url": "https://www.faktor.bg/bg/articles/kultura/art-faktor/hose-kareras-kazva-sbogom-na-balgarskata-publika-s-grandiozen-kontsert-v-sofiya", "text": "Великият испански тенор Хосе Карерас ще се сбогува с българската публика с грандиозен концерт на 11 май следващата година в зала Арена Армеец в София. В бляскавото шоу, в което участие ще вземат над 120 човека, ще бъдат представени всички велики и обичани изпълнения на легендарния изпълнител, превърнали се в емблеми на няколко поколения. Диригент на бенефисния концерт на Карерас ще бъде големият испански диригент Давид Хименес. Събитието, чийто организатор е АРТ БГ, се очертава като наистина паметно, тъй като е едно от малкото концертни изяви на единия от \"Тримата тенори\",  разредил до максимум участията си на голяма сцена. Това ще бъде неговата последна изява на Балканите въобще. Хосе Карерас е носител на много отличия за своето творчество – сред тях: Златен медал на каталунското правителство (1988), \"Принц на Астурия\" (1991) и други. На 22 септември 2006 г. открива във Фуенлабрада театър, който носи неговото име. Изпълнява главната роля в едноименния филм за живота на оперния певец Хулиан Галяре. Билети за концерта на Карерас могат да се закупят от днес, 15 октомври, в мрежата на Ивентим, както и онлайн на цени от 50 до 110 лева. ВИП местата са оценени на 180 лв.", "date": "2018.10.15", "title": "Хосе Карерас казва \"сбогом\" на българската публика с грандиозен концерт в София"}
{"url": "https://www.faktor.bg/bg/articles/dizel-geyt-razsledvat-avtomobilniya-proizvoditelopel-za-predpolagaema-dizelova-izmama", "text": "Германските власти в областта Хесен започнаха разследване на поделението Opel на автомобилната групировка PSA Group за предполагаема дизелова измама, включваща манипулиране на софтуер, отчитащ изгорелите газове на дизеловите автомобили, съобщи германският вестник \"Билд\". Освен проверката на превозни средства, очаква се властите също така да претърсват фирмени офиси на компанията. Според \"Билд\", около 95 хиляди автомобила на \"Опел\" са засегнати от предполагаемата софтуерна измама, като става въпроса за марките Insignia, Zafira и Cascada. Всички засегнати автомобили са били произведени през 2012-а, 2014-а и 2017-а година. Трябва да се има предвид, че по-рано този месец компанията Opel обяви, че се противопоставя на новата правителствена програма за преоборудване на дизеловите автомобили, отбелязвайки, че \"ще отнеме твърде дълго време\" за подобно изпълнение. Германското коалиционно правителство постигна съгласие за мерки, целящи да предотвратят забраните на дизелови двигатели чрез въвеждане на хардуер в автомобилите, предназначен да контролира въглеродните емисии. За да бъде инсталиран подобен хардуер, съответните превозни средства ще трябва да бъдат временно изтеглен от употреба. Преди време и от Bayerische Motoren Werke (BMW) също заявиха, че не са съгласни с новите държавни мерки. На този етап от компанията-майка на Opel - PSA Groupe не предоставиха никакви коментари по информацията на \"Билд\"", "date": "2018.10.15", "title": "\"Дизел гейт\": Претърсват фирмените офиси на Opel за предполагаема дизелова измама"}
{"url": "https://www.faktor.bg/bg/articles/ikonomika/biznes/-dzhi-pi-grup-se-otteglya-ot-spechelena-obshtestvena-porachka-v-sofiya", "text": "\"Джи Пи груп\" се оттегля от спечелена обществена поръчка за ремонт на трамвайни релси. Това съобщи кметът на София Йорданка Фандъкова при инспекция на ремонта на градинката до Народното събрание. \"Имам информация от днес, уверение от страна на компанията, че тя се оттегля от спечеления конкурс за реконструкция на трамвайните релси на трамвай №5, което по бул. \"Цар Борис III\" и ул. \"Алабин\" и предстои да се реализира следващата година, така че конкурсът не е окончателно завършен, няма сключен договор и предстои да бъде класирана най-вероятно втората фирма\", коментира Йорданка Фандъкова. Новината за оттеглянето на \"Джи Пи Груп\" от ремонта на трамвайната линия идва дни след като премиерът Бойко Борисов разпореди на Агенция \"Пътна инфраструктура\" фирмата да не участва в проекти с европейско и държавно финансиране. Тя няма да започне изпълнението на нови обществени поръчки, но ще завърши тези, по които вече работи. Сред тях е и ремонтът пред църквата \"Св. Седмочисленици\". \"Няма да има забавяне при изграждането на тунел „Железница\" към автомагистрала „Струма\", увери в Благоевград министърът на Регионалното развитие и благоустройството Петя Аврамова. Тя уточни, че след отказа на „Джи Пи Груп\" да подпише договора за изграждането на тунела, процедурата за избор на друг изпълнител е удължена.", "date": "2018.10.15", "title": "\"Джи Пи Груп\" се оттегля от спечелена обществена поръчка в София"}
{"url": "https://www.faktor.bg/bg/articles/obrat-po-deloto-na-lozan-panov-cpeshty-novata-komisiya-anti-opyptsiya", "text": "Обрат по делото, което председателят на Върховния касационен съд Лозан Панов води cpeщy нoвaтa комисия „Aнтиĸopyпция“. Панов атакува глобата си от 1000 лева,  наложена му заради неподадена декларация пред Сметната палата през 2017 година.  На първото и единствено заседание по делото съдията от Софийския районен съд Ангел Павлов го обяви за решено. Сега обаче е насрочил ново заседание за този петък.  Съдия Павлов е отменил дадения ход на делото и всички  постановени от него определения и е призовал за петък представител на Комисията за противодействие на корупцията и отнемане на незаконно придобитото имущество. През юли призовката беше за Сметната палата, която през периода, за който е глобен Панов, събираше магистратските декрарации.  Междувременно отделът, който се занимаваше с това, се вля в новата Антикорупционна комисия, което нейн представител изрично обясни в съдебната зала.  Въпреки това, със свое определение, което впоследствие е отменил,  съдия Павлов не конституира Комисията като страна по делото, съобщава БНР. И в медийни изяви, и в съдебната зала през юли, където лично се защитаваше, председателят на ВКС беше категоричен, че не е извършил нарушение, защото е подал декларацията си за 2017 година пред Инспектората на ВСС.  Председателят на Сметната палата Цветан Цветков, който е издал наказателното постановление срещу Панов, обаче смята, че Лозан Панов е трябвало да го направи и пред Сметната палата. И така спорът стигна до съда.", "date": "2018.10.15", "title": "Обрат по делото на Лозан Панов cpeщy нoвaтa комисия \"Aнтиĸopyпция“"}
{"url": "https://www.faktor.bg/bg/articles/nemskite-kliniki-nyama-da-priemat-balgari-nuzhdaeshti-se-ot-belodrobna-transplantatsiya", "text": "Българи, нуждаещи се от белодробна трансплантация, няма да бъдат приемани в немски клиники, защото сме само асоцииран, а не редовен член на организацията Евротрансплант. Това каза директорът на Изпълнителната агенция по трансплантации Михаил Христов: \"Имаме дефинитивен отказ. Отпреди два дни, в мейл, германските власти ни обясниха, че държавите, които са асоциирани членки към Евротрансплант – т.е., не са с правата на членките-учредителки, няма да бъдат трансплантирани, говоря само за белодробна трансплантация, в страните-членки. Досега нямахме такъв категоричен отказ, сега вече го имаме черно на бяло. Такава била политиката на страните, като визират принципите и изискванията в  т.нар. \"Декларация за трансплантационен туризъм и борба с трафика на органи\". Отказ имаме и за трансплантации в клиниката в Есен за белодробни трансплантации, допълни още Христов преди отбелязване на Деня на донорството в болница \"Света Екатерина\". На 22 октомври у нас пристига турски трансплантационен екип, за да се  запознае с възможностите за извършване на белодробни трансплантации в Университетските болници \"Света Екатерина\" и болница \"Лозенец\". Такава договорка има и с екип от Хановер.", "date": "2018.10.15", "title": "Немските клиники отказват да приемат българи, нуждаещи се от белодробна трансплантация"}
{"url": "https://www.faktor.bg/bg/articles/opravdaha-vazrasten-mazh-zastrelyal-kradets-v-lozeto-si", "text": "Окръжният съд в Русе призна днес за невинен 70-годишния Петко И., който преди повече от година простреля с пушка и уби 58-годишен крадец. Възрастният мъж получи условна присъда за незаконно притежание на оръжие. В ранния следобед на 31 август 2017 г. Петко И. отишъл до лозето си край град Бяла, област Русе. Там заварил двама мъже да берат грозде и да го товарят в автомобил. Единият от крадците тръгнал срещу него. Тогава Петко И. извадил от колата си пушка и почти от упор го прострелял. Веднага откарал ранения в болницата, но той починал. След това се предал в полицията. По време на делото стана ясно, че двамата крадци са криминално проявени и осъждани за различни престъпления. Според прокуратурата няма данни, че крадецът е нападнал възрастния мъж. От там поискаха Петко И. да бъде осъден на общо пет години затвор - за умишлено убийство и незаконно притежание на оръжие. Съдът оневини мъжа по първата част. За незаконно притежание на оръжие му даде условна присъда от две години затвор с три години изпитателен срок. \"На този етап съм доволен от присъдата. Съдът прие, че той е действал в условията на неизбежна отбрана\", заяви Людмил Павлов - адвокат на Петко И. Според него присъдата ще послужи като ясен сигнал, че никой не може да влиза без разрешение в чужд дом или имот. Павлов коментира и второто обвинение. Петко И. притежавал огнестрелно оръжие без съответното разрешение, но бил много спорен моментът дали пушката е подлежала на регистрация - не се изисква разрешително за притежание за оръжия, произведени преди 1900 година. Павлов казва, че според съдебния експерт пушката вероятно е произведена в началото на 20 век, т.е. след 1900 г., но моделът бил отпреди 1900 г. - френско-белгийски образец, като точната дата не може да се установи. Присъдата може да се обжалва в 15-дневен срок пред Великотърновския апелативен съд.", "date": "2018.10.15", "title": "Оправдаха мъжа, застрелял крадец в лозето си"}
{"url": "https://www.faktor.bg/bg/articles/severin-krasimirov-pristiga-v-balgariya-v-sryada", "text": "21-годишният Северин Красимиров ще бъде екстрадиран в България в сряда вечерта. Това ще се случи, след като съдът в германския окръг Целе разреши заподозряният за убийството на журналистката Виктория Маринова да се прибере в България, за да отговаря за деянието си. Това ще стане с полет от Франкфурт, съобщава БНР. Съдебна охрана ще придружава Северин до тук, след което - отново с конвой, той трябва да бъде отведен до ареста в Русе. В присъствието на адвокат - упълномощен или ако няма такъв - служебен, на Красимиров трябва да му бъдат повдигнати обвиненията за изнасилване и за убийство по особено мъчителен начин. В момента той е обвиняем задочно. До 72 часа Северин Красимиров трябва да бъде изправен пред Русенския окръжен съд, който да се произнесе по искането на прокуратурата за постоянното му задържане под стража. Докато беше в Германия, 21-годишният мъж призна, че е убил, но не и че е изнасилил Виктория. Тези признания нямат процесуална стойност по българския НПК и трябва да бъдат потвърдени и пред българските разследващи. Дали Северин ще иска да бъде съден по съкратена процедура, което би го спасила от доживотен затвор, ще зависи от това дали ще се признае за виновен и по двете обвинения, когато делото започне по същество в Русенския окръжен съд.", "date": "2018.10.15", "title": "Екстрадират Северин Красимиров в сряда с полет от Франкфурт"}
{"url": "https://www.faktor.bg/bg/articles/novini/svyat/belgiyskite-izbirateli-nakazaha-partiite-vav-vlastta", "text": "Традиционните партии в Белгия отчитат значителна загуба на подкрепа след вчерашните избори за местна власт, отбелязват наблюдатели, цитирани в местни медии. Страната е ясно разделена на две, като в Брюксел и Валония се наблюдава повишена подкрепа за комунистите от Белгийската работническа партия, а във Фландрия се разраства мощта на крайните националисти от Вламс Беланг. Зелените партии получават най-голям тласък с десетина процента ръст и стават втора политическа сила на много места. Данните показват, че партията Реформаторско движение на премиера Шарл Мишел губи гласове, също както и мандатоносителят Нов фламански алианс - за пръв път от неговото основаване през 2001 година. Въпреки опасенията, партията Ислям получава едва 1,8 на сто подкрепа и губи досегашните си представители в местната власт. Хората имат видима нужда от нещо различно, от радикализация, от ясни послания и конкретни житейски проекти, коментира в. \"Соар\". Изданията на групата \"Сюд прес\" отбелязват, че вчерашните избори в Белгия са потвърдили посоката, в която поеха други европейски страни в желанието за коренна промяна. \"Дерниер йор\" отбелязва, че отсега се вижда колко трудни ще бъдат преговорите за съставянето на следващото федерално правителство след изборите догодина на фона на завоя в крайно дясно на Фландрия и крайно ляво във Валония.", "date": "2018.10.15", "title": "Белгийските избиратели наказаха партиите във властта"}
{"url": "https://www.faktor.bg/bg/articles/novini/svyat/ft-zagubata-na-ukrainskata-tsarkva-shte-ponizhi-znachenieto-na-rusiya-v-iztochnoto-pravoslavie", "text": "Руско-украинският църковен разкол още повече подрива опитите на Москва да удържи Киев в своята политическа орбита и да възстанови влиянието си на територията на бившия Съетски съюз, пише Financial Times. \"Ако Вартоломей през ноември, както се очаква, предостави автокефалия на украинската църква, независимостта на Украйна ще получи мощен импулс, както и перспективите на президента Петро Порошенко, който изигра важна роля на защитник на религиозната свобода на Киев, на изборите през май\", прогнозира изданието. \"Путин задействова московската църква в усилията по възраждането на руската държавност и възстановяването на статута на велика държава. В последните години на фона на подема на наионалистическия популизъм в Европа той използваше църквата за създаването на Русия на образа на защитник на традиционните ценности, пише Financial Times. \"Загубата на Украинската църква ще понижи значението на Русия в източното православие и 500 годишните претенции на Москва за статут на Третия Рим\", коментира FT. Киев и западните страни се страхуват, че Русия може отново да изпрати в Украйна сили със специално назначение, които да барикадират преданите на Москва църкви, което може да доведе до кръвопролития.", "date": "2018.10.15", "title": "FT: Загубата на Украинската църква ще понижи значението на Русия в източното православие"}
{"url": "https://www.faktor.bg/bg/articles/bsp-vnese-vota-na-nedoverie-kam-pravitelstvoto", "text": "БСП внесоха третия поред вот на недоверие към правителството. Той е за \"провал в сферата на здравеопазването\". През последните дни левицата проведе серия консултации преди внасянето на вота. Днес последната среща беше с ръководството на Българския лекарски съюз. На нея са обсъдени проблемите в здравеопазването, финансирането на системата и варианти за демонополизация на здравната каса.  \"Чух коментари от колегите на ГЕРБ, че БСП само критикува, но не предлага нищо. Това е старо и изтъркано клише. БСП предлага алтернатива, включително и в здравния модел. Чухме от представител на УС на БЛС, че това е кардинална промяна. Ние не предлагаме палиативни мерки тук-там да се запълнят дупки. Предлагаме сериозен разговор за друг модел в здравеопазването\", заяви соцлидерката Корнелия Нинова.  Пред журналисти в Народното събрания тя каза още, че БСП иска оставката на правителството, на ГЕРБ и на Обединените патриоти. \"Лекарствата се изнасят от България, българите са принудени да ги закупуват от чужбина. Правителството не изпълнява задълженията си да изплаща осигуровките на деца и пенсионери. Иска да натоварят допълнително работещите българи със задължителна здравна застраховка от 12 лева, което е абсолютно неприемливо.\" Тя обаче си призна: \"Знаем, че с този вот няма как да падне кабинетът, но чрез него ние искаме да покажем три неща. Първо, състоянието е катастрофално. Второ, сегашните управляващи не могат и не искат да се справят с това състояние. И трето, трябва да се знае, че има алтернатива. И тази алтернатива е както в нашия проект Визия за България, така и в мотивите по вота, обясни още Нинова. Политиката на това правителство представлява тежко отстъпление на социалните държава от нейните отговорности. Ето защо нямаме никакво време за отлагане, допълни лидерът на БСП.", "date": "2018.10.15", "title": "БСП внесе третия вот, Нинова: Знаем, че кабинетът няма как да падне"}
{"url": "https://www.faktor.bg/bg/articles/priklyuchi-zalozhnicheskata-drama-v-kyoln", "text": "Полицията в германския град Кьолн прекрати двучасова драма с взета заложничка, съобщава БНТ. Въоръжен мъж държа жената в аптека близо до централната гара на града. Целият район около важния транспортен възел беше отцепен. Преустановено беше и движението на влаковете. Служителите на реда щурмуваха аптеката. Похитителят е задържан и обезвреден. Неговата заложничка е леко ранена.", "date": "2018.10.15", "title": "Приключи драмата в Кьолн, заложничката е леко ранена"}
{"url": "https://www.faktor.bg/bg/articles/dmitriy-peskov-skochi-na-kazanoto-ot-amerikanskiya-prezident-v-televizionno-intervyu", "text": "Кремъл отвърна на думите на американския държавен глава Доналд Тръмп по време на интервю за телевизия Си Би Ес. Попитан дали според него руският президент Владимир Путин е причастен към убийства и отравяния, Тръмп отговори, че е възможно да е замесен в политически убийства. Няколко часа по-късно говорителят на Кремъл Дмитрий Песков опроверга твърденията: „Президентът на Съединените щати не е отправял никакви директни обвинения. Каквито и да било аргументи или подкрепени от доказателства обвинения спрямо президента на Русия не може да има.” Според говорителя на руския президент казаното от Тръмп е било превратно интерпретирано от медиите. В интервюто си за предаването „60 минути” Тръмп отговори на въпрос по темата, потвърждавайки, че вероятно руският държавен глава стои зад убийства и отравяния, но че такива деяния не са били извършвани на територията на Съединените щати.  „Разбира се, че не трябва да го правят, това е ужасно нещо”, добави президентът.  През годините Путин многократно е бил обвиняван зад покушения срещу свои критици. Разстрелът на разследващата журналистка Анна Политковская, убийството на опозиционера Борис Немцов и отравянето на Сергей Скрипал са само част от сюжетите, с които Кремъл отрича да има общо.", "date": "2018.10.15", "title": "Дмитрий Песков скочи за казаното от американския президент в телевизионно интервю"}
{"url": "https://www.faktor.bg/bg/articles/novini/svyat/amerikanski-operatori-otryazaha-ot-mrezhite-si-kremalska-propagandna-televiziya", "text": "Два от големите американски оператори изключиха кремълската телевизия Russia Today от мрежите за разпространение, съобщи самата RT. Операторите Spectrum и Comcast Chicago, които покриват Ню Йорк, Ню Джърси, Сан Диего, Лос Анджелис и Чикаго са отказали да продължат договорите си с руската телевизия, въпреки предложенията за заплащане.  Spectrum е отказал да удължи договора на телевизията след 1 септември, а Comcast Chicago - от 1 октомври, като руснаците са единствените, на които е отказано разпространение в мрежата им. От Comcast Chicago не са отказали да дават обяснение за отказа си като са се аргументирали с поправка в закона за националната сигурност на покойния сенатор Джон Маккейн, която дава право на дистрибуторите в едностранен порядък и без обяснение да отказват транлсирането на контент, който се финансира или контролира от руското правителство. От RT са се оплакали, че към тях се \"прилага дискриминация, която сериозно усложнява работата им\".", "date": "2018.10.15", "title": "Американски оператори отрязаха от мрежите си кремълска пропагандна телевизия"}
{"url": "https://www.faktor.bg/bg/articles/novini/svyat/-nasha-n-va-kiril-pristigna-v-belarus-za-da-oboznachi-teritoriyata-si-i-da-splashi-ukrainskoto-pravoslavie", "text": "Патриархът на РПЦ Кирил пристигна в Беларус за провеждането на заседание на Синод на РПЦ, за да \"обозначи територията си и да сплаши украинското православие\", пише белоруското издание \"Наша Ніва\".  \"Щеше да е логично, ако Кирил беше обсъдил въпроса с Вселенския патрирах. А какво направи той? Доказваше на Вартоломей, че украинците са \"новообразувана\" нация и затова и църквата им трябва да се подчинява на Москва. Това е срам\", пише изданието, като цитира източник от църковните кръгове. По информация на \"Наша Ніва\", в църковните кръгове на Беларус коментират, че патриарх Кирил не смее да отиде в Украйна, която нарича своя канонична територия.  Отбелязва се, че в Синода на РПЦ няма нито един белорусин. \"Православните белоруси са представени в Синода на РПЦ от рязанския митрополит Павел\", пише изданието. Както съобщава \"Наша Ніва\", президентът на Беларус Александър Лукашенко е недоволен от Павел и го игнорира дори на най-големите християнски празници.", "date": "2018.10.15", "title": "\"Наша Ніва\": Кирил пристигна в Беларус, за да \"обозначи територията си и да сплаши украинското православие\""}
{"url": "https://www.faktor.bg/bg/articles/bivsh-shef-na-nato-podstrekavaneto-na-obshtestvoto-po-ruski-uchebnik-e-po-opasno-ot-falshivite-novini", "text": "Следващата стъпка в пропагандните кибератаки ще бъде поставянето на теми в обществения дебат, които дават сила на екстремистите. Това заяви бившият генерален секретар на НАТО Андерс Фог Расмусен, днес съпредседател на Трансатлантическата комисия за честни избори. Той даде пример с Италия, където Русия е спомогнала за нажежаването на дебата за миграцията и идването на власт на популистите. По неговите думи предстои в подобни схеми да бъде включена злоупотреба с изкуствен разум - т.е. машини да направляват дебата във вредна посока, предаде БТА. Фалшивите новини могат да бъдат засечени, но влиянието върху обществения дебат например е много по-сложна намеса от тази, която Русия показа досега, посочи Расмусен. Той призова занапред силите, досега влагани в разследване на предполагаемо руско влияние, да бъдат насочени към предотвратяване. Расмусен коментира, че засега ЕС отделя твърде малко средства за противодействие на руската пропаганда и това се дължи на някои страни от Общността, които се противопоставят на повишаването на бюджета в тази област. Все още няма нападения срещу свободата ни, но тя бе превърната в оръжие срещу нашите единство и сила, добави той. Според Расмусен липсата на ясен и достатъчно бърз отговор на руското влияние е дала възможност на други сили да приложат \"наученото от руския учебник\". Бившият генерален секретар на НАТО призова ЕС и САЩ да обединят усилия в борбата с пропагандата в интернет. Някои държави се гордеят с използването на дезинформация, поставят я във военните си доктрини, трябва да бъдем много внимателни с информацията от Кремъл, коментира еврокомисарят по сигурността Джулиън Кинг. По неговите думи усилията за противодействие на дезинформацията трябва да бъдат насочени не само извън ЕС, но и в Общността.", "date": "2018.10.15", "title": "Бивш шеф на НАТО: Подстрекаването на обществото по \"руски учебник\" е по-опасно от фалшивите новини"}
{"url": "https://www.faktor.bg/bg/articles/novini/svyat/semeystvoto-na-prins-zabrani-na-tramp-da-izpolzva-pesnite-mu", "text": "Семейството на Принс забрани на американския президент Доналд Тръмп да използва песните на поп иконата на своите политически събития. Това се отнася и до президентската кампания. По време на много негови митинги често звучи евъргрийнът „Пурпурен дъжд“ (\"Purple Rain\"). \"Наследниците на Принс никога не са давали на Тръмп или на Белия дом разрешение за използване на неговите песни и искаме това да спре незабавно\", съобщи полубратът на музиканта Омар Бейкър в Twitter. Но това не е единственият такъв случай. По време на президентската кампания през 2016 г. редица известни певци и групи, сред които бяха \"Ролинг Стоунс\", \"Аеросмит\", \"Куин\", Адел и Нийл Йънг, осъдиха използването на техните песни. Семейството на световноизвестния тенор Лучано Павароти също заяви, че не е съгласно държавният глава да използва арията \"Несун Дорма\" („Nessun Dorma“).", "date": "2018.10.15", "title": "Семейството на Принс забрани на Тръмп да използва песните му"}
{"url": "https://www.faktor.bg/bg/articles/gerb-i-obedineni-patrioti-sa-edinstvenite-koito-se-angazhirat-zaz-zdravna-reforma", "text": "Правителството на ГЕРБ и „Обединени патриоти“ е единственото, което се ангажира с проблемите в здравеопазването и цели като приоритет подобряването на системата. Моделът няма как да работи само с пари, трябва да се даде цялостен рестарт при широко обществено обсъждане. Това заяви пред журналисти в парламента депутатът от ГЕРБ Александър Иванов по повод внесения вот на недоверие на БСП заради здравеопазването. ,,Реформата търси консенсус. Ангажираме се с тези проблеми'', допълни Иванов. ,,БСП дълго време търсиха кой да им напише мотивите за вота, явно нямат нужния капацитет да си го напишат сами. Днес станахме свидетели на така дългоочакваният и анонсиран вот на недоверие на тема „Здравеопазване“. За пореден път ставаме свидетели как БСП живеят в друга държава, в друга паралелна вселена'', посочи още той. ,,В момента тече търг за електронна здравна система, която да улесни и лекарите, и пациентите. Нека да не забравяме, че именно ние въведохме здравната карта, чрез която разкрихме нови болнични заведения и нови клинични пътеки, които са съобразени с местното население'', посочи Александър Иванов.", "date": "2018.10.15", "title": "Александър Иванов: ГЕРБ и \"Обединени патриоти\" са единствените, които се ангажират със здравеопазването"}
{"url": "https://www.faktor.bg/bg/articles/selfi-nad-kanyon-pogubi-mlad-burgazliya", "text": "Млад мъж от Бургас е загинал след падане от над 40 метра в Еменския каньон. Инцидентът е станал в събота вечерта и за него няма все още официална информация от полицията. Според очевидци група младежи се разхождали на живописното място и решили да се снимат край скалите. При опит за селфи над пропастта обаче един от тях се подхлъзнал и полетял в бездната. По информация на в. \"Борба\" момчето е на 27 години и е било на екскурзия с приятели в района. Младежът е загинал на място и дошлите медици и полицаи просто са констатирали смъртта му.", "date": "2018.10.15", "title": "Трагедия: Селфи над Еменския каньон погуби млад бургазлия"}
{"url": "https://www.faktor.bg/bg/articles/obshtestvo/zakon-i-red/advokat-markovski-himicheska-kastratsiya-nyama-i-pri-papuasite", "text": "\"Химическа кастрация няма и при папуасите, а България е цивилизована страна\", така коментира пред бТВ адвокат Марин Марковски предложението на \"Обединени патриоти\" да бъде върнато смъртното наказание или химическа кастрация при тежко престъпление с изнасилване. Той припомни, че в ЕС няма нито една държава, в която да има смъртно наказание и добави: \"Тъй като животът се състои от реалности, а не от пожелания, трябва да се съобразим с това, което реално може да стане\". \"Законът трябва да бъде променен така, че дори при признаване на вината съдията да може да присъди доживотната присъда без право на замяна. Това категорично може да стане\", посочи юристът и призова Патриотите вместо да търсят политически дивиденти да работят за промяна на закона в тази посока. \"Познавам Патриотите, симпатични хора са, но не бива една политическа формация да предлага неща, които не могат да станат. Докато са на власт, трябва да направят такива законови промени, каквито са възможни, като тази за доживотната присъда. Защото в момента, ако един урод влезе с автомат в детска градина и убие 50 деца, а после си признае пред съда, няма да може да бъде осъден на доживотен затвор\", каза още Марин Марковски. \"Смъртната присъда не може да замени болката, но хората се нуждаят от удовлетворение. При доживотната присъда роднините на жертвата могат да бъдат спокойни, че убиецът няма да излезе вече от затвора\", подчерта Марковски.", "date": "2018.10.15", "title": "Адвокат Марковски: Химическа кастрация няма и при папуасите"}
{"url": "https://www.faktor.bg/bg/articles/agentsiyata-po-vpisvaniyata-vsichki-registri-rabotyat-s-palnata-si-funktsionalnost", "text": "Във връзка с публикации, че работата на Търговския регистър и регистъра на юридическите лица с нестопанска цел е под заплаха, Агенцията по вписванията уведомява в съобщение до медиите, че всички поддържани от нея регистри работят с пълната си функционалност, уверяват от институцията. Предприетите действия по обявяването на обществена поръчка за надграждане на съществуващите дискови масиви за съхранение на данни се основават на детайлен технически анализ и целят гарантиране на работоспособността и стабилността на регистрите. Необходимият допълнителен ресурс възлиза на 300 терабайта /ТБ/, като 120 ТБ следва да се осигурят неотложно и при спазване на разпоредбите на действащото законодателство, пише в съобщението. Агенцията по вписванията напомня, че и към този момент продължават следствените действия на компетентните органи за разкриване на причините, довели до нарушения достъп до Търговския регистър и регистъра на юридическите лица с нестопанска цел от август тази година. С цел опазване на релевантни към разследването данни, ръководството на Агенцията се въздържа от действия по изтриване на данни от информационните масиви, като обемът на тези данни възлиза на 80 ТБ.", "date": "2018.10.15", "title": "Агенцията по вписванията: Всички регистри работят с пълната си функционалност"}
{"url": "https://www.faktor.bg/bg/articles/petak-13/deputat-ot-bsp-zagrobva-bolnitsata-po-hematologiya-s-nad-23-mln-leva", "text": "През юни 2016 г. Дирекция „Вътрешен одит“ към Министерството на здравеопазването завършва подробен и много задълбочен одитен доклад  ВО-07/30.06.201 г. Докладът касае „Специализираната болница за активно лечение на хематологични заболявания“ (СБАЛХЗ) ЕАД-София. С този доклад вътрешният одит на министерството проверява законосъобразното определяне, осчетоводяване и отчитане на вземания и задължения на болницата, ефективни ли са били дейностите по управление и контрол на изпълнителния директор и Съвета на директорите на болницата, законосъобразността на проведените обществени поръчки за доставки и услуги, както и адекватността и ефективвността на подписаните от изпълнителния директор по това време договори с външни изпълнители и доставчици. Кой е изпълнителен директор по това време ли? Казва се Георги Михайлов, днес народен представител от БСП и  по която говори с апломб и патос. Запознаването с фактите, доказателствата и заключенията в доклада правят този патос твърде нелеп и не на място, предвид особения „талант“, който въпросното лице владее. А той е да съсипва всичко, до което се докосне. Нека прочетем каква разсипия констатират специалистите от Дирекция „Вътрешен одит“ на МЗ, а Вие преценете редно ли е човекът отговорен за нея да се явява в бяло и днес да се опитва дискредитира всеки опит за поправянето на онова, което той и подобните му са натворили през годините.  Резюмето на одитния доклад е безпощадно, там се съдържат следните изводи и заключения: 1. За периода 2014-2015 г. резултатите от дейността на дружеството са отрицателни, като през 2015 г. реализираната загуба се е увеличила почти два пъти. Болницата приключва годината със счетоводна загуба от почти 6 млн. лв., а просрочените вземания са се увеличили с над 77 %; 2. Не са предприети активни действия за снижаване на загубите и не е разработен план за действия за тяхното намаляване; 3. Допуснато е да бъдат закупувани лекарства на цени, надвишаващи определените стойности за опаковка,изчислени на база референтна стойност от Приложение № 2 на Позитивния лекарствен списък; 4. В СБАЛХЗ не е регламентиран процеса по сключване на договори, включващ иницииране, контролни процедури, отговорни лица, движение на документи, съхранение, архивиране и пр.; 5. Незавиисмо от тежкото финансово състояние на болницата е допуснато да се изразходват средства на болницата в размер 264 872 лв. за проучвателни и проектни работи и консултантски удлуги при липса на възможност за реализирането им; 6. При проверката на обществените поръчки се установяват множество нарушения на ЗОП и „Вътрешните правила за възлагане на обществени поръчки в „СБАЛХЗ“ ЕАД-София, пропуски, грешки и нередности; 7. По отношение на голяма част от сключените договори през одитирания период не е извършван и документиран предварителен контрол за законосъобразност. Регламентиран е такъв праг на същественост за осъществяване на предварителен контрол, който позволява много големи парични потоци при финансови задължения под установения праг да останат без контрол; в резюмето са още няколко десетки позиции и всички те са в критична или силно критична насока на разсъждение. Интересното е, че изпълнитерният директор на „СБАЛХЗ“ ЕАД-София по това време д-р Георги Михайлов приема изцяло направените препоръки.  Нека навлезем в тези детайли, за да видим до какви зеещи висини на лошото управление и загробването на една от най-важните болници е достигнал този човек.  Анализът на финансовото състояние към 31.12.2014 г. води до съкрушителния извод, че реализираната загуба от дейността на дружеството за 2014 г. е в размер на над 2 млн. лв., при това натрупана само за една година. Анализът на финансовото състояние към 31.12.2015 г. показва, че реализираната загуба е нараснала до близо 6 млн. лева. Заключението е безапелационно – резултатите от дейността на болницата и управлението й са еднозначно отрицателни. На стр. 20 от доклада е описан общия размер на задълженията на „СБАЛХЗ“ ЕАД-София – 23 604 000 лв. (двадесет и три млн. шестотин и четири хиляди лева)! При извършената проверка н асключените от д-р Георги Михайлов договори са открити стряскащи нарушения на финансовите правила и дисциплина, както и договори с клаузи и реализация, които оставят основателни съмнения за източване на болницата. Съдете сами: 1.   На 17.02.2014 г. е сключен договор за изпълнение на проучвателни и проектни работи с фирма „АС и СА“ ЕООД, гр. София. Общата сума по договора от 23 520 лв. с ДДС е изплатена с две фактури, но на одиторите не са представени никакви приемо-предавателни протоколи на основание, на които е следвало да бъде извършено плащането. Не са представени и други документи отразяващи извършена работа по този договор.  2.   Сключени са 5 (пет) броя договори с фирма „ИДЕЕС“ ЕООД, гр. София, за проучвателни и проектни работи. Одиторите са смаяни, когато откриват, че по този договор има куп нарушения – не е спазена системата на двоен подпис в нарушение на чл.13, ал.3, т.3 от ЗФУКПС, не е извършен предварителен контрол за законосъобразност, с което са нарушени Системите за финансово управление и контрол. Изплатената по тези договори сума е 107 210,88 лв. с ДДС. Липсват отново приемо-предавателни протоколи, на базата на които според договоре единствено и само е можело да се осъществи плащането. Освен тази сума на същата фирма е преведена сумата от 44 100 лв. с ДДС, като в трите фактури, с които е преведана тази сума не е отразено за какво се отнасят фактурите и за какво се изплащат тези пари. Собственик на фирмата „Идеес“ ЕООД не е случаен. Това е Евгени Савчев, бизнесмен и кандидат за депутат от ДПС на парламентарните избори 2014 г. и кандидат на местния вот пак от ДПС 2015 г. 3.   Извършени са плащания по две фактура на обща стойност 23 880 лв. към фирмата „Арх. Ян Вес-Хаджистоянова и сие“. Липсва договора с тази фирма, както и документи, отразяващи свършена конкретна работа по тях, не е извършен предварителен контрол за целесъобразност. 4.   Извършени са плащания към фирмата „Ен Ем Ко“ ЕООД на стойност 23 940 лв. с ДДС. На одиторите не е представен договор, а плащанията са извършени само на базата на фактури, които на са обвързани с договор и реално свършена работа, поради което не е ясно за какви услуги и по отношение на какво са извършени; 5.   Извършени са плащания към фирма „Архитектурно студио-Футекова“ на стойност 11 250 лв. Фактурите са без подпис на получател, няма договор за изработване на техническия проект, а плащанията относа извършени единствено на базата на самите фактури, без да бъдат обвързани с договор и документи, отразяващи реално извършена работа. Не е ясно за какво точно са изплатени тези фактури; 6.   Извършено е плащане по фактура на „Вайтех стил“ ЕООД. Отново без договор, без приемо-предавателен протокол, без обвързване на плащането с доказването на каквато и да било извършена работа.  Одиторите стигат до следното скандално заключение: Извършените проучвателни и проектни работи и консултантски услуги, за които са платени 264 872 лв. със собствени средства на болницата, не са довели до предприемането на НИКАКВИ действия за тяхното приложение в практиката и довършване на започването чрез строителство, ремонт, реконструкция, подобрения и т.н. Така изразходваните средства  и невъзможността да бъдат ерализирани проектите. Одиторите настояват, че липсата на ефективни контролни процедури и извършен предварителен контрол за законосъобразност от финансов контрольор е довела до плащания на основание САМО представени фактури, без посочване на конкретно извършена дейност, необвързани с реално свършена работа договори и документи. Констатирани са разлики между договорено и платени, без наличие на мотивиращи или обясняващи това документи. Одиторите отчитат сключването на още договори, които те определят еднозначно като „неизгодни“ за болницата. Два от тях са особено фрапантни.  В първия случай става дума за договор с юридическата фирма „Евролекс Консултинг“ ООД за извършването на услуги по текущо правно обслужване и правна помощ на болницата. Срокът на договора е 2 (две) години, а стойността му – 86 400 лв. без ДДС. В сключените договори с тази фирма не е определен обем (количествени характеристики на възложената работа, брой становища или консултации), което да бъде обвързано със съответното заплащане.  Договорите не са сключвани за изпълнение на конкретно възложена задача и заплащане в съответствие на извършеното, а е посочено твърдо месечно възнаграждание в размер на 3600 лв. без ДДС, НЕЗАВИСИМО  от извършеното. Одиторите са категорични, че този договор е крайно неизгоден за болницата, при положение, че има договор с фирма за правни услуги, част от предмета на който ги покрива изцяло, още повече, че заплащането е не са обем свършена работа, а окнкретно определена месечна сума. Вторият крайно неизгоден за болницата договор е с фирмата „Оварас Вендинг“. Тя е собственост на Ленет Чакър, син на първата жертва на бандата на „Наглите“ Мехмед Чакър. Договорът е за монтиране на система от телевизори във всички болнични стаи. Подписан е още през 2004 г. със срок на действие 7 г. През годините е удължаван няколк опъти с анекси, а в него пише, че след края на договора собствеността на телевизорите ще бъде прехвърлена на болницата. Към края на договора през 2015 г. директор продължава да бъде днешният депутат от БСП Георги Михайлов. Болницата отново продължава да плаща, без да е получила собственост върху тази техника. През всичките години на действие на договора печалбата е отивала само и единствено за „Оварас Вендинг“, а болницата остава без нито лев приход.  са констатирани както в системата за получаване, отчитане, изразходване и контрол на получените дарения от „СБАЛХЗ“ ЕАД-София, така и при възлагането на обществени поръчки. Многократно е нарушаван ЗОП и Вътрешните правила за възлагане на обществени поръчки. Одиторският екип проверява и цените на доставяните лекарствени продукти. Изводът им е безапелационен – в резултат на липсата на ефективен предварителен контрол е допуснато да бъдат закупувани лекарства на цени, надвишаващи определените стойности за опаковка, или 23 808 лв. над стойностите, изчислени на база референтна стойност от Приолжение № 2 от позитивния лекарствен списък. Като пример одиторите дават лекарството Bacteripime. Флаконът от 1 гр. Е купуван за 11,40 лв. с ДДС, а регулираната стойност по позитивния лекарствен списък е 6,83 лв.", "date": "2018.10.15", "title": "Депутат от БСП загробва болницата по хематология с над 23 млн. лева"}
{"url": "https://www.faktor.bg/bg/articles/televiziya-alfa-sprya-na-cheren-ekran-pishe-pitayte-pravitelstvoto-zashto", "text": "Телевизия на \"Атака\" - \"Алфа\", спря излъчване минута преди 19 ч. тази вечер. \"Питайте правителството защо\" - е изписано на черен екран към съобщението.  Никой не отговаря на редакционни телефони, а лидерът Волен Сидеров изключва телефона си. В сайта на телевизията са качени последните изълчени предвания с участието на Сидеров и други акценти от програмата до късния следобед в понеделник.", "date": "2018.10.15", "title": "Партийната телевизия на \"Атака\" спря"}
{"url": "https://www.faktor.bg/bg/articles/politika/hlyab-i-pasti/loshiyat-imidzh-sled-mita-che-balgariya-e-nay-dobre-pazenata-tayna-v-iztochna-evropa", "text": "Ако са те нарочили за кварталния идиот, имаш проблем! Често ще те набеждават за бели, които не си извършил. И нерядко дори когато казваш смислени неща, хората няма да те вземат на сериозно. Това те поставя пред дилема. Можеш да удряш гневно с юмруци по масите и по стените и да крещиш: „Глупаци, нищо не разбирате!“. или \"Дискриминирате ме!, не сте обективни!\" От друга страна можеш да осъзнаеш, че трябва да се промениш. Да се научиш как да се държиш, как да общуваш, за да може хората да почнат да те уважават! Правата опция няма да ти донесе нищо добро, дори ако под невротичното ти поведение да се крие непризнат гений.  Вторият избор е труден и изисква огромни усилия. Но някои са успели да накарат света да промени дълбоко вкоренени негативни представи за тях.  Времето когато Европа се възхищава на нашите успехи в модернизацията са с повече от стогодишна давност. Колкото и праведна да е била нашата кауза по време на Междусъюзническата и Първата световна война, България е възприета в демократичния свят като държава създаваща проблеми. Кървавото убийство на Стамболийски, белият и червеният терор, включително атентатът в църквата „Света Неделя” допълнително влошават имиджа на страната. Тогава България няма друг избор освен да настоява за мирна ревизия на договорите, но това допълнително убеждава лидерите на демократичния свят да разглеждат нашите съседи като потенциални съюзници, а България като потенциален противник. Включването на България в Тристранния пакт подсилва лошия ѝ имидж. Никой не се интересува от обяснения, че България нямала избор. Особено след като обявяваме „символична „ война“ на Англия и САЩ. Когато неочаквано за Лондон и Вашингтон Съветският съюз ни обявява война, никой не си мърда пръста за България. (Прословутите спогодби на салфетка са постигнати след свършения факт на съветската окупация). България не по своя воля се включва в Съветския блок, но отново си спечелва лошата слава на „най-верния съветски сателит“. Това заключение е разбира се несправедливо. Смелите горяни се съпротивляват близо две десетилетия. Но тяхната саможертва остава незабелязана.   и дори „независимата външна политика на Чаушеску“! Благодарение на деградацията и дегенерацията на България зад Желязната завеса, новата идентичност на македонците (не част от българския народ, а един от югославските народи) успя да пусне корени. „Традиционното българско трудолюбие“ бе заменено с тарикатлъка! Когато Желязната завеса се срина и българите тръгнаха по света, много лекари, инженери, компютърни специалисти и други успяха да се интегрират в Западните общества. За зла участ, не те а крадците, измамниците, джебчиите, сутеньорите и други нелицеприятни типажи създадоха лошия имидж за българите!  Малцина наблюдатели през 1989-90 очакваха от България да извърши успешен преход. Очакваше се Балканите да поемат по \"свой собствен път\", а Полша, Чехословакия и Унгария да станат членове на Европейската общност. Тогава нашата съседка Сърбия попадна в ситуацията „цугцванг“ – при която след една грешка, всеки ход е грешен. Подобно на България след 1913 година тя (справедливо според мен, несправедливо според някои) бе възприета като подпалвач на войни и конфликти. Неочаквано, благодарение на разумната политика на правителството на СДС (1991-1992) и на ОДС (1987-2001) образът на България се подобри. Заместник държавният секретар на САЩ Лорънс Игълбъргър нарече България  В Списание Нюзуик известният журналист Скот Съливан написа статия \"Разцвет в България\". Връщането на БСП на власт попречи на България да стане член на тогавашната Вишеградска тройка, но след 1997 България се утвърди, като част от решенията, не част от проблемите. Към края на 20 век страната изглеждаше разумна и демократична. Свободата на медиите беше гарантирана и България изглеждаше готова да направи смели реформи. Реформаторските усилия бяха преустановени при управленията на НДСВ и на Тройната коалиция, но едва ли може да се оспори, че Симеон Сакскобургготски владееше етикета до съвършенство! Каквото и да мислим за Сергей Станишев, европейското му лустро прикриваше грозното лице на бившите комунисти! С триста резерви България беше приета в Европейския съюз. Все пак към 2007 година имиджът на България беше по-добър от този, който наследихме в края на Студената война.  Но ето че на следващата година   Или поне тогава стана ясно, че Русия не е признала държавите излезли от бившия съветски съюз и от Варшавския договор за истински независими. През следващата година се разрази финансовата криза. Няколко години по-късно дойде кризата с бежанците. Идиличната картина за Европейски съюз без граници престана да изглежда като вързано в кърпа скорошно бъдеще! С все по-малко вяра в ЕС и все повече надежда, че националните държави са по-добър изразител на интересите на обикновените хора, значението на имиджът на отделните страни и народи започна бързо да нараства. Ще е нелепо да заявим, че правото на свободно движение на българите и румънците е причина за Брекзит. Но ограничаването на тази свобода беше лайтмотив в кампанията за „Leave” (Напускаме)... Имиджът на една страна не винаги отговаря 1:1 с обективната действителност, но рядко е напълно незаслужен. Имиджът на България днес е лош защото: - Съществуват подозрения, че България е силно зависима от Русия – икономически, политически, психологически. След като Русия започна да отправя предизвикателства към Запада, малцина очакват, че България твърдо и неотклонно ще спазва своите съюзнически задължения. - Съществуват подозрения, че в България действат сраснали се с държавния апарат организирани престъпни групировки. - Съществуват подозрения, че в България цари повсеместна корупция. Че е рисковано да инвестираш, защото може да те притискат за рушвети и нямаш гаранции, че сключените договори с български граждани и фирми ще бъдат гарантирани. - Съществува представа за лоша инфраструктура и липса на професионално обслужване - Съществува представа за отровна медийна среда. - Съществува представа за некачествено обслужваме и не до там високи хигиенни стандарти - Съществува представа за висока битова престъпност. И т.н. Тези представи може да не са 100% заслужени. Други страни може обективно да са „по-зле“, но имиджът им да не е толкова лош! Светът не винаги е справедлив! Важното е да разберем, че освен реалните проблеми имаме и тежък имиджов проблем! Той е отчасти наследен, отчасти предизвикан от самите нас, отчасти продукт на предразсъдъци! Но той е наш проблем. Няма да го решим с крясъци и протести! Ако искаме да ни погледнат с други очи, е добре да преосмислим своята история, своето поведение и своето държание. На всеки един от нас по отделно и на държавата ни като цяло! Превръщането на България в уважавана страна, в която фирмите не се притесняват да инвестират, която средната класа и по-заможните обичат да посещават, на която съюзниците могат да разчитат е трудно, но възможно. Разбира се нашите усилия трябва да са насочени преди всичко към това да направим България приятно място за живеене на нас самите. Но подобряването на нашия имидж ще спомогне за нашето благоденствие! Тръгнем ли по-пътя на гнева и оплакванията, че сме дискриминирани, неразбрани и жертви на предразсъдъци... можем само да дадем още основания за лошия си имидж!", "date": "2018.10.15", "title": "Лошият имидж след мита, че България е \"най-добре пазената тайна в Източна Европа\""}
{"url": "https://www.faktor.bg/bg/articles/poslanikat-na-velikobritaniya-predostavi-na-borisov-dopalnitelna-informatsiya-za-razsledvaneto-po-sluchaya-skripal", "text": "Премиерът Бойко Борисов се срещна днес с посланика на Великобритания Ема Хопкинс. Двамата са обсъдили развитието на преговорите за излизането на Обединеното Кралство от Европейския съюз, съобщава правителствената информационна служба. \"В разговора беше потвърдено, че и двете държави ще положат усилия за гарантиране правата както на българските граждани във Великобритания, така и на британските граждани в страната ни. Министър-председателят заяви, че британските граждани са добре приети и ще бъдат добре приети в България и след Брекзит\", пишат от МС.  Посланик Хопкинс запозна Борисов и с хода на разследването по случая \"Скрипал\", се казва още в официалното съобщение, без да се посочват подробности. \"Говорих с министър-председателя за Брекзит, за важната среща в Брюксел в сряда и също му предоставих допълнителна информация относно нашето разследване по случая \"Скрипал\" в Лондон и потенциалната хакерска атака срещу Организацията за забрана на химическите оръжия в Хага\", заяви пред журналисти след срещата Хопкинс, цитирана от БНТ.", "date": "2018.10.15", "title": "Посланикът на Великобритания предостави на Борисов допълнителна информация за разследването по случая \"Скрипал\""}
{"url": "https://www.faktor.bg/bg/articles/tramp-putin-veroyatno-e-zamesen-v-politicheski-ubiystva", "text": "Президентът на САЩ Доналд Тръмп заяви, че руският президент Владимир Путин вероятно е „замесен в поръчкови убийства\". В интервю за Cи Би Ес, в отговор на въпрос дали смята, че Путин е съпричастен към политически убийства и отравяния – той отговори: \"Вероятно е съпричастен\" - като сложи акцент върху „вероятно“. Руснаците не бива да правят това, коментира още американският президент. Според Тръмп евентуална китайска намеса в американските избори е по-опасна, отколкото руската.", "date": "2018.10.15", "title": "Тръмп: Путин вероятно е замесен в политически убийства"}
{"url": "https://www.faktor.bg/bg/articles/neizvesten-e-vzel-zalozhnitsi-v-kyoln", "text": "Германската полиция обяви в „Туитър“, че неизвестен засега нападател е взел заложници в района на железопътната гара в Кьолн. „В района на „Бреслауер плац“ неизвестен е взел заложници. Полицията е на място и изяснява ситуацията. Моля да избягвате района. Ще съобщим повече информация по-късно“, пише в съобщението. Засега не се дават повече подробности.", "date": "2018.10.15", "title": "Неизвестен е взел заложници в Кьолн"}
{"url": "https://www.faktor.bg/bg/articles/novini/svyat/shest-zhertvi-na-nevizhdani-navodneniya-v-yuzhna-frantsiya", "text": "Наводненията в  южния френски департамент Од взеха шест жертви. Поройните дъждове през нощта причиниха рекордно покачване на водите на еднноименната река. Нивото наближава 7 метра, което не се е случвало от края на 19 век. На места водата достига до втория етаж на къщите. Днес се очаква нивото да продължи да се покачва. Много пътища са наводнени, а до други няма достъп заради паднали дървета. Поредна порция наводнения заля и северозападните части на Испания. Тежка е обстановката в Каталуния, където през изминалата нощ паднаха над 200 литра на квадратен метър. За най-северните части на Испания метеоролозите са издали червен код за опасно време.", "date": "2018.10.15", "title": "Шест жертви на невиждани наводнения в Южна Франция"}
{"url": "https://www.faktor.bg/bg/articles/novini/svyat/diktaturite-dalzhat-svetat-da-znae-za-ubiystvata-koito-izvarshvat-taka-vsyavat-strah", "text": "От неубедителни алибита като посещаване на катедрали до публично разкриване на техни лични данни, ново поколение руски и други убийци и шпиони все по-често биват публично изобличени и често вземани на подбив. Няма обаче нищо смешно в странното им поведение, нито в това как все по-голям брой държави като че ли нехаят, когато техни агенти бъдат изобличени. Все повече репресивните диктатури по света - не само Русия, а Китай, Саудитска Арабия и други - затягат хватката си у дома и в чужбина, а шпионажът и убийствата заемат все по-централно място на политическата сцена, пише Ройтерс. Международният шпионаж и поръчковите убийства винаги са били инструменти, използвани от правителствата. Но въпреки спиращите дъха спекулации в шпионските романи и журналистическите дописки тези дейности традиционно са стриктно контролирани. Има негласни споразумения убийствата да се свеждат до минимум, особено на чужд терен. След седмица, през която бе отвлечен или убит саудитски журналист в Турция, изчезна безследно високопоставен китайски представител, оглавяващ Интерпол и западни държави разобличиха дейности на руското военно разузнаване, правилата се променят бързо. След колебливо начало Западът се опитва да отговори на това предизвикателство. По-стриктното наблюдение и информационната революция в по-широк аспект направиха така, че операциите под прикритие да бъдат по-лесни за проследяване и разкриване. Миналата седмица бяха публикувани видимо координирани британски, холандски и американски правителствени доклади за руски кибершпионаж и други видове шпионски дейности. Холандският доклад, разкриващ детайли за явните опити на четирима руски агенти да пробият информационните системи на Организацията за забрана на химическите оръжия бе особено подробен. Той съдържаше включително регистрационни номера на автомобили и документи за самоличност. Журналисти и други представители на гражданското общество, занимаващи се с проучвания, имат повече достъп до данни от когато и да било. Базираният в Обединеното кралство разследващ уебсайт \"Белингкет\" събра вече достъпни в публичната сфера информации, за да установи самоличността и на двамата предполагаеми участници в отравянето на бивш руски шпионин в английския град Солсбъри. Но целите на този тип шпионаж също се разширяват и променят. Традиционно - и не без основание - САЩ и съюзниците им се притесняват най-вече, че чуждестранни шпиони могат да откраднат техни държавни тайни. Това остава голяма заплаха, тъй като кибератаките позволяват сдобиване с невъобразими навремето количества данни. Но разузнавателните служби са все по-обезпокоени от изкривяването на демократичните процеси и създаването на фалшиви истории с политически цели. За шпионите на автократичните държави като че ли няма нищо по-важно от това да гарантират техните правителства да могат да се доберат, да сплашат, а понякога и да убият, вътрешни врагове, търсещи убежище в чужбина. Това явление, изглежда, е сред най-бързо разрастващите се. Демонстрирането на дългата ръка на Кремъл - и следователно сплашването на други руснаци зад граница, в това число олигарси, дисиденти и други бивши шпиони - се смята от мнозина за основен мотив за нападението с нервнопаралитичното вещество Новичок срещу бившия двоен агент Сергей Скрипал и дъщеря му в Солсбъри по-рано тази година. То бе предшествано от редица смъртни случаи на руски емигранти, някои от които също се подозираше, че са свързани с разузнавателните служби на Москва. Русия неизменно отрича подобни обвинения. Макар че руският президент Владимир Путин може би е най-често виненият световен лидер за подозрителни смъртни случаи в чужбина, други все по-често се сблъскват с обвинения за подобни дейности. Властите в Турция казаха, че според тях известният саудитски журналист Джамал Хашоги е бил убит на 2 октомври в саудитското консулство в Истанбул от екип агенти, пристигнали в страната в същия ден и заминали си може би с разчлененото му тяло. Саудитски представители отрекоха страната им да е замесена в убийство, но на кадри от камери за видеонаблюдение, излъчени по турската телевизия, се вижда как журналистът влиза в сградата и повече не се появява. Автократичните държави, изглежда, все по-малко ги е грижа дали някой вярва на опитите им за опровержение, нито дали са достоверни. Даже напротив - като че ли разпространяват посланието, че никой не е в безопасност да бъде следен от тях или да бъдат предприети преки действия срещу него, особено собствените им граждани. Това не означава непременно убийство - понякога сплашването има по-меки форми. Китайските власти отдавна опитват да запушат устите на дисиденти зад граница, особено от мюсюлманското уйгурско малцинство, чрез заплахи към семействата им в Китай. Това лято няколко чуждестранни активисти, базирани в Хонконг, и техните семейства във Великобритания и в други страни получиха анонимни писма със заплахи, явно от някой \"прокитайски\" настроен, както може да се предположи. В други случаи Пекин опитва да сътрудничи с чужди правителства при изземането на активи, принадлежащи на китайски длъжностни лица и хора от бизнеса, обвинени в различни форми на корупция. Властта и престижът дават само ограничена закрила. Китайският представител по сигурността и президент на Интерпол Мън Хунвей изчезна при посещение в Китай. На 7 октомври китайското правителство разкри, че го държи под стража и че срещу него се води разследване за \"закононарушения\". Това стана в същата седмица, в която се случиха и няколко други неща, всички от които бяха видимо свързани с охлаждане на отношения и недоволство, включително отказването на виза за високопоставен редактор на \"Файненшъл таймс\" в Хонконг. Журналистите, изглежда, често са изложени на риск. Двама руски репортери бяха убити в Централноафриканската република по-рано тази година, след като, както се твърди, са водели разследване за компанията \"Вагнер\" - базиран в Москва частен военен подизпълнител. Малтийската репортерка Дафне Каруана Галиция бе убита миналата година с кола бомба, след като е разследвала корупция, която според твърдения, е свързана с Русия. Дали такива действия са ръководени от руското правителство, организираната престъпност, бизнеса или и от трите, далеч не е ясно, но експерти, следящи темата отблизо, казват, че те често са тясно свързани. Западните държави още обмислят как да постъпват при такива действия, също както в случаи на предполагаема намеса в избори, хакерски атаки и разрастващ се спектър от шпионски дейности. Говори се, че се обсъждат различни варианти, не на последно място мерки срещу прането на руски, китайски и други чуждестранни пари чрез големите финансови центрове като Лондон. По-конкретно британският и холандският доклад за предполагаемите руски дейности навеждат на мисълта, че тези страни смятат публичното оповестяване на тайни операции като друго мощно оръжие. Дали това е достатъчно да доведе до промяна в поведението на тези страни на международната сцена, е друг въпрос. Засега авторитарните държави по света изглежда знаят точно какво искат да направят. И въпреки че отричат с половин уста, те искат всеки да знае какво вършат. БТА", "date": "2018.10.15", "title": "Диктатурите дължат светът да знае за убийствата, които извършват - така всяват страх"}
{"url": "https://www.faktor.bg/bg/articles/gratski-politolozi-zaev-shte-sabere-80-glasa-za-konstitutsionnite-promeni", "text": "Политически експерти коментират в гръцките медии днес, че очакват парламентът в Скопие да подкрепи споразумението за името на Македония. \"Заев ще събере 80 гласа, за да направи конституционните промени\", отбелязват медиите в Атина и вече насочват поглед към вота на гръцките депутати. Разпад на управляващата коалиция с оттегляне от правителството на националистите от \"Независими гърци\". Това е реалният сценарий сред гръцките политически сили. Министърът на отбраната Панос Каменос, лидер на коалиционния партньор на СИРИЗА, заяви днес, че ще гласува против и ще напусне правителството. Всички опозиционни партии също заявяват, че няма да подкрепят договора от Преспа. Консерваторите от \"Нова Демокрация\", водеща опозиционна политическа партия, продължават курса - нито един глас в подкрепа на Ципрас. Депутатите от СИРИЗА застанаха зад политиката на премиера, който заяви, че няма друга алтернатива пред Скопие за влизане в НАТО и Европейския съюз. Договорът от Преспа, дори и да мине през парламента в Скопие, ще доведе до извънредни парламентарни избори в Гърция, категорични са анализаторите.", "date": "2018.10.15", "title": "Гръцки анализатори: Заев ще събере 80 гласа, но в Гърция се готви друг сценарий"}
{"url": "https://www.faktor.bg/bg/articles/novini/svyat/zemetresenie-ot-4-1-po-rihter-v-severna-gartsiya", "text": "Земетресение с магнитуд от 4,1 по Рихтер е било регистрирано край град Полигирос на Халкидическия полуостров малко след 12 часа в понеделник, съобщава телевизия Скай.  Според Атинската обсерватория епицентърът на земетресението е бил на 20 километра североизточно от Полигирос и е било усетено особено силно в Солун и региона поради малката му дълбочина от около 2 километра.", "date": "2018.10.15", "title": "Земетресение от 4,1 по Рихтер в Северна Гърция"}
{"url": "https://www.faktor.bg/bg/articles/novini/svyat/vanshnite-ministri-ot-es-shte-obsadyat-rezultatite-ot-referenduma-v-makedoniya", "text": "Министрите на външните работи на страните от ЕС се събират днес на Съвет в Люксембург. Те ще обсъдят резултатите от референдума в Македония и изборите в Босна и Херцеговина. Министрите ще разгледат и постигнатия напредък по отношение на миграцията. На утрешния съвет по общи въпроси главният преговарящ Мишел Барние трябва да запознае министрите с актуалното състояние на преговорите за Брекзит. След среща с британския министър по Брекзит Доминик Рааб, Барние съобщи снощи, че споразумение с Великобритания все още няма, а преговорите се замразяват временно до сряда, когато лидерите от ЕС се събират на специална вечеря за Брекзит - преди срещата на върха в четвъртък.", "date": "2018.10.15", "title": "Външните министри от ЕС ще обсъдят резултатите от референдума в Македония"}
{"url": "https://www.faktor.bg/bg/articles/novini/balgariya/atlantitsi-vnimanie-kod-zhalto-prizivite-na-prezidenta-vodyat-kam-zabluzhdenie", "text": "Атлантическият съвет на България разпространи свой критичен коментар за призива на президента Румен Радев за мълчание, докато купуваме нови бойни самолети. Ето и пълния му текст: \"Радиомълчанието е техника, използвана съгласно съветската и руската военна доктрина за осъществяване на прикритие, с цел въвеждане на противника в заблуждение. Маскировка е другото име на изкуството на заблуждението. Това, за което призовава Румен Радев важи и за него самия, и за неговия екип. Най-вече за високопоставените представители на неговата администрация. Атлантическият съвет на България следи внимателно и от близо процеса! Готови сме да бием камбаната за тревога по всяко време, ако установим признаци за вземане на непрозрачно, лобистко, погрешно и противно на интересите на държавата ни решение! Ако използваме познатите от метеорологията четири кода (зелено, жълто, оранжево и червено), вече имаме достатъчно кумулативно натрупани условия, за да обявим код \"ЖЪЛТО\"..", "date": "2018.10.15", "title": "Атлантици: Внимание - код \"Жълто\", призивите на президента водят към заблуждение!"}
{"url": "https://www.faktor.bg/bg/articles/bnt-se-otkaza-ot-evroviziya-2019", "text": "Управителният съвет на Българската национална телевизия взе решение обществената медия да не участва в тазгодишното издание на международния песенен конкурс \"Евровизия\". Решението е част от мерките, които ръководството на телевизията предприе за оптимизиране на публичните разходи. През последните две години БНТ е организирала българското представяне в международния конкурс с подкрепата на партньори - продуцентски компании или професионални екипи. Тази година обаче разходите значително надхвърлят това, което обществената телевизия може да си позволи. В тях се включват разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса. Освен преките разноски за подготовка на съответния представител, държавите - участнички си поделят и част от разходите за самото провеждане на конкурса, които тази година са в размер на 5 300 000 евро. В Европейския съюз за радио и телевизия членуват 73 компании от 56 държави в Европа, Северна Африка и Близкия Изток. Всеки от обществените оператори взема своето независимо решение за участие в конкурса за всяко отделно издание. Конкурсът ще се проведе в средата на месец май 2019 г. в Тел Авив.", "date": "2018.10.15", "title": "БНТ се отказа от \"Евровизия\" 2019"}
{"url": "https://www.faktor.bg/bg/articles/obshtestvo/ulitsata/rekord-hvanaha-shofyor-nadrusan-s-tri-vida-narkotitsi", "text": "29-годишен водач, употребил три вида опиати, заловиха плевенски полицаи. На 13 октомври, около 17:45 часа в град Плевен на улица \"Гургулят\" при проверка е установено, че 29-годишен мъж от Русе е седнал зад волана на лек автомобил \"БМВ\" след употреба на наркотични вещества.  Техническото средство е реагирало положително на амфетамин, метамфетамин и канабис. За констатираното нарушение на водача е съставен акт и е издаден талон за медицинско изследване. Уведомен е дежурен прокурор. Във Второ РУ- Плевен е започнато бързо производство. По случая продължава работа разследващ полицай.", "date": "2018.10.15", "title": "Рекорд: Хванаха шофьор, надрусан с три вида наркотици"}
{"url": "https://www.faktor.bg/bg/articles/obshtestvo/ulitsata/mitnichari-spryaha-izmama-za-eur112-hil-na-kapitan-andreevo", "text": "Опит за фиктивен износ на стока, поставена под митнически режим „Транзит\", предотвратиха митническите служители на Митнически пункт Капитан Андреево. По документи стоката е превозвана от товарен автомобил с турска регистрация, който се явил на изходящо трасе на МП Капитан Андреево на 03.10.2018 г. Шофьорът на камиона, турски гражданин, е декларирал, че превозва от Холандия и Германия за Турция през България групажна стока с общо тегло 22 670 кг. При претегляне с електронна везна е констатирана разлика в килограмите между представените документи и наличния товар.  При последвалата проверка митническите служители установяват, че в товарното помещение липсва част от декларираната стока. На практика в камиона не се превозва описаната в документите система за изпомпване на лепило. Машината, която намира приложение в автомобилната индустрия, е с тегло 4183 кг и е на стойност 112 521 евро. Срещу шофьора на камиона е съставен акт за установяване на административно нарушение. Според експерти подобни измами целят в европейската държава, откъдето тръгва товара, да се ползва неправомерно правото на данъчен кредит, което възниква с износа на стоката.", "date": "2018.10.15", "title": "Митничари спряха измама за €112 хил. на \"Капитан Андреево\""}
{"url": "https://www.faktor.bg/bg/articles/zaporiraha-kola-za-217-hil-lv-i-153-imota-na-skandalniya-tsenko-chokov", "text": "Четири коли и апартамент в София със застроена площ от 236 квадрата са сред запорираните имоти на бившия кмет на с. Галиче Ценко Чоков, съобщиха от Комисията за противодействие на корупцията и за отнемане на незаконно придобитото имущество (КПКОНПИ).  Софийският градски съд (СГС) наложи обезпечителните мерки на имуществото на Чоков, съпругата му и двамата му синове Мартин и Спас преди дни. Цената на бъдещия иск на КПКОНПИ е 3 217 984 лв. Обект на обезпечителните мерки са 153 недвижими имота в землището на с. Галиче – 94 ниви с обща площ 1 570, 910 дка, 41 лозя с обща площ от 42,968 дка, 3 горски площи от общо 11,599 дка, идеални части от 5 ниви с площ от 93,350 дка, трайни насаждения, както и 7 парцела в селото, от които 4 с масивни постройки в тях. Имуществото включва още един имот на територията на София със застроена площ 236 кв. м. и две паркоместа на стойност 500 000 лв., както и 4 автомобила, на стойност съответно 217 000 лв. 50 000 лв., 45 000лв. и 6 800лв. Наложени са запори на банковите сметки на Чоков и съпругата му. Запорирано е вземане в размер на 350 000 лв., представляващо предоставен заем от свързани лица.", "date": "2018.10.15", "title": "Запорираха кола за 217 хил. лв. и 153 имота на скандалния Ценко Чоков"}
{"url": "https://www.faktor.bg/bg/articles/obshtestvo/obshtinari-v-burgas-iskat-premahvaneto-na-sots-tabela-ot-vhoda-na-mehanotehnikuma", "text": "Общински съветници от Бургас искат да бъде демонтирана плоча с комунистически надпис, поставена на фасадата на Професионалната гимназия по механоелектротехника и електроника. В докладна записка Георги Дракалиев, Димитър Людиев, Петко Георгиев, Станимир Апостолов и Виолета Илиева от мнозинството на ГЕРБ и сините в Общинския съвет предложиха идеологическите слова от времето на соца да бъдат отстранени. В документа е записано, че учебните заведения в България са деполитизирани и в тях е забранено да се извършва политическа агитация и проповядване на каквато и да било идеология. Текстът на чл.11 ал.2 от Закона за предучилищното и училищно образование, който гласи: „В системата на предучилищното и училищно образование не се допуска налагането на идеологически и/или религиозни доктрини“. Това ясно и точно указва, че на територията на българските училища не може и не трябва по никакъв начин да бъдат провеждани агитация или поставяни агитационни материали, рекламиращи която и да било идеологическа доктрина или политически строй.       Въпреки това, на фасадата на Професионалната гимназия по механоелектротехника и електроника в град Бургас продължава да стои плоча, съдържаща петолъчка и имената на осем души с надпис, указващ че са „загинали в борбата срещу капитализма и фашизма“. Местоположението на тази плоча на самия главен вход на гимназията, пред ежедневния поглед на поколения ученици, освен че е недопустимо, е и изцяло противозаконно, тъй като нейният надпис по същество отразява пропаганда на една идеологическа доктрина.", "date": "2018.10.15", "title": "Общинари в Бургас искат премахването на соц табела от входа на механотехникума"}
{"url": "https://www.faktor.bg/bg/articles/es-priema-nov-rezhim-na-ogranichitelni-merki-sreshtu-ritsarite-na-himicheskoto-orazhie", "text": "Съветът на ЕС съобщи, че днес е приел нов режим на ограничителни мерки срещу използването и разпространението на химическо оръжие, се казва в негово изявление.     ЕС вече ще може да налага санкции на хора и организации, които участват в разработването и използването на химическо оръжие навсякъде по света независимо от тяхната националност и местоположение. Ограничителните мерки ще засягат онези, които отговарят пряко за разработването и използването на химическо оръжие, както и за предоставящите финансова, техническа или материална подкрепа.     Ограниченията се изразяват в забрана за пътуване до държави от ЕС и запор на имущество. На граждани и организации от ЕС е забранено да предоставят средства на посочените в списъка за санкции. Това решение е поредно усилие на ЕС за борба с разпространението и използването на химическо оръжие, което представлява сериозна заплаха за международната сигурност. То е в подкрепа на световната забрана на химическото оръжие на фона на увеличаващия се брой химически нападения по света, се посочва в съобщението.", "date": "2018.10.15", "title": "ЕС приема нов режим на мерки срещу \"рицарите\" на химическото оръжие"}
{"url": "https://www.faktor.bg/bg/articles/ekspert-deystviyata-na-volen-siderov-v-restoranta-sa-planirana-politicheska-kampaniya", "text": "Волен Сидеров често е ставал център на внимание с изявите си извън работните си ангажименти. Последният такъв случай беше от преди няколко дни, когато в социалните мрежи се появиха снимки на лидерът на \"Атака\", който пуши на закрито в заведение, до него идва оркестър, а Сидеров дори се изявява на барабаните. Специалистът по протокол и етикет Милена Хлебарова коментира случая и обясни, че понякога в социалните мрежи такива ситуации се изкривяват и даде пример с информацията, че Сидеров пуши на закрито. Хлебарова беше категорична, че политикът не е пушач и ако е имало цигарен дим в заведението, той не е идвал от лидера на \"Атака\".  \"Когато си народен представител, когато си влязъл в публичното пространство, ти си продаваш кожата и си такъв навсякъде. Г-н Сидеров е от много дълго време в политиката, той е изпечен политически Ас. Той много добре знае как трябва да се държи и какво трябва да прави\", коментира Хлебарова в студиото на \"България сутрин\".  Тя е убедена, че действията на Сидеров в ресторанта са политическа кампания, която е планирана. \"Това е политически маркетинг, който той налага, защото има нещо в предвид. Иска да се позиционира в европейския консервативен блок, има такава възможност, прави си нетрадиционен PR\", каза още Милена Хлебарова пред Bulgaria ON AIR.  Експертът по протокол и етикет обясни, че дори мястото е специално и настоя, че всичко това, което се вижда от снимките, е политически PR. \"Музикалното му пристрастие е само един нюанс от неговия образ. Естествено е, че зад всеки политик повече навън, стоят обиграни личности, които знаят как да правят имидж\", допълни още Хлебарова. Тя припомни, че подобни действия виждаме и от водещите политици в Европа и света. Едно много странно твърдение.", "date": "2018.10.15", "title": "Експерт: Действията на Волен Сидеров в ресторанта са планирана кампания"}
{"url": "https://www.faktor.bg/bg/articles/novini/balgariya/ekpert-problemat-na-bsp-sas-zdravnata-sistema-e-che-ne-mozhe-da-se-oblagodetelstva-ot-neya", "text": "Качеството на парламентарната работа и качеството на подбор на народните представители е също толкова трагично, колкото и качеството на здравеопазването в последните 20 години. Това заяви в предаването „Преди всички“ на БНР политологът Стойчо Стойчев. Той е категоричен, че всички партии в парламента са отговорни за ситуацията в здравеопазването: „Като философия моделът на управление на здравеопазването в България е вече на 20 години. През тези години се промениха драстично много неща в страната, измени се много структурата на потреблението. Отдавна се бяха променили условията за по-различен модел на управление в здравеопазването. Въпросът е защо това не се е случило, след като сме имали обективни условия за някакъв вид съдържателна здравна реформа. Отговорът е много прост – защото статуквото устройва максимално голям брой хора, от които зависи промяната на системата. Тук не става въпрос само за политическите партии, а става въпрос и за различните здравни лобита, които влияят върху процеса на вземане на решения в правителството и парламента. В тези лобита не участват само съсловните организации, лекари и пациенти, а участват и големите играчи и компании, които внасят лекарства, които продават и произвеждат лекарства. Всички тези играчи в системата солидарно имат интерес от нейното запазване. Каквато и да било промяна би довела или до несигурност, или до загуби за тях“. Лобитата в тези среди не се сменят, подчерта Стойчев и обясни: „Това са изключително устойчиви клиентелни структури, с които всяка власт трябва да се сблъска. За да се реформира това нещо, се изискват грандиозни усилия и капацитет, които са дефицитни, а и никой не иска да тръгва към тази среда, защото тези лобита са способни да свалят когото и да било от власт и те успяват винаги да се отблагодарят на политиците, за да бъдат оставени на спокойствие да си вършат схемите“. „Проблемът на БСП със здравната система не е, че тя е изключително корумпирана и текат пари, а проблемът им е, че в момента не са те в положение да се облагодетелстват от тези схеми и течове“, смята политологът. В България политиците се възприемат като самоуправци, каза Стойчев относно изказването на премиера Борисов, който настоя строителната фирма „Джи Пи Груп“ да бъде извадена от проектите с европейско и държавно финансиране.", "date": "2018.10.15", "title": "Екперт: Проблемът на БСП със здравната система е, че не може да се облагодетелства от нея"}
{"url": "https://www.faktor.bg/bg/articles/novini/balgariya/haralan-aleksandrov-rodnata-pishman-oligarhiya-mozhe-da-mechtae-za-vlastta-i-razmaha-na-ruskiya-grabitelski-elit-samo-v-mokrite-si-sanishta", "text": "\"По исторически и културни причини нашето общество е изразено егалитаристко и не толерира големите социални неравенства\", казва социалният антрополог Харалан Александров в интервю за \"24 часа\". \"В България забогатяването винаги е подозрително, защото за разлика от западните общества в нашата патриархална култура меритократичната легитимация на успеха няма дълбоки корени. Тъкмо затова у нас елитите са принудени да флиртуват с народа и не могат да си позволят да се държат като богопомазана аристокрация. По това се различаваме например от Русия, където чудовищните социални неравенства са възможни поради вековната робовладелска традиция. Родната пишман олигархия може да мечтае за властта и размаха на руския грабителски елит само в мокрите си сънища, тъй като не разполага нито с ресурсите на Русия, нито с население от покорни мужици, които скланят глава пред господарския произвол. И слава богу!\", обяснява той.", "date": "2018.10.15", "title": "Харалан Александров: Родната пишман олигархия може да мечтае за властта и размаха на руския грабителски елит само в мокрите си сънища"}
{"url": "https://www.faktor.bg/bg/articles/hilari-klintan-aferata-na-bil-s-monika-lyuinski-ne-e-zloupotreba-s-vlast", "text": "Бившата първа дама на САЩ Хилари Клинтън каза, че аферата на съпруга ѝ Бил с бившата стажантка в Белия дом Моника Люински не е злоупотреба с власт и той правилно отказал да се оттегли от американското президентство заради скандала. Разигралият се преди две десетилетия флирт на стопанина на Белия дом отново е на дневен ред поради появата на движението #MeToo, като критиците поставят под въпрос дали взаимоотношенията между действащ президент и стажантка прави невъзможно връзката да се счита за доброволна. Някои, като сенаторът от Ню Йорк Кристин Джилбранд, казаха, че Клинтън е трябвало да се оттегли, след като в края на 1998 г. е бил обвинен от контролираната от Републиканската партия Камара на представителите, че лъже по отношение на аферата. Но в неделя пред CBS News бившият кандидат за президент и държавен секретар Хилари Клинтън заяви, че не е съгласна. \"Абсолютно не“, отговори тя, когато я попитаха дали съпругът ѝ би трябвало да подаде оставка. Подложена на натиск по въпроса дали връзката е злоупотреба с власт, Клинтън заяви: \"Не, не\" и отбеляза, че Люински, която тогава е на 22 години, е била \"пълнолетна\". „Имаше разследване и, както съм убедена, резултатът беше правилен“, каза Хилари. През 1999 г. Сенатът проведе обсъждане на президента Клинтън, което за малко не получи мнозинство от две трети, изисквано за да бъде обвинен президента и да бъде принуден да се оттегли от поста си. От своя страна Люински дълго настояваше, че романът е бил по взаимно съгласие, но в есе, публикувано във \"Венити феър“ по-рано тази година тя написа, че започва да преосмисля този си възглед. Бил Клинтън също така беше обвинен от няколко други жени в сексуално посегателство в случаи, датиращи обратно до 70-те години на миналия век, което подтикна към преосмисляне на неговото място в историята на демократите на фона на набралите сила движения #MeToo и Time's Up.", "date": "2018.10.15", "title": "Хилари Клинтън: Аферата на  Бил с Моника Люински не е злоупотреба с власт"}
{"url": "https://www.faktor.bg/bg/articles/karakachanov-ima-nyakolko-predlozheniya-za-glaven-sekretar-na-mvr", "text": "Има няколко предложения за главен секретар на МВР, които се обсъждат. Това каза пред журналисти вицепремиерът и минситър на отбраната Красимир Каракачанов във връзка с избора на нов главен секретар на МВР, предаде Агенция „Фокус“. „Аз няма да влизам в обсъждането на една или друга кандидатура, защото не е редно аз да ги обсъждам публично тези неща. Когато професионалното ръководство на МВР уточни или взаимно уточним кандидатурите, те ще бъдат обявени и след това съгласувани с президента с цел издаване на указа от негова страна“, коментира Каракачанов. Каракачанов обясни, Цветан Цветанов и Валери Симеонов, както и самият той, са имали ангажименти и затова Коалиционният съвет не се се провел. По думите му предишния път са уточнили някои законодателни действия в двете парламентарни групи и срещата днес не е била спешна.", "date": "2018.10.15", "title": "Каракачанов: Има няколко предложения за главен секретар на МВР"}
{"url": "https://www.faktor.bg/bg/articles/siderov-se-olya-ataka-ima-kandidat-i-za-glaven-sekretar-na-mvr-i-za-ministar", "text": "\"Атака\" има кандидат и за главен секретар на МВР, и за министър. Това каза пред журналисти лидерът на „Атака“ и председател на ПГ на „Обединени патриоти“ Волен Сидеров в отговор на въпрос дали „Атака“ има кандидат за главен секретар на МВР и възможно ли е това да е Светлозар Лазаров, предаде Агенция „Фокус“.  „За да се случи това, трябва да има съгласието на партия ГЕРБ преди всичко и на коалиционните партньори. Ако те смятат, че „Атака“ не трябва да води МВР, питайте ги, нека да го кажат. Каракачанов, Симеонов, г-н Борисов и Цветанов да кажат приемат ли идеята „Атака“ да оглави това министерство?“, заяви още Сидеров. Той уточни, че от години партията му има идея, че службите трябва да насочат погледа си към битовата престъпност, към корупцията и към това, което тормози българските граждани всеки ден. По отношение на Светлозар Лазаров, Сидеров заяви, че той е пълнолетен и има контакти с медиите и могат да му задават въпроси. „Благодаря за изключителния интерес. Никога досега медиите не са се интересували от националния координатор на партия „Атака“. Това е голямо ласкателство. Няма интрига, г-н Лазаров е човек с много сериозни качества“, заяви още Сидеров и уточни, че функцията му като национален координатор не е основното му амплоа в живота.", "date": "2018.10.15", "title": "Сидеров лаком: \"Атака\" има кандидат и за главен секретар на МВР, и за министър"}
{"url": "https://www.faktor.bg/bg/articles/novini/svyat/amazon-predstavi-mikrovalnova-pechka-s-glasov-kontrol", "text": "На годишното представяне за нова техника в Сиатъл, Амазон презентира съвсем нов уред. Джаджата, която ни изненада най-много, беше мкровълнова печка за $ 60, умен уред, който можете да контролирате с гласа си. Ето всичко, което знаем за новата микровълнова печка, която скоро ще можем да купим онлайн от някои  . 1. \t Микровълната може да се контролира гласово Спокойно можете да използвате гласа си, за да помилите Алекса за нещо, от което се нужадаете, например, вашата микровълнова фурна да сготви вместо вас. Можете да кажете \"Алекса, свари картофи.\" или \"Алекса, стопли ориза\" и микровълновата фурна ще приготви автоматично вашата храна за точното време, използвайки правилната настройка. По този начин няма да ви се налага да се чудите как се готви дадено ястие! Амазон каза, че непрекъснато ще се добавят нови настройки. В момента микровълновата система има предварително зададени настройки за подгряване на кафе, на грах, картофи, ориз и пуканки. 2. \t Микровълната има размер 0,7 кубика С дължина 17 инча и 14 инча височина, микровълновата печка има достатъчно компактни размери, за да ви спести пространство в жилището. Тя е идеална за общежития, апартаменти и по-малки кухни, каквито са повечето днес. 3. \t Микровълнова фурна на Amazon има 10 различни нива на мощност Микровълновата система има 700 вата номинална мощност и разполага с 10 различни нива на мощност, за да загрее всичките ви ястия (вижте,  ) - независимо дали размразявате замразена торбичка със зеленчуци или претопляте някоя пица! Тя също така разполага с таймер за готвене и детска ключалка и включва въртящ се диск. 4. \t Функцията Автоматично правене на пуканки автоматично пренарежда пуканките, когато е пусната на по-малка мощност Микровълновата система е свързана с Wi-Fi и можете да се регистрирате, като използвате услугата Dash на Amazon, за автоматично пренареждане на пуканки. По този начин винаги ще сте готови за семейна кино вечер. 5. \t Новата микровълнова печка ще бъде пусната в продажба на 14 ноември, но можете да я заявите по-рано.", "date": "2018.10.15", "title": "Amazon представи микровълнова печка с гласов контрол"}
{"url": "https://www.faktor.bg/bg/articles/mareshki-rezultatite-ot-vota-v-bavariya-pokazvat-che-promyanata-na-es-palen-hod", "text": "Според лидера на \"Воля\" Веселин Марешки резултатите от вота в Бавария показват, че промяната на Европейския съюз е в пълен ход.   Нашите партньори направиха исторически пробив, се посочва в позиция, разпространена от партийния пресцентър.   За Марешки крахът на Християнсоциалния съюз /партньор на Ангела Меркел/ на изборите в Бавария е логичен след серия грешни политически решения, особено политиките за мигрантите.    Резултатите в Германия показват, че промяната на ЕС е в пълен ход и ще има своята кулминация на евроизборите догодина през май. За да оцелее, за да съхрани старите европейски ценности и да гарантира сигурността на гражданите си, ЕС трябва радикално да се промени, смята той.     Поздравявам нашите европейски партньори от \"Алтернатива за Германия\" за огромния успех, пише още лидерът на \"Воля\".     Марешки посочва, че патриотичните партии от Движението за Европа на нациите и свободата навсякъде получават все по-голяма подкрепа, десните отслабват, а левите съвсем се стопяват. Процесът отдавна вече започна в Италия, в Австрия. Надявам се този път България да не закъснее и да не върви след събитията, коментира политикът.", "date": "2018.10.15", "title": "Марешки: Резултатите от вота в Бавария показват, че промяната на ЕС е в пълен ход"}
{"url": "https://www.faktor.bg/bg/articles/novini/svyat/audi-smenya-legendarnata-si-emblema", "text": "Audi планира да промени легендарната си емблема, представляваща четири преплетени кръга, съобщава QuttroWorld. Компанията е подала ескизи за нови лога в патентните служби на Германия и САЩ. Сегашната емблема е от 1934 година, когато четири компании - Audi, DKW, Horch и Wanderer – се обединяват в Audiwerke GmbH. Първоначално емблемата с четири кръга се ползвала само за спортните автомобили, а за серийното призводство всяка от четирите компании използвала собствени брандове. През 1949 сегашната емблема е изчистена от допълнителните елементи (имената на четирите компании, вписани в кръговете) и е добила популярния си и до днес вид – четирите кръга и надписа \"Auto Union\". След присъдиняването на NSU Motorenwerke към концерна през 1969 емблемата с кръговете временно отпада и вместо нея компанията представя продукцията си само с \"Audi NSU\". Кръговете се връщат през 1985 и с някои незначителни изменения се ползват и досега. Засега от Audi не са коментирали официално, съобщава БНР.", "date": "2018.10.15", "title": "Ауди сменя легендарната си емблема"}
{"url": "https://www.faktor.bg/bg/articles/novini/balgariya/radev-prizova-za-radiomalchanie-dokato-kupuvame-voenni-samoleti", "text": "\"Нека покажем, че сме цивилизована държава и прозрачност, обективност и равнопоставеност не са празни приказки\". Това каза Румен Радев пред журналисти след приемането на почетния караул по случай Празника на авиацията и Българските военновъздушни сили.  „Искам да пожелая на всички хора със сини пагони много здраве, сили, енергия и вяра. Вяра за едно по-добро бъдеще на Българските военновъздушни сили, което те заслужават. Бъдеще, в което нашите прекрасни летци и авиационни специалисти ще могат да разгърнат своите способности, защото Българските ВВС не са само стожер на националната сигурност, те са извор и школа по родолюбие, патриотизъм, чест и достойнство. Благодарност и за всички наши ветерани и за семействата на военнослужещите и цивилните служители\", допълни той.  Президентът коментира и процедурата по разглеждане на офертите за закупуване на самолети за българската авиация. По думите му в авиацията има един много хубав термин - радиомълчание. \"Призовавам и премиера, и министрите и народните представители да запазят радиомълчание, докато тече работата на междуведомствената комисия. Нека покажем, че сме цивилизована държава и прозрачност, обективност и равнопоставеност не са празни приказки\", заяви той.", "date": "2018.10.15", "title": "Радев призова за радиомълчание, докато купуваме военни самолети"}
{"url": "https://www.faktor.bg/bg/articles/novini/svyat/zelenite-specheliha-na-izborite-v-lyuksemburg-belgiya-i-bavariya", "text": "\"Зелените\" спечелиха най-много от изборите в Люксембург, Белгия и Германия за сметка на левите, съобщават \"Блумбърг\" и \"Политико\". На проведените вчера парламентарни избори в Люксембург \"Зелените\" и Пиратската партия спечелиха места в 60-местния парламент, докато социалистите, либералите и консерваторите понесоха загуба на избирателна подкрепа. Като цяло изборите в Люксембург се печелят от Християнската социална народна партия (консерватори), партията на председателя на Европейската комисия Жан-Клод Юнкер, който е бивш премиер на страната. Но партията губи две места, като остава с 21 мандата. Демократическата партия (либерали) на настоящия премиер Ксавие Бетел печели 12 места, но губи едно. Коалиционните партньори на Бетел, Люксембургската социалистическа работническа партия, губят три места и влизат в парламента с 10 мандата.  Зелената партия, която е в правителството от 2013 г., добави още три места към своите шест мандата. Пиратската партия за първи път влиза в парламента, като печели две места. \"Ясно е, че хората искат \"Зелените\" да бъдат в правителството\", обявиха от партията. Резултатът открива възможност да се поднови настоящата коалиция между либералите, социалистите и зелените. Въпросът е дали консерваторите отново няма да управляват и дали социалистите ще отидат в опозиция след загубата. Резултатите от вота са повторение на изборите през 2013 г., когато партията на Юнкер спечели най-много места, но в крайна сметка остана в опозиция. Тогава за първи път правителството на страната за почти две десетилетия не бе под ръководството на Юнкер. Въпреки че изгубиха места, Бетел определи представянето на партията като \"фантастичен резултат\". Той е \"много доволен\", защото през последните месеци социологическите проучвания показвали по-малка подкрепа.  \"Политико\" пише, че \"Зелените\" в Европа не постигнаха колосален изборен успех, но победиха през уикенда и отчитат напредък. В Бавария \"Зелените\" са първи в седемте най-големи градове в германската провинция, след като бяха подкрепени от около 30%. Като цяло те изпревариха социалдемократите и крайнодясната \"Алтернатива за Германия\", за да спечелят втората позиция след Християнсоциалния съюз. На местните избори в Белгия \"Зелените\" завършиха втори в Брюксел и има вероятност техни кандидати да заемат кметски постове като част от нова лява коалиция. Като цяло \"Зелените\" завършиха на първо място в четири брюкселски района, включително и в \"Иксел\", където са някои европейски институции. 29% от белгийците гласуваха за \"Зелените\".  Социалистите загубиха почти навсякъде през уикенда. В Бавария социалдемократите привлякоха само 1 на 10 гласоподаватели. Това е наполовина по-малко в сравнение с 2014 г. и с 2/3 от 1998 г. В Люксембург социалистите постигнаха най-лошия резултат от век, а в белгийския град Антверпен, който от десетилетия се управляваше от социалдемократите, левите спечелиха едва 11% и се сринаха до третата позиция.", "date": "2018.10.15", "title": "Зелените спечелиха на изборите в Люксембург, Белгия и Бавария"}
{"url": "https://www.faktor.bg/bg/articles/novini/svyat/pochina-advokatat-na-sestrite-ni-v-libiya-osman-bizanti", "text": "Почина адвокат Осман Бизанти, който защитаваше медицинските ни сестри по СПИН делото в Либия. Те бяха обвинени, че са заразили умишлено над 400 либийски деца. Кристияна Вълчева, Нася Ненова, Валентина Сиропуло, Валя Червеняшка, Снежана Димитрова и Ашраф ал-Хаджудж бяха арестувани през 1999 г. и впоследствие бяха осъдени на смърт от няколко съдебни инстанции в Либия. Д-р Здравко Георгиев е осъден на 4 години затвор, глоба и лишаване от граждански права по обвинение за неправомерно опериране с чужда валута.  През 2007 г. с помощта на западни държави е постигнато споразумение за екстрадирането им в България. През всичките години на делото в Либия активен защитник на българските медици беше Осман Бизанти. Бизанти пое защитата от самото начало и до края на сагата през 2007 г. бе човекът, на когото и медиците, и българската държава най-много разчитаха в правно отношение.", "date": "2018.10.15", "title": "Почина адвокатът на сестрите ни в Либия Осман Бизанти"}
{"url": "https://www.faktor.bg/bg/articles/karakachanov-napira-za-smartno-nakazanie", "text": "Вицепремиерът и министър на отбраната Красимир Каракачанов коментира бруталното убийство на журналистката Виктория Маринова в Русе в предаването „Здравей, България“ по Нова тв. Той заяви, че за него извършителят е изрод, защото подробностите около престъплението са толкова гнусни и брутални, че това не може да е извършено от човек, дори той да е под влиянието на алкохол и наркотици. \"Няма да можете да спите\", ако разберете всички подробности\", обясни той на водещия.   „Аз съм привърженик на това за тези жестоки престъпления да има смъртно наказание, но осъзнавам, че от никъде няма да получа подкрепа, нито от обществото, нито от Европа. Такива хора не се поправят в затвора дори и да лежат 20 или 30 години, практиката го показва. Те трябва задължително да получават до живот без право на замяна“, заяви министърът. Каракачанов допълни: „Опитите да се правим на прекалено либерални и хуманни не води до нищо добро. Има вероятност престъпникът от Русе да получи максимална присъда от 30 години и е много вероятно тя да бъде намалена с течение на времето“. Относно идеята за химическа кастрация при доказани престъпления от сексуален характер, вицепремиерът каза, че тази идея се обсъжда в обществото. „Това не сме го предложили като законодателна инициатива, но нека се обсъди“, добави той.", "date": "2018.10.15", "title": "Каракачанов напира  за смъртно наказание"}
{"url": "https://www.faktor.bg/bg/articles/romi-s-bradvi-napadnali-politsai-v-galabovo-ima-raneni", "text": "Гълъбово е обградено от жандармерия, предаде БГНЕС от региона. Причината е инцидент от снощи в ромската махала. Циганите се забавлявали шумно, музикална уредба е дънила до късно силна музика. На място е пристигнал патрул. Полицаи са се опитали да конфискуват музикална уредба, но ромите са ги нападнали. Те са потрошили патрулния им автомобил. Има ранени полицаи. Голяма група от махалата се е насочила към районното управление и го обградила. Те са били въоръжени с брадви и мотики. Инцидентът е продължил с часове. Извикана е жандармерия от Пловдив да помага на местните сили на реда.  В момента са завардени всички входове и изходи на града. 5 души са в ареста. Изяснява са съпричастността на други лица към снощния инцидент.", "date": "2018.10.15", "title": "Роми с брадви нападнали полицаи в Гълъбово, има ранени"}
{"url": "https://www.faktor.bg/bg/articles/novini/balgariya/vnasyat-molba-za-spirane-na-publichnata-prodazhba-na-kashtata-muzey-na-yavorov", "text": "\"Днес ще бъде внесена молба за обезпечаване и спиране на публичната продажба на къщата-музей на Пейо Яворов в центъра на София, докато не се произнесе съдът\". Това обяви пред БТВ собственикът на къщата Васил Панчев.  По думите на частния съдебен изпълнител Валентин Василев, обявил за продан къщата, спирането на продажбата е възможно. „Спирането е уредено в закона. Ако има издадена обезпечителна заповед по надлежния ред и тя бъде представена, ние по най-бързия начин ще спрем процедурата по публична продажба”, заяви той. По думите му е съвсем възможно държавата да придобие къщата. „Държавата може както да участва на самата публична продан, така и да постигне споразумение със страните по делото”, отбеляза Василев. „На този етап институциите са се споразумели да се търси решение, което ще направи сградата изцяло обществена собственост – дали държавна или общинска и в какви съотношения, това ще стане ясно в хода на конкретната юридическа работа”, каза зам.-кметът на столицата Тодор Чобанов. „Юристите на институциите ще намерят най-добрия механизъм, който да ни доведе до доброто решение, а именно Националният литературен музей с наше партньорство да бъде отговорният стопанин”, допълни той. „Каузата е много по-голяма от финансовото измерение на този въпрос”, изтъкна Чобанов.", "date": "2018.10.15", "title": "Внасят молба за спиране на публичната продажба на къщата-музей на Яворов"}
{"url": "https://www.faktor.bg/bg/articles/novini/balgariya/haralan-aleksandrov-reaktsiyata-sled-ubiystvoto-e-otrazhenie-na-situatsiyata-v-koyato-zhiveem-na-posti-istina", "text": "Аз все още не смятам престъплението в Русе (убийството на телевизионната водеща Виктория Маринова) за разкрито, докато не бъде доведен в страната основният заподозрян. Това обяви в предаването „Тази сутрин”, Тихомир Стойчев, бивш директор на Централна служба за борба с организираната престъпност (ЦСБОП). За убийството задочно обвинение получи 21-годишният Северин Красимиров, който беше арестуван в Германия и се очаква да бъде екстрадиран у нас. „Защо се хвърля веднага жандармерията? Къде са районният инспектор и оперативният работник, които е трябвало да изследват криминогенната обстановка в района, попита бившият директор на ЦСБОП. По думите му властта и институциите работят кампанийно. Според социалния антрополог Харалан Александров реакцията след убийството е отражение на ситуацията, в която живеем – на пости-истина. „Доверието в институциите е под санитарния минимум, но липсва иа доверие в реалността”, коментира още Александров. Той определи действията на ромите в Русе като „племенно действие” – цялото племе отговаря за действията/престъплението на един от племето.", "date": "2018.10.15", "title": "Харалан Александров: Реакцията след убийството е отражение на ситуацията, в която живеем – на пости-истина"}
{"url": "https://www.faktor.bg/bg/articles/novini/svyat/donald-tramp-ot-vsichkite-ni-sayuznitsi-es-se-otnasya-nay-vrazhdebno-s-nas", "text": "Никой от съюзниците ни не се отнася към САЩ толкова враждебно, колкото ЕС. Този коментар направи американският президент Доналд Тръмп в телевизионно интервю за CBS, цитиран от \"Дойче веле\". \"Европейският съюз е сформиран с цел да се възползват от нас в търговията и точно това правят\", подчерта той. През юли тази година Тръмп и председателят на Европейската комисия Жан-Клод Юнкер постигнаха съгласие да намалят търговското напрежение и да работят за премахване на митата върху индустриални продукти. Двете страни също така се съгласиха да не се налагат нови мита, докато разговорите продължават, след като Вашингтон заплаши да наложи мита върху европейски автомобили. Тръмп отбеляза, че тактиките срещу ЕС не са враждебни към съюзниците на САЩ. \"Знаете ли какво е враждебно? Начинът, по който те се отнасят към нас. Ние не сме враждебни\", отговори Тръмп, след като интервюиращият намекна, че администрацията на САЩ се държи неприятелски към съюзниците си. Американският лидер каза още, че сега харесва НАТО, тъй като страните членки обещаха да вдигнат разходите за отбрана. \"Сега харесвам НАТО, НАТО е добре. Но знаете ли какво? Ние не трябва да плащаме почти всички разходи на НАТО за защита на Европа. И на всичко отгоре те се възползват от нас в търговията. Те няма да го правят повече. Те разбраха това\", подчерта Тръмп.", "date": "2018.10.15", "title": "Доналд Тръмп: От всичките ни съюзници, ЕС се отнася най-враждебно с нас"}
{"url": "https://www.faktor.bg/bg/articles/mvr-trima-ot-petimata-romi-zadarzhani-za-bezporyadatsite-v-galabovo-sa-osazhdani", "text": "Трима от петимата роми, задържани за безпорядъците и неподчинението на силите на реда в Гълъбово вчера, са осъждани, съобщи МВР.  По случая е образувано досъдебно производство за извършено престъпление по чл. 325, ал.1 от НК. Предстои материалите да бъдат докладвани в прокуратурата.  Вчера към 14.24 часа е получен сигнал за силна музика, идваща от махала в град Гълъбово. Пристигналият полицейски екип установил на място пияна компания, а звуците идвали от инсталирана подвижна тонколона. При последвало полицейско разпореждане за спиране на музиката и представяне на документи за самоличност, събралите се не само отказали категорично, но и започнали да се държат агресивно и арогантно – хвърляли камъни и се заканвали. На място били изпратени допълнително сили на реда, вкл. и жандармерия от Пловдив.", "date": "2018.10.15", "title": "МВР: Трима от петимата роми, задържани за безпорядъците в Гълъбово, са осъждани"}
{"url": "https://www.faktor.bg/bg/articles/novini/balgariya/boyko-borisov-kam-patriarh-neofit-vyarvam-che-shte-prodalzhite-da-vodite-tsarkvata-i-da-otstoyavate-idealite", "text": "Премиерът Бойко Борисов изпрати поздравителна телеграма до Негово Светейшество българския патриарх Неофит по случай рождения му ден. Това съобщиха от правителствената информационна служба. „В съзнанието на нашите съвременници Вие сте достоен архипастир. Уверен съм, че и занапред добрите взаимоотношения между държавна и църковна власт, ще продължат да се развиват в името на нашия народ. Затова гледам с надежда и упование в бъдещето и вярвам, че с Вашето човеколюбие, търпение и искрен оптимизъм ще продължите да водите успешно Българската Православната църква и да отстоявате нейните идеали“, пише министър-председателят Борисов, като подчертава преклонението си пред истинската вяра и отделеността на патриарха. „Нека Бог Ви дари с още повече сили и дълголетие. Бъдете все така търпелив и съпричастен към всяка човешка болка и надежда – истински изповедник на вярата и духовна опора в житейските трудности на българите“, допълва премиерът. В поздравителната телеграма министър-председателят Бойко Борисов пожела още крепко здраве и сполука във всички бъдещи начинания на Негово Светейшество.", "date": "2018.10.15", "title": "Бойко Борисов към патриарх Неофит: Вярвам, че ще продължите да водите църквата и да отстоявате идеалите ѝ"}
{"url": "https://www.faktor.bg/bg/articles/novini/balgariya/aleksandar-yordanov-ako-makedoniya-ne-promeni-konstitutsiyata-si-ne-ya-chaka-dobro-badeshte", "text": "\"Предстоят три етапа в Македония. Днес в 12 часа с 2/3 мнозинство депутатите в Македония трябва да гласуват за промените в Конституцията\". Това каза пред БТВ бившият посланик в Република Македония Александър Йорданов.  \"Днес може да се стигне до парламентарни хватки. Депутатите могат да открият парламентарната седмица, но да не се стигне до гласуване. До края на тази седмица трябва да се стигне до отваряне на процедурата за промени в Контитуцията. Днес не може да се случи всичко, защото Зоран Заев не може да мине през иглените уши на Конституцията. Депутатите могат да предлагат други промени в Конституцията, които все още никой не знае. Те трябва да се гласуват с обикновено мнозинство. Това е вторият етап. А третият етап е, всички тези промени да се гласуват и да се приемат с 2/3 мнозинство, което означава 80 народни представители\", коментира Йорданов.  \"По последни изчисления са необходими още 8 народни представители, за да минат промените. Те трябва да дойдат от ВМРО-ДПМНЕ, няма откъде другаде. Видях едно интересно предложение от страна на българската общност в Македония. Те предлагат всички депутати от ВМРО-ДПМНЕ, които имат български паспорти и гласуват срещу промените в Конституцията, да им бъде отнето българското гражданство. В това предложение има логика. Не може да имаш български паспорт и да се възползваш от всички благини на членството ни в НАТО и ЕС, а в същото време да гласуваш против участието на Македония в тях. За съжаление според мен в Македония цари един хаос в обществения живот и ако промените не бъдат приети, не предвиждам добро бъдеще за страната\", завърши Йорданов.", "date": "2018.10.15", "title": "Александър Йорданов: Ако Македония не промени конституцията си, не я чака добро бъдеще"}
{"url": "https://www.faktor.bg/bg/articles/novini/balgariya/prodalzhava-oktomvriyskoto-slanchevo-vreme", "text": "Днес ще преобладава слънчево време. Преди обяд на места в низините с намалена видимост. Временни увеличения на облачността ще има над южните райони, но само на изолирани места ще превали слаб дъжд. Ще духа слаб, в Източна България до умерен североизточен вятър. Преобладаващите максимални температури ще бъдат между 19° и 24°.   Над Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха: 19°-21°. Температурата на морската вода е 19°-20°. Вълнението на морето ще бъде 3-4 бала. Над планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. Ще духа предимно умерен вятър от изток-североизток. Максимална температура на височина 1200 метра около 15°, на 2000 метра – около 8°.", "date": "2018.10.15", "title": "Продължава октомврийското слънчево време"}
{"url": "https://www.faktor.bg/bg/articles/boris-dzhonsan-navlizame-v-etapa-na-krizata", "text": "„Навлизаме в етапа на кризата“, смята бившият външен министър на Великобритания, както съобщава „The Daily Mail“. Борис Джонсън се е обърнал към Тереза Мей с призив да се изправи срещу „ кавгаджиите“ от Европейския съюз. Според него „нещата не може да останат такива, каквито са“, защото планът на премиера означава „катастрофа“, цитира \"Фокус\". Той остро разкритикува намеренията на Мей да остави Великобритания в общ митнически съюз с Брюксел. Намесата му се възприема като допълнителен натиск върху министър-председателя, след като Мей отказа да сключи споразумение за Брекзит, докато в неделя Доминик Рааб и Мишел Барние разговаряха в Брюксел.", "date": "2018.10.15", "title": "Борис Джонсън: Навлизаме в криза"}
