{"url": "https://www.faktor.bg/bg/articles/novini/balgariya/bg-prevozvachite-gotvyat-novi-protesti-otivat-tozi-pat-v-bryuksel", "text": "Превозвачите у нас в готовност за нови протести - този път в Брюксел. Причината е, че става все по-вероятно да бъде приета френската инициатива, станала известна като закона \"Макрон\", съобщава Би Ти Ви. „Да блокираме европейския парламент и столици на Западна Европа – Париж, там, където е Макрон – за да види, че хиляди хора остават без работа”, призова пред камерата на bTV Красимир Вълчев, управител на една от многобройните фирми за международен превоз, които може да бъдат ударени от текстовете. За протест, но в Брюксел призова международните превозвачи евродепутатът Ангел Джамбазки в студиото на „Тази сутрин\": „Пред комисията в Брюксел всеки френски селяк се бие за всеки цент домат, а тук говорим за 150 000 човека, които правят 17% от нашия БВП”. Според превозвачи продължава политическото поведение по оста Западна Европа – Източна Европа. Един от най-спорните текстове предвижда командированите шофьори да се връщат на всеки три седмици в родината си. „Ние сме притиснати в ъгъла и няма накъде, ние сме готови на всичко, дори и на крайни мерки”, откровен е изпълнителният директор на Съюза на международните превозвачи Йордан Арабаджиев.", "date": "2018.06.18", "title": "БГ- превозвачите готвят нови протести - отиват този път в Брюксел"}
{"url": "https://www.faktor.bg/bg/articles/bivsh-poslanik-s-evropredsedatelstvoto-dokazahme-che-mozhem-da-nalagame-temi", "text": "Европредседателството ни имаше конкретни цели и реализирахме поне част от тях успешно. Това подчерта в интервю за БНР проф. Боби Бобев, бивш български посланик в Албания и Косово. \"Ние доказахме, че можем да налагаме теми. В известен смисъл обаче Западните Балкани нямаха късмет по време на срещата на върха в София, защото буквално дни преди това се случиха драматични събития в трансатлантическите отношения между ЕС и САЩ. Тогава възникна и въпросът за ядрената програма на Иран. Въобще се натрупаха много събития, които в една или друга степен изместиха темата за Западните Балкани встрани, и то разбираемо, защото това са глобални събития, които имат своята тежест в съдбините на целия свят. Естествено е председателстващите след нас държави - Австрия и Румъния, да не се занимават със същата ревност с темата за Западните Балкани, но една Хърватия вече обяви, че неин приоритет през 2020 година ще бъде отново темата за Западните Балкани. Все пак не можем да очакваме, че темата за Западните Балкани винаги ще бъде най-основният приоритет. Беше изключително важно темата да намери своето място на масата за политически разговори и ние можем да сме доволни от факта, че постигнахме това\", посочи дипломатът.", "date": "2018.06.18", "title": "Бивш посланик: С Европредседателството доказахме, че можем да налагаме теми"}
{"url": "https://www.faktor.bg/bg/articles/tramp-zloradstva-zad-garba-n-a-merkel-germantsite-se-obrashtat-sreshtu-pravitelstvoto", "text": "Правителството на Германия губи подкрепата на народа си заради нарастващия проблем с мигрантите. Това коментира американският президент Доналд Тръмп в профила си в \"Туитър\". \"Народът на Германия се обръща срещу своето държавно ръководство, след като миграцията разтърсва вече слабата управляваща коалиция в Берлин. Престъпността в Германия се увеличава. Голяма грешка се направи в цяла Европа да се позволи да влязат милиони хора, които толкова категорично и насилствено промениха тяхната култура!\", добави Тръмп и настоя, че подобно положение трябва да се избегне в САЩ. По-рано днес беше съобщено, че германският канцлер Ангела Меркел се е съгласила на двуседмичен краен срок за сключване на споразумение за имиграцията с коалиционните си партньори от Християнсоциалния съюз. ХСС настояват до края на месеца да бъде постигнато споразумение с другите европейски правителства, за да се връщат мигрантите в страните, в които те са регистрирани за първи път.", "date": "2018.06.18", "title": "Тръмп зад гърба на Меркел: Германците се обръщат срещу правителството"}
{"url": "https://www.faktor.bg/bg/articles/tsvetanov-provede-vazhna-sreshta-aktiva-na-gerb-v-gotse-delchev", "text": "Заместник-председателят на ГЕРБ и председател на ПГ на партията Цветан Цветанов се срещна тази вечер с актива на ГЕРБ в Гоце Делчев. На срещата присъстваха областният координатор на ГЕРБ-Благоевград и народен представител Даниела Савеклиева, както и депутатите от ГЕРБ Александър Мацурев, Георги Динев и д-р Емил Тончев. „Днешната среща бе изключително важна. Тя даде възможност на всички да споделят проблемите си и да се вземе решение за организацията на работата на структурата“, сподели Цветан Цветанов.  По време на събитието бе избрано временно ръководство на местната партийна структура. То има за задача в рамките на един месец да организира събрание за избор на постоянно общинско ръководство на ГЕРБ-Гоце Делчев.", "date": "2018.06.18", "title": "Цветанов проведе важна среща актива на ГЕРБ в Гоце Делчев"}
{"url": "https://www.faktor.bg/bg/articles/germanskiyat-vatreshen-ministar-gotov-da-vrashta-migranti-ot-granitsata", "text": "Германският министър на вътрешните работи, председателят на баварския Християнсоциален съюз (ХСС) Хорст Зеехофер, каза днес, че е готов да започне да връща от границата мигранти, регистрирани в други страни от ЕС, ако канцлерката Ангела Меркел не постигне споразумение на европейско равнище до края на този месец, предаде Ройтерс. \"Пожелаваме успех на канцлерката\", каза Зеехофер на пресконференция в Берлин, след като ХСС единодушно одобри неговия нов имиграционен план. \"Ние обаче оставаме на нашата позиция, че ако незабавното връщане на мигрантите от границата не е възможно, аз незабавно ще наредя на полицията онези хора, които имат или забрана за влизане, или забрана да пребивават (в Германия), веднага да бъдат връщани още на границата\", подчерта той. Германският вътрешен министър уточни, че има предвид и мигранти, които или са регистрирани, или са подали молба за убежище в друга страна от ЕС.", "date": "2018.06.18", "title": "Германският вътрешен министър пожела \"успех на канцлерката\" и започва връщане на мигранти от границата"}
{"url": "https://www.faktor.bg/bg/articles/svetovnata-zdravna-organizatsiya-obyavi-zanimaniyata-s-videoigri-kato-vid-psihichesko-razstoystvo", "text": "Заниманията с видеоигри ще бъдат включени в списъка на Световната здравна организация (СЗО) като нов вид психично разстройство, съобщава СиЕнЕн, цитира News.bg.  Днес организацията ще обяви \"разстройството на геймъра\" (Gaming Disorder) за ново психическо заболяване, което ще бъде включено в Единадесетото издание на Международната класификация на болестите.  Определян като \"дигитален хероин\", \"геймингът\" се възприема като изключително пристрастяващ по своята същност.  За последен път Световната здравна организация (СЗО) обновява Международната класификация на болестите през 1990 г.  \"Не създавам прецедент\", обяви доктор Владимир Позняк от департамента по психично здраве и зависимости към Световната здравна организация, който предложи новата диагноза на събранието на организацията. Според него СЗО просто следва \"тенденциите, развитието, заемащо място сред населението и в професионалната сфера\". Но не всички психолози са съгласни, че \"разстройството на геймъра\" трябва да бъде включено в класификацията.", "date": "2018.06.18", "title": "СЗО със сензационна новина: Обявява заниманията с видеоигри за вид психическо разстойство"}
{"url": "https://www.faktor.bg/bg/articles/novini/balgariya/sadeben-absurd-sadii-ot-fakulteta-na-ds-iskat-da-skriyat-rakovodnite-postove-na-agentite-na-komunisticheskiya-rezhim", "text": "Съдии от Върховния административен съд (ВАС) и Административния съд – София-град (АССГ) се опитват да саботират процеса на разкриване на сътрудниците на тоталитарния комунистически режим като прокарват нова абсурдна съдебна практика, съобщава сайтът desebg.com. Те обявяват за нищожни  решения на Комисията по досиетата, с които тя е разкрила принадлежността към Държавна сигурност или разузнавателните служби на БНА на сътрудници повече от веднъж – въз основа на заеманата от тях различна ръководна длъжност в годините на преход, ако Комисията не е представила нови доказателства за сътрудничеството (нови архивни документи, удостоверяващи принадлежността). Ако се възприеме тезата на тези съдии, това би означавало Комисията да не следва да дава публичност на различните ръководни постове на агентите, които те са заемали или заемат след 10 ноември 1989 г. Например, ако Комисията по досиетата е обявила принадлежността дадено лице към тоталитарните комунистически служби в качеството му на кмет през 90-те години, то след това обществото няма право да научи чрез Комисията по досиетата дали същото лице е заемало ръководен пост в банка, в бизнеса или се кандидатира за изборна длъжност в местната, изпълнителната или законодателната власт. Абсурдната съдебна теза противоречи на основната философия на закона за досиетата, приет с политически консенсус в края на 2006 г. – обществото да е информирано които след кадрите на ръководни позиции в държавата и обществото са сътрудници на тоталитарния режим на Българската комунистическа партия.  Другото скандално в случая е, че съдиите във ВАС и АССГ, които за започнали да налагат подобни решения, противоречащи на основната до момента съдебна практика, преди промените са кандидатствали и учили във факултета на ДС в школата в Симеоново. Тоест, те са се подготвяли да станат щатни служители на Държавна сигурност, но този техен избор се е провалил с краха на комунистическата система в България, а днес те раздават „правосъдие” в полза на сътрудниците на обявения със закон за престъпен тоталитарен режим. Как desebg.com неотдавна разкри във ВАС новата съдебна „мода” по дела срещу решения на Комисията по досиетата се налага от съдия Пламен Петрунов. Към нея вече се „адаптират” и съдии в Административния съд – София-град, където се гледат дела на първа инстанция. По почина на своите колеги от ВАС, които смятат, че Комисията не може да обявява един сътрудник повече от един път, ако не представи нови доказателства (нови архивни документи за принадлежността му) от тези, на основата на които го е обявила първия път, съдии от АССГ вече се произнасят в същия тон по дела срещу решения на Комисията по досиетата. Такъв е пресният случай с бившия лидер на Българския бизнес блок Жорж Ганчев (Георги Ганчев Петрушев), разкрит като сътрудник на ДС (виж досието му - ТУК), който се е възползвал от противоречивата съдебна практика по делата, заведени срещу решения на Комисията по досиетата. В периода 2007-2016 г. неговата принадлежност към Държавна сигурност е обявена от Комисията по досиетата четири пъти в различни качества като: Народен представител от „Български бизнес блок”  в 37-то Народно събрание (1995-1997) и 38-то Народно събрание (1997-2001). Кандидат за президент на президентските избори през 1992 г., 1996 г. и 2001 г. Кандидат за народен представител (2013) в 42-то Народно събрание, издигнат от политическа партия „Национално патриотично обединение” и др. Той не е обжалвал пред съда нито едно от тези решения. След началото на противоречивата съдебна практика във ВАС обаче през 2017 г. той е обжалвал последното решение, с което Комисията обявява неговата принадлежност в качеството му на председател на Управителния съвет на Българска федерация баскетбол към 1993 г. при проверката на спортната федерация (решение №-2-999 от 4 юли 2017 г.). Интересното е, че негов адвокат по делото е о. р. ген. Милчо Бенгарски, главен секретар на МВР по време на кабинета на Любен Беров (1992-1994), останало известно в историята като правителството на „Мултигруп”. Това решение на Комисията е обявено за нищожно с решение №1801 от 20 март 2018 г. на съдия Георги Терзиев от АССГ, публикувано на сайта на съда. Информацията, с която desebg.com разполага е, че съдия Терзиев също, както съдия Пламен Петрунов от ВАС, е учил във факултета на ДС в школата в Симеоново. Георги Терзиев е роден през 1967 г. в гр. Асеновград. Работил е като следовател в Пловдив, а като съдия в АССГ е от 2016 г. В своето решение той изрично се е позовал на „практиката” във ВАС. Предстои случаят да бъде разгледан именно във ВАС, тъй като решението на първоинстанционния съд е обжалвано от Комисията по досиетата. Оттам до момента не коментират проблема със съдебната практика. През 2013 г. председателят на Комисията Евтим Костадинов сезира тогавашния национален омбудсман Константин Пенчев за проблема с противоречивата практика във ВАС. Той от своя страна поиска ВАС да уеднакви съдебната си практика, но през 2015 г. Общото събрание на ВАС не се произнесе и това отвори вратата към възможността законът за досиетата да бъде блокиран именно чрез съда.", "date": "2018.06.18", "title": "Съдебен абсурд: Съдии от факултета на ДС искат да скрият ръководните постове на агентите на комунистическия режим"}
{"url": "https://www.faktor.bg/bg/articles/tsvetan-tsvetanov-v-garmen", "text": "Премиерът Бойко Борисов и Българското председателство на Съвета на Европейския съюз изиграха важна роля в процеса по подписването на споразумението между Македония и Гърция. Това каза зам.-председателят на ГЕРБ и председател на ПГ на партията Цветан Цветанов по време на среща в Гърмен с общинските ръководства и актива на ГЕРБ от общините Гърмен, Хаджидимово и Сатовча. На събитието присъстваха още народният представител от ГЕРБ-Благоевград и областен координатор на партията Даниела Савеклиева, както и депутатите от ГЕРБ Александър Мацурев, Георги Динев и д-р Емил Тончев. По време на срещата Цветан Цветанов подчерта, че европейското бъдеще на Западните Балкани означава сигурност и стабилност за целия регион. Той бе категоричен, че европейската солидарност е от изключително  значение за България, защото благодарение на тези средства продължава строителството на АМ „Струма“, която ще даде огромен тласък за развитието на Благоевградска област. Според Цветанов БСП не могат да предложат алтернативна политика на тази на ГЕРБ и непрекъснато се заиграват със страховете на хората. „Красноречив пример е ситуацията с Истанбулската конвенция, която доскоро беше приоритет на БСП. Те се заиграха с изключително чувствителна тема, а в този документ се говори само за домашното насилие. Ежедневно ставаме свидетели на тежки случаи на системно домашно насилие, завършило с трагичен край, каквато бе и случката с 19- годишното момиче в Айтос”, коментира Цветан Цветанов. С актива на партията зам.-председателят на ГЕРБ обсъди още актуални политически теми и въпроси, свързани с новия програмен период. Областният координатор на ГЕРБ-Благоевград  Даниела Савеклиева обяви решението на Изпълнителна комисия на ГЕРБ за новите общински ръководства в Гърмен, Сатовча и Хаджидимово и им пожела успех, заявявайки, че трябва да продължат да работят активно и в екип. По-късно днес Цветанов се срещна с кмета на община Гърмен  Минка Капитанова. Заедно с него на срещата присъстваха народните представители от ГЕРБ-Благоевград Даниела Савеклиева, Георги Динев, Александър Мацурев и д-р Емил Тончев. Кметът на Гърмен поиска съдействие от Цветан Цветанов за довършването на процедурата, която дава възможност на общината да кандидатства за финансиране по Програмата за развитие на селските райони.  По време на срещата бяха обсъдени различни въпроси в сферата на образованието и здравеопазването. Цветан Цветанов и кметът на Гърмен коментираха и проблеми с водоснабдяването на някои от населените места в общината.", "date": "2018.06.18", "title": "Цветанов в Гърмен: България изигра важна роля за подписване на споразумението между Македония и Гърция"}
{"url": "https://www.faktor.bg/bg/articles/mrazoviti-vetrove-v-es-idvat-ot-vsichki-posoki", "text": "Всички в ЕС мислят първо за себе си. Така обаче общността не може да оцелее. Ако скоро европейците не вземат насериозно принципа на солидарност, скоро ще настъпи краят на ЕС, коментира Макс Хофман за \"Дойче веле\". \"Зимата наближава!\" - тази реплика често се повтаря в сериала \"Игра на тронове\". Една дълга, мразовита зима, която съсипва благосъстоянието и всичко постигнато дотук. В Европейския съюз мразовитите ветрове също се усилват. И те идват от всички посоки. В миграционната криза досега силните повеи идваха предимно от Изток. От Унгария, Полша, Чехия. Сега обаче се надигат бурни ветрове и от италианския Юг. Те носят със себе си заплахата за края на ЕС в досегашния му вид, защото поставят под въпрос основния принцип на солидарността. \"Надявам се от цялото си сърце, че Франция и Италия ще работят ръка за ръка за нови европейски решения на миграционната криза и на еврокризата\", заяви френският президент Еманюел Макрон в петък в Париж, а неговият гост - италианският премиер Конте - само кимна в знак на съгласие. Те обаче имат съвсем различни позиции. Макрон залага на солидарността - дори когато не претворява всичките си думи в дела. Конте пък е премиер на едно популистко правителство, а популизмът означава най-вече едно: егоизъм. Политици като Льо Пен, Фараж, Орбан или Гауланд постоянно внушават на избирателите си, че са в неравностойно положение: било то спрямо по-богатите, спрямо други страни и най-вече - спрямо мигрантите. Зад всичките тези изпълнени с омраза дискурси винаги се крие онова \"аз, аз, аз\", което познаваме от четиригодишните деца в детската градина. Когато обаче всичко се върти около това \"аз\", \"ние\" остава на заден план. И това означава едно: краят на ЕС. Преди две години вече преживяхме един провал: резултатите от референдума за Брекзит. Във Великобритания междувременно дори красноречиви политици като Фараж трудно могат да обяснят на хората в Обединеното кралство защо след излизането им от ЕС ще живеят по-добре, отколкото като част от общността. Въпреки това много избиратели намусено се прикриват зад това \"аз\" и твърдят, че Брекзит бил правилното решение. Когато толкова много ирационалност сред народа се сблъска с толкова малко компетентност сред (популистките) политици, краят на ЕС е програмиран. В Италия народът гласува все по-голямо доверие на дяснопопулистката \"Северна лига\". А какво е сторил нейният председател Матео Салвини за това? Той фантазираше, подстрекаваше и крещеше. Ако това са новите атрибути на успешните политици, тогава трябва да си кажем: \"Сбогом, Европа!\" Понастоящем пред апокалиптиците се откриват безгранични възможности. В миграционната криза няма никаква надежда страните - членки на ЕС, да се обединят около едно ефикасно и хуманно решение за обща система за предоставяне на убежище и преразпределение на бежанците. В момента Африка бележи демографски бум, на който местната икономика не може да издържи. А това означава, че там растат милиони нови икономически мигранти и голяма част от тях иска да дойде в Европа. В еврозоната пазарите са в очакване на момента, в който Италия ще предизвика следващата катастрофа. Държавните дългове там са прекомерни, а новото правителство обещава в най-добър популистки стил да залее хората с пари, с които изобщо не разполага. Това вече е егоизъм в национална форма. То няма нищо общо с един отговорен и успешен ЕС. Защото солидарността означава и това: да взимаш национални решения, съобразявайки се с партньорите си в Европа. Само че сред хората понятието \"солидарност\" вече се изтърка. За голяма част от европейците то вече не е толкова важно - нито за миграционната криза, нито за кризата в еврозоната. Дори бившата \"кралица на Европа\" Ангела Меркел вече сама трябва да се бори за солидарност в собствените си редици. А това е единственото нещо, което може да спаси ЕС в досегашната му форма. Дори и северняците в \"Игра на тронове\" разбраха, че без солидарност е трудно. Сега те търсят помощ от богатия там Юг. Не е ясно обаче дали начинанието им ще завърши с успех, защото сериалът още не е свършил. А в ЕС вероятно започва последната битка. Но след като дори няколко размахващи брадви диваци във вълчи кожи са способни да проявят поне малко солидарност и емпатия, то тогава и европейските политици на 21-ви век би трябвало да могат да го сторят. Европейци! Заобичайте се отново поне малко! Защото в противен случай ще стане много студено... (Заглавието е на Faktor.bg)", "date": "2018.06.18", "title": "Европейци! Заобичайте се отново поне малко!"}
{"url": "https://www.faktor.bg/bg/articles/ispanskata-morska-spasitelna-sluzhba-e-spasila-152-ma-migranti", "text": "Испанската морска спасителна служба съобщи, че е спасила 152-ма мигранти, опитващи се да влязат в Европа по море, а лодка с още 54-ма все още е в неизвестност, предаде Асошиейтед прес. Испанската спасителна служба е открила три надуваеми лодки с общо 102-ма мигранти в западно Средиземно море, а спасителен кораб е прехвърлил в Алмерия 50 души, акостирали на малкия испански остров Алборан. Спасителите се опитват да локализират лодка с 54-ма мигранти на борда, за която се предполага, че е някъде по-близо до Гибралтарския проток. По т. нар. Западен Средиземноморски миграционен маршрут към Испания напоследък се забелязва засилен трафик, с над 13 000 пристигнали от началото на годината по данни на ООН, 1400 от тях - от петък насам.", "date": "2018.06.18", "title": "Испанската морска спасителна служба е спасила 152-ма мигранти"}
{"url": "https://www.faktor.bg/bg/articles/politika/hlyab-i-pasti/sadbata-na-dneshna-balgariya-be-nachertana-na-kraglata-masa", "text": "И преди 1989 г. и особено след това, съм участвал в обществения живот с многобройни публични изяви, изразявал съм – правилини и неправилни мнения, заемал съм ясни позиции – като правило силно критични към ставащото около мен. Ангажиран съм бил не само със собствената си съдба, но и с тази на заобикалящите ме. При това доказано безкористно – никога не съм членувал в партии и партийно подобни организации, никога не съм работил в държавната администрация, не съм участвал в проекти с държавно, европейско или някакво друго финансиране. Балък да речем, но умерено активен, воден от своите си разбирания за живота, чужд на социалната суета. Даже нямам и профил във Фейсбук. Но защо ви занимавам със себе си?           Тия дни попаднах на едни снимки и филмчета от времето на Кръглата маса – 3.01. – 14.05 1990 г., където се виждаше и някъде назад  и моята брадата физиономия. Наистина, аз бях участник, макар и периферен, макар и по заместване на титуляра и т.н. Но все пак деятел, който отвътре и отблизо съучастваше в писането на историята. Днес мога с убеденост да кажа, че             И съм си мълчал досега – гузно или от скромност, от неудобство за възложената ми роля, от срам или от гордост за това което съм направил или не съм направил, си е моя работа и не е важно за публиката. От тогава изчетох и чух купища бивалици и  небивалици за тая маса, за героизма на някои участници или за конспиративната роля на други. Вярно е, че макар и „участник“, аз не виждах по-голямата и по-важната част от извършваната работа, а само резултатите от нея. Но все пак нещичко видях и чух със собствените си очи и уши. Може би все още някой може и да се заинтересова от това какво си мислех докато „участвах“. Затова и надрасках долните няколко реда.           По мнението на огромното мнозинство от хората тогава, а и до днес, Кръглата маса безспорно е голям успех за България – както за БСП, така и за опозицията от СДС. За комунистите съм сигурен, защото с нея те наложиха живия и до днес   което им осигури пълен контрол над осъществяването му. Не защото мразя мира въобще, а защото тъкмо този „мир“ бе само едно подло прикритие за много мръсни дела – не само тогава, но и до днес. За опозицията в лицето на СДС, а друга нямаше, Кръглата маса бе нейна формална легитимация, доказателство, че я признават и то законно.  Всъщност реално тази „маса“  бе подготвена, подредена и организирана под прекия надзор и с прякото участие на управлявалите 44 г. катастрофално зле комунисти, под прякото ръководство на СССР и КПСС. С две думи БКП запази властта в държавата за себе си, но за да е „мирно“ всичко, тя си взе за младши съдружник в управлението - собственото си отроче СДС. Свидетелство за този тъжен факт от най-новата ни история са и „постиженията“ на Кръглата маса:   Отпадна чл. 1 от Конституцията на страната - за ръководната роля на партията и за фактическо въвеждане на многопартийната система в България. Въпросната „ръководна роля“  по мое мнение не отпадна в действителност, а само формално. Нещо повече тя продължава и до днес, нищо че Партията си смени името и се клонира многократно за по-убедително в очите на наивните. Партията с несъмнена ръководна роля в Репулика България днес се нарича ГЕРБ, което знаят всички, поне донякъде посветени в държавните дела, 38 г. след „успеха“ на Кръглата маса, макар и това да не го пише в Конституцията.   Разпусна се Шесто управление на Държавна Сигурност, което бе представено пред наивниците като съдбоносен удар срещу тоталиталната система. Годините след това, та до ден днешен, говорят по най-убедителен начин, че „ченгетата“, техните слуги и началници у нас, под скритото ръководството на „работодателите“ си в Русия, си свършиха чудесно работата по време на Кръглата маса и продължават да си я вършат отлично и днес. Един от тогавашните активисти на опозицията Димитър Луджев, сега професор по история, поднася съкрушителни данни за водещата роля на някогашните „ченгета“ в икономиката, финансите и политиката днес. А той знае и то повече, отколкото казва на глас!   Премахнати бяха „първичните партийни организации на БКП в предприятията, учрежденията, унивеситетите и т.н.“, както и се взе решение за деполитизация на армията, полицията, съда, прокуратурата, дипломатическия корпус. Като че ли има някакво значение за тези, които упражняват власта дали ще им се мотаят в краката някакви комсомолски, отечественофронтовски или профсъюзни организации от старото време, след като нищо не им пречи да си изградят нови, но „техни“ на тяхно място или като „реформират“ профсъюзите в синдикати, които ще бъдат държани на каишка, след като им се взе имуществото, наследено от времето на тоталитаризма.   Премахна се Държавния съвет и на него място се въведе президентската институция, като личността на Президента се определя „съвместно“ от БКП и СДС. Тази „революционна стъпка“ е като да смениш каскет с мека шапка, нищо повече.   Прие се провеждане на демократични избори за Велико народно събрание, което да приеме новата Конституция на „демократична“ България. После се разбра, че и новата Конституция е подготвена под наблюдението на когото трябва, а отказвалите да я подпишат депутати бяха изтърпяни, наблюдавани „отвътре“ – в палатките, от кадрови ченгета, пребоядисали се набързо в демократи, а по-нататък бяха „приобщени“ към новата власт.  Така продължаваме и сега - най-„демократично“ да си избираме партии и политици, които мразим или намразваме скоро след като сме ги избрали. Защото „няма други“, ерго, „мирния преход“ еволюира в авторитарно-тоталитарна власт, провеждаща псевдо реформи, осъществяваща грандиозен и безнаказан грабеж. Но това става спокойно, устойчиво, по европейски и по натовски.        Как и защо стана така и то не само пред моите очи, но и пред очити на всеки, който искаше да гледа или слуша. И можеше ли да стане друго яче? Още с първото изречение от моята последна книга „Скенерът: защо е така и може ли иначе?“ отговарям така:    И си признавам, че ако не знаех със сигурност тогава, то усещах с цялата си душа и мозък още тогава,  че така ще стане. Сега мога да рационализирам своята интуиция от онова време:       Първо, т.н. „опозиция“ в България към 1989 г. представляваше: а/ набор от политически полуфабрикати на БКП за отпускане на напрежения в обществото, чийто активисти и „лидери“ бяха членове на партията или сътрудници на тайните служби – екологични, за защита на правата и свободите и др.под.; б/ стари, срутили се от неупотреба бивши партии, забранени някога от комунистическия режим, чието реанимиране бе невъзможно и това се знаеше от комунистите, които за по-сигурно набързо внедриха в тях „свои“ хора; в/ малко по-късно се появиха, кой знае откъде, новоформирани „опозиционни“ партии, натъпкани с верни на партията хора, като напр. малката, но много напориста към държавната власт и вече забравена партийка, наричина АСО /Алтернативна социалистическа партия/ и др. под.       Второ, тази набързо и родена инвитро опозиция нямаше нито капацитета да подготви „прехода“, нито желанието да участва сериозно в него. Нито политически, нито икономически, нито управленски, нито международно. Нека да бъдем честни – главните роли бяха възложени на второкласни за тогавашните интелектуални стандарти литератори, учени, администратори, политици и дипломати от втория, третия и т.н. ешалони на предходната власт. Имаше и изключения разбира се, като Венци Антонов и Румен Аврамов сред икономистите например, но не ми е ясна тяхната реална роля в подготовката на предстоящия преход. Напред излизаха вятърничави, непознати с добро в гилдийте, но пък гладни за пари и власт екземпляри.       Трето, има две базови причини за пълната неподготвеност на опозицията по това време: а/ отсъствието на истински елити по комунистическо време, което бе разбираемо, като се знаеше какво представляваше „класово-партийния подбор“ във всички сфери на живота и затвореността на страната за учене и специализиране на Запад, където се насочваха по класови “заслуги“ децата и внуците на „активните борци срещу капитализма“, кавото и да означаваше това в действителност. От средите на реалния „социалистически елит“ нямаше как да произлязат умни, образовани и почтенни интелектуалци, без които кадърна опозиция не можеше да се изгради. И тук има изключения разбира се, но бързо-бързо най-подходящите за прехода хора бяха прогонени от „новите политически елити“, които малко се отличаваха от комунистическите преди тях; б/ каквото и да се говореше тогава, а и сега, масово, широко недоволство от комунистическия режим в страната нямаше и когато Тато бе свален от своите съпартийци от власт, огромното мнозинство от хората гледаше на събитията като на забава, любопитство, някои със страх, но малцина разбираха какво и защо става и хабер си нямаха какво следва от тях. Защо е така, е сложен и болезнен въпрос, чийто отговор, както забелязвам, не се и търси нито в научните среди, нито в гражданското общество, още по-малко в политическите, макар оттам да дойдоха някои оскърбителни, но необорени закачки, „ала Сакскобурготски“ или от неговия бивш охранител.       Четвърто,  по време на „масата“ бяха съставени и екипите на опозицията, които ще трябваше в кратки срокове да подготвят програмните документи, като фундамент на бъдещия публичен мениджмънт в държавата, но преди всичко оръжие за спечелване на изборите преди това. В други бивши соцстрани тези действиs по време на „революцията“ се подготвяха продължително време в страните и в чужбина, където имаше и автентични публични лидери, станали впоследствие и държавни ръководители – Валенса, Хавел, Балцерович и др. А у нас? Зная само, че това не бяха и не можеха да бъдат нито Ж. Желев, нито Ив. Костов, нито царя по-късно, нито пък Б. Борисов днес. Та тогава, в „демократичните квази елитни“ екипи от началото на 90-те г. на миналия век, попаднаха хора, които не се и познаваха едни други. Моят приятел Д. Луджев – шеф на „групата на Луджев“ ми е споделял, че не е познавал лично всички от неговия отбор. Все някои някъде обаче ги е подбирал, по някакви правила или критерии, нали. И не е трудно да се сетим, че това са същите хора от БКП, които менаджираха Кръглата маса. Затова и първата предизборна платформа на СДС „45 години стигат, времето е наше“, бе  и пр.  Ал. Йорданов по-късно споделя, че : „активния борец против фашизма и капитализма“ Груди Атанасов му бил казал: „…познавам много от хората, които участвуват в този демократичен съюз (СДС) и трябва да ви кажа, че голяма част от тях са хора, близки на партията, или са комунисти, или са симпатизатори, или могат да бъдат в помощ на нашата политика.” Същият Ал. Йорданов споделя, че „липсата на антикомунизъм бе това от което страдаше българското дисидентство“. Не съм сигурен, че зная какво означава в нашите условия „дисидентсво“, както и  кой, как правеше по едно време списъци на дисидентите в България, но предполагам, че предназначението им е било сходно с това на списъците на „активните борци срущу капитализма и фашизма“.  По-важен в случая е въпросът за „липсващия антикомунизъм“. Не е вярно, че е „липсвал“, а дали е бил достатъчен и за какво да е бил достатъчен? Ето някои данни за социално-политическата структура на българското население към края на 80-те год. на миналия век: над 1,1 млн. души членове на БКП; поне 1,2 млн. регистрирани агенти и сътрудници на ДС; поне 0,6 млн. желаещи да станат партийци, но отхвърлени по някакви вътрешно партийни причини, или всичко - почти 3 млн. души „бойци на Партията“. Да прибавим още няколко милиона безименни, страхливи, примирени и повярвали, че комунизма е вечен, българи !? Е, от къде да дойдат „антикомунистите“? И още по-важно: „анти“ сваля от власт и качва на власт, но не може да задържи на власт“, защото „анти“ нито храни, нито дава работа и заплати, нито води до ефективност. Политическото хейтърство не е само безполезно, то е и вредно. Но по това време „борците срещу комунизма“ нямаха никакви други аргументи, освен показен антикомунизъм. Помните ли крякащите малоумници :  „кой не скача е червен“? Да ме простят „демократите“, но те и до ден днешен не са наясно по цял куп въпроси на политиката и икономиката – ефективност на властта, без морални норми ще има корупция до дупка – отгоре до долу, заслуженост е по-висш принцип от равенството, права без съответни отговорности е провал на демокрацията, пряката демокрация /референдумите/ са политическо безумие и провал на демокрацията, балансите и устойчивото равновесие, без конфликти и борба,  са гибелни за обществата в перспектива и т.н., и т.н. Приключвам с думите на Ларошфуко „Към съдбата трябва да се отнасяме като към здравето: да и се радваме когато е добра, да имаме търпение, когато е лоша.“ Иска ми се да добавя: здравето е, може би, колкото Божи дар, толкова и грижа за него.", "date": "2018.06.18", "title": "Съдбата на днешна България бе начертана на Кръглата маса"}
{"url": "https://www.faktor.bg/bg/articles/grazhdanski-iskove-za-blizi-1-mln-lv-dopusna-sada-po-deloto-sreshtu-petar-moskov", "text": "Граждански искове на обща стойност близо милион лева бяха допуснати по делото срещу бившия здравен министър Петър Москов, съобщава \"Дарик\". Той е обвиняем заедно със заместника си Адам Персенски и трима души от фирмата производител на ваксини \"Бул Био''. Съдът конституира здравното министерство и фирма ,,Бул Био'' като частни ищци, като общите им искове са за над 900 хил. лева. Официално бе даден и ход на делото, тъй като предишното разпоредително заседание бе отложено.  Според прокуратурата Москов е договорил бартер на ваксини с Турция и в резултат е приел от турска страна ваксини, които не са разрешени за употреба на територията на България. Според държавното обвинение по този начин за Министерството на здравеопазването са нанесени щети за над 325 млн. лева.", "date": "2018.06.18", "title": "Граждански искове за близи 1 млн. лв. допусна съда по делото срещу Петър Москов"}
{"url": "https://www.faktor.bg/bg/articles/bezpretsedenten-hod-na-ukrayna-sreshtu-rusiya", "text": "Украйна покани Германия да участва в международен консорциум за управлението на украинската газопреносна система. Условието към Берлин е да се откаже от \"Северен поток-2\". Това заяви президентът на Украйна Петро Порошенко в пост, публикуван в \"Туитър\". \"Ние работим по създаване на група в Европейския съюз, която е длъжна да спре \"Северен поток -2 \". Ето защо сме в активни преговори с Германия, като ги каним да участват в създаването на международен консорциум по управлението на газопреносната система на Украйна.\", заяви Порошенко. Той добави, че \"условието за участие на Германия е спирането на\" Северен поток-2 \". Според Порошенко, участие в процеса на създаване на консорциум желаят също \"съдружниците от САЩ\". Украинският президент заяви, че \"Северен поток-2\" е насочен срещу Украйна. Той е убеден, че този проект \"се опитва да отнеме почти 3 милиарда долара от\" на страната му.", "date": "2018.06.18", "title": "Безпрецедентен ход на Украйна срещу Русия"}
{"url": "https://www.faktor.bg/bg/articles/ministarat-na-kulturata-boil-banov-posreshtna-sting-i-shagi-v-ndk", "text": "Министърът на културата Боил Банов посрещна световната знаменитост Стинг и ямайската звезда Шаги в НДК. Те избраха да подготвят появата си на българска сцена в Нов театър – НДК. На 19 и 20 юни в Пловдив е дългоочакваната им среща с родната публика. Министър Банов приветства Стинг и Шаги с \"Добре дошли!” на специалния ВИП вход на Двореца за събитията по време на Българското председателство на Съвета на ЕС, съобщиха от Министерството на културата. Преди това Стинг и Шаги заедно с председателя на Съвета на директорите на НДК Борислав Велков минаха през Моста на влюбените - по маршрута на европейските лидери от срещата ЕС - Западни Балкани. Британската знаменитост избра Античния театър в Пловдив за провеждането на двата си концерта в България заради невероятното съчетание на култура и история, допълващо магичното послание на музиката му.", "date": "2018.06.18", "title": "Министърът на културата Боил Банов посрещна Стинг и Шаги в НДК"}
{"url": "https://www.faktor.bg/bg/articles/sport/sled-pobedata-nad-germaniya-v-meksiko-otchetoha-trus-predizvikan-ot-masovi-podskotsi-po-vreme-na-gola", "text": "Специалните служби отчетоха слабо земетресение в мексиканската столица Мексико Сити по време на мача на националния отбор на страната срещу Германия (1:0) на Мондиал 2018. Счита се, че причината за слабия сеизмичен трус е попадението на Ървинг Лосано във вратата на Мануел Нойер през първото полувреме. Така е отбелязано и в съобщението в „Туиър“ на Мрежата за сеизмични наблюдения, геологически анализ и изследвания (SIMMSA). „Регистрираното земетресение в Мексико Сити има изкуствен характер. Вероятно е предизвикано от масови подскоци в един и същи момент във времето на гола на националния отбор на световното първенство. Земетръсът е отчетен от поне два наши датчика“, пише в съобщението. Хиляди фенове на „ацтеките“ с бяха събрали на площад „Сокало“ в столицата Мексико Сити, за да гледат мача срещу световните шампиони. Ървинг Лосано вкара единствения и оказал се победен гол в срещата в 35-ата минута. Това предизвика възторг у феновете на Мексико. Горе-долу по същото време е отчетена и сеизмичната активност.", "date": "2018.06.18", "title": "След победата над Германия: В Мексико отчетоха трус, предизвикан от масови подскоци по време на гола"}
{"url": "https://www.faktor.bg/bg/articles/sport/futbolist-na-harvatska-otkaza-da-igrae-za-otbora-si-gonyat-go-ot-mondiala", "text": "Скандал  разтресе националния отбор на Хърватска след победата с 2:0 над Нигерия на Мондиал 2018. Днес се очаква лагера на тима и световното първенство да напусне нападателят на Милан Никола Калинич.  Официалната информация е, че 30-годишният футболист има контузия на гърба, която му пречи да играе и няма да може да използван до края на шампионата в Русия. Заради травмата той не е успял да влезе като замяна на Марио Манджукич срещу „супер орлите“. Калинич не е взел участие и във вчерашната тренировка на „шахматистите“. Има обаче и друга страна на историята. Лекарят на националния отбор Немец не е потвърдил пред хърватските медии за контузията на нападателя. Според някои информации става дума за скандал. Никола Калинич демонстративно е отказал да влезе в игра на мястото на Манджукич и затова се е наложило на терена да се появи халфът Марко Пяца. Хърватските медии даже прогнозират, че нападателят ще бъде отстранен от отбора. За момента няма изявление от страна на треньорския щаб и селекционера Златко Далич. Вероятно такова ще има по-късно днес, когато е предвидена пресконференция от 17:15 часа с участието на Милан Бадел и Шиме Върсалко", "date": "2018.06.18", "title": "Футболист на Хърватска отказа да играе за отбора си, гонят го от Мондиала"}
{"url": "https://www.faktor.bg/bg/articles/ruski-ultrasi-obeshtavat-na-anglichanite-festival-na-nasilieto", "text": "Руски ултраси са готова за атаки срещу британски фенове и обещават да устроят на англичаните \"фестивал на насилието\", съобщава Daily Star, цитиран от Vesti.bg . Очаква се още днес да има нападения срещу фенове на \"трите лъва\" във Волгоград, където Англия играе с Тунис в първия двубой за двата тима на Мондиала. Хулиганите публикуваха в социалните мрежи видеа с кадри от подготовката си за боевете със запалянковците на противниковия отбор. Според местните власти, на територията на Руската федерация в момента присъстват повече от 10 000 фенове на английския национален тим. Преди финала на Шампионската лига в Киев маскирани ултраси нападнаха привърженици на Ливърпул, а след това в социалните мрежи се появиха множество съобщения от фенски групировки, в които се казваше, че атаката в Киев е била само тренировка преди световния шампионат. Побойниците отправяха страховити заплахи и обещаваха истински ад за англичаните, които са дошли в Русия въпреки предупрежденията.", "date": "2018.06.18", "title": "Руски ултраси подготвят \"фестивал на насилието\" срещу англичаните"}
{"url": "https://www.faktor.bg/bg/articles/shvetsiya-vze-trudna-pobeda-sreshtu-yuzhna-koreya", "text": "Отборът на Швеция победи много трудно с 1:0 Южна Корея в мач от група от \"F\" на Световното първенство, игран в Нижни Новгород. Единственият гол отбеляза Гранквист отбеляза от дузпа в 65-ата минута.  Съдията първоначално не видя нарушение, но използва помощта на видео асистента – ВАР, и се коригира.  Мачът започна в леко темпо, като първоначално корейците контролираха играта. В 20-ата обаче Маркус Берг направи огромен пропуск. Той беше изведен на чиста позиция, но стреля в крака на корейския страж.  До края на полувремето двата отбора си размениха по едно по-сериозно голово положение, но така и не успяха да вкарат.  В 56-ата шведите имаха нов шанс да открият резултата. След центриране от статично положение Тойвонен стреля опасно с глава, но вратарят Чо успя да избие от голлинията.  В 63-ата Ким препъна Клаесен в наказателното поле. Съдията успя да види положението след видеоповторение.  Гранквист отбеляза дузпата, като това се оказа и единственият гол в срещата. След попадението корейците потърсиха изравнителен гол и осъществиха натиск срещу шведите, но не показаха достатъчно идейна игра в атака.  Шведите са на първо място в групата заедно с отбора на Мексико, който преди ден изненадващо победи един от големите фаворити Германия с 1:0.", "date": "2018.06.18", "title": "Измъчена победа: Дузпа реши в полза на Швеция изхода в двубоя й с Южна Корея"}
{"url": "https://www.faktor.bg/bg/articles/novini/svyat/broyat-na-kandidatite-za-ubezhishte-v-es-ryazko-e-namalyal-prez-minalata-godina", "text": "Службата на ЕС по въпросите на предоставянето на убежище обяви, че броят на кандидатстващите за международна закрила в съюза е намалял рязко миналата година. Въпреки това обаче той остава по-висок в сравнение с годините преди 2015 г. и пристигането тогава на над 1 милион мигранти, много от тях бягащи от войната в Сирия, предаде Асошиейтед прес. В представения днес годишен доклад на Европейското бюро по предоставянето на убежище (ЕАСО) се казва, че миналата година са били подадени 728 470 молби за международна закрила при около 1,3 млн. през предходната 2016 г. Около 30 процента от кандидатите са били от страни с конфликти като Сирия, Афганистан и Ирак. Към края на миналата година е имало над 950 000 молби за убежище, все още чакащи окончателно решение, и почти половината от тях са били подадени в Германия. През 2013 г. за убежище в ЕС са кандидатствали над 460 000 души. Следващата година те са били над 660 000, отбелязва БТА.", "date": "2018.06.18", "title": "Броят на кандидатите за убежище в ЕС рязко е намалял през миналата година"}
{"url": "https://www.faktor.bg/bg/articles/novini/balgariya/tsvetanov-temata-za-predsrochni-parlamentarni-izbori-ne-stoi-na-dneven-red", "text": "Темата за предсрочни парламентарни избори не стои на дневен ред. Това заяви зам.-председателят на ГЕРБ и председател на ПГ на ГЕРБ Цветан Цветанов на среща в Банско с кмета Георги Икономов и новото общинско ръководство на ГЕРБ. На събитието присъстваха още народният представител от ГЕРБ-Благоевград и областен координатор на партията Даниела Савеклиева, както и депутатите от ГЕРБ Александър Мацурев, Георги Динев, Стефан Апостолов и д-р Емил Тончев. Пред актива на ГЕРБ-Банско Цветан Цветанов подчерта, че вотът на недоверие на БСП е плод на желанието им сред обществото да не се говори за успехите на Българското председателство на Съвета на ЕС. „Всички европейски лидери, както и ръководствата на ЕК и ЕП, дават отлични оценки за европредседателството и приоритетите му. За първи път след толкова години акцент в европейския дневен ред е темата за Западните Балкани и то благодарение на усилията на правителството на Бойко Борисов“, обясни Цветанов. По думите на председателя на ПГ на ГЕРБ усилията на БСП за воденето на конфронтационна политика са насочени не само на национално, но и на местно ниво, като се търсят конфликти с кметовете на ГЕРБ. „Местната власт е пряко зависима от стабилността на държавата. Едни предсрочни избори биха довели до проблеми за бизнеса, несигурност за инвеститорите и за икономиката”, каза още Цветанов. По време на срещата бе представено новото ръководство на ГЕРБ-Банско, където за ръководител отново е преизбран кметът Георги Икономов, а секретар е народният представител Александър Мацурев.", "date": "2018.06.18", "title": "Цветанов: Темата за предсрочни парламентарни избори не стои на дневен ред"}
{"url": "https://www.faktor.bg/bg/articles/arestuvaha-bosa-na-audi", "text": "Изпълнителният директор на „Ауди” проф. Рупърт Стадлер е арестуван заради връзката си със скандала за фалшифицирането на вредните емисии на колите, произведени от компанията майка „Фолксваген”, заявиха прокурори от Мюнхен, съобщава Канал3. „Заповедта за арест е на база опасения за укриване на доказателства”, уточняват обвинителите. От компанията потвърдиха новината за ареста и допълниха, че \"г-н Стадлер е невинен до доказване на противното\". Миналата седмица от прокуратурата заявиха, че Стадлер и друг член на управителния съвет се считат за заподозрени от 30-ти май. „Всеки от тях е обвинен в измама за това, че пряко или косвено са участвали във фалшифицирането на удостоверенията. Става въпрос за удостоверенията за изхвърлените газови емисии от автомобилите, като въпросните са били оборудвани със специални устройства, отчитащи грешна информация и занижаващи данните при тестове”, се казва още в изявлението. Преди няколко месеца прокурорите от Мюнхен и Брауншвайг започнаха разследване във връзка с действията на „Фолксваген” и „Ауди”, след като от компанията майка признаха през 2015 г., че са използвали софтуер за манипулация на отчетените газове при тестове.", "date": "2018.06.18", "title": "Нов скандал в автомобилния бизнес: Арестуваха боса на \"Ауди\""}
{"url": "https://www.faktor.bg/bg/articles/saprugat-na-ispanskata-kralitsa-vleze-v-zatvora-za-ukrivane-na-danatsi", "text": "Бившият национал по хандбал Иняки Урдангарин (50 г.), който е съпруг на испанската принцеса Кристина, влезе в затвора в Бриева, на стотина километра северно от Мадрид.  Това се случи тази сутрин около 8 часа местно време, съобщи говорител на обекта за изтърпяване на наказания, цитиран от Канал3. Зетят на испанския крал получи 5 години и 10 месеца затвор от Върховния съд на Испания, който го призна за виновен в измама и укриване на данъци, както и в други престъпления. Съдът оправда Урдангарин по обвинението в подправяне на документи и намали произнесената през февруари 2017 г. присъда на предишна инстанция, която бе 6 години и 3 месеца. Върховният съд потвърди и решението, според което принцеса Кристина (52 г.) се е облагодетелствала от престъпленията на съпруга си и нареди тя да плати 136 950 евро, като намали глобата на предишната инстанция, която бе 265 000 евро. Урдангарин бе признат за виновен, че отклонил милиони евро между 2004-а и 2006 г. от фондацията, която ръководеше на остров Майорка. Скандалът избухна през 2010 г., и ускори абдикацията на бащата на Фелипе - крал Хуан Карлос.", "date": "2018.06.18", "title": "Кралски кахъри: Пратиха в затвора съпруга на испанската принцеса"}
{"url": "https://www.faktor.bg/bg/articles/makedonskoto-pravitelstvo-odobri-dogovora-s-gartsiya", "text": "Македонското правителство одобри Договора със съседна Гърция за разрешаване на спора за името, който бе подписан в неделя от министрите на външните работи на двете страни - Никола Димитров и Никос Кодзияс. От кабинета на премиера Зоран Заев уточниха, че Договорът е одобрен на днешното 74-то правителствено заседание. Министерският съвет в Скопие веднага ще изпрати Договора в парламента, където депутатите ще трябва да го одобрят, а след това президентът Георге Иванов в седемдневен срок ще трябва да го подпише. При евентуално вето от страна на Иванов, Договорът ще бъде върнат отново в парламента за повторно гласуване, където ще трябва да бъде одобрен поне от 61 депутати в 120 местния македонски парламент. След това, съгласно конституцията на Р Македония, държавният глава е длъжен да го подпише. На среща на брега на Преспанското езеро, на границата между двете държави, където бе подписано споразумението, слагащо край на спора, започнал преди 27 години, присъстваха и двамата премиери Зоран Заев и Алексис Ципрас. „Регионът преживя достатъчно страдания, така че нека от днес нататък пеем радостни песни на Балканите“, заяви министър-председателят на Гърция Алексис Ципрас. Във времена, когато имаше много недоверие, ние сложихме край на един спор, продължил години. Това бяха три десетилетия на несигурност за нашето бъдеще, каза Зоран Заев. На място присъстваха върховният представител на Европейския съюз по въпросите на външните работи и политиката на сигурност Федерика Могерини и еврокомисарят по разширяването Йоханес Хан.", "date": "2018.06.18", "title": "Македонското правителство даде \"зелена светлина\" на Договора с Гърция"}
{"url": "https://www.faktor.bg/bg/articles/tsvetanov-v-razlog-obstanovkata-v-balgariya-e-mnogo-po-dobra-otkolkoto-beshe-prez-2014-g-sled-upravlenieto-na-bsp", "text": "Заместник-председателят на ГЕРБ и председател на ПГ на партията Цветан Цветанов проведе среща с общинското ръководство на ГЕРБ-Разлог и с кмета на града Красимир Герчев. На събитието присъстваха още народният представител от ГЕРБ-Благоевград и областен координатор на партията Даниела Савеклиева, както и депутатите от ГЕРБ Александър Мацурев, Георги Динев, д-р Емил Тончев и Стефан Апостолов, съобщиха от пресцентъра на партията. „Обстановката днес в България е много по-добра, отколкото беше през 2014 г. след управлението на БСП. Сега можем да се похвалим и с успешно приключване на председателството на България на Съвета на Европейския съюз“, заяви Цветанов по време на срещата. Той отбеляза, че доверието към ГЕРБ се е запазило и продължава да расте, защото партията изпълнява предизборните си обещания, а правителството на Бойко Борисов се е доказало като надежден и предвидим партньор на международната сцена. Цветан Цветанов коментира, че е важно партийните структури по различните населени места да водят диалог с хората за успешните политики, които ГЕРБ успява да реализира на местно и национално ниво. Заместник-председателят на ГЕРБ подчерта, че кметът на Разлог Красимир Герчев е един от най-успешните кметове на ГЕРБ, който работи в добър синхрон с общинското ръководство. „Даваме висока оценка за работата на Красимир Герчев и е съвсем закономерно да смятаме, че ще продължи и следващ мандат“, съобщи Цветанов. По думите му ежедневните контакти на народните представители на ГЕРБ от Благоевградска област с местната власт помагат за решаването на проблемите от дневния ред на обществото. По време на срещата в Разлог oбластният координатор на ГЕРБ – Благоевград и народен представител Даниела Савеклиева представи новото общинско ръководство. За общински ръководител е избрана д-р Мария Копанарова, а за секретар Петър Попов.", "date": "2018.06.18", "title": "Цветанов в Разлог: Обстановката в България е много по-добра от 2014 г. след управлението на БСП"}
{"url": "https://www.faktor.bg/bg/articles/vodachat-na-partiya-edinna-makedoniya-razvya-ruskoto-zname-na-protesta", "text": "Руското национално знаме се развя на снощните протести в Скопие, предаде РИА Новости, цитирайки телеканал A1on. Много жители на балканската страна излязоха по улиците на столицата на бившата югославска република Скопие и други градове, за да изразят недоволството си родината им да се казва Северна Македония. В протестите взе участие и водачът на партията \"Единна Македония\" Янко Бачев. Лидерът на обявяващата се за евроскептична политическа формация бе в челните редици на демонстрантите. На кадри се вижда как той вее руския национален флаг с едната ръка, а с другата – македонското знаме. Видео, разпространено в интернет, показва как Бачев се качва върху капака на брониран полицейски автомобил и продължава да вее флаговете. По последните данни при сблъсъците между протестиращи и пазители на реда в Скопие пострадаха над 20 души. Малко по-късно днес сръбското радио съобщи, че неизвестни лица са запалили колата на политика от управляващия Социалдемократически съюз на Македония Хари Локвенец. Премиерите на Гърция Алексис Ципрас и Македония Зоран Заев на 17 юни подписаха документ, който сложи край на спора за името на Република Македония. Споразумението бе посрещнато с недоволство и в южната ни съседка. В Атина и Солун също имаше протести вчера. Днес се появи информация за арест на на гръцки депутат. Константинос Барбарусис бе задържан днес след като два дни се криеше от властите. Законодателят от крайнодясната партия \"Хриси авги\" (\"Златна зора\") в петък призова от парламентарната трибуна в Гърция да бъде извършен държавен преврат, а Ципрас осъден за измяна.", "date": "2018.06.18", "title": "Руското знаме цъфна до македонското на протеста снощи с възгласи: \"Браво, браво!\" (ВИДЕО)"}
{"url": "https://www.faktor.bg/bg/articles/the-telegraph-es-e-izpraven-pred-ekzistentsialna-kriza-no-migratsiyata-ne-brekzit-shte-bade-negovata-gibel", "text": "В свой анализ за британския вестник The Telegraph колумнистката Джулиет Самюел пише материал за нарастващия проблем на Европейския съюз с миграцията и перспективите за справяне с него, съобщава „Фокус“, който публикува превод на статията.  \"Успоредно със загорелите от слънцето британци, те са един от модерните продукти на популярните туристически места в Южна Европа: арабски и африкански мъже продаващи туристически сувенири. Тези мъже (и понякога жени) идват от много места. Някои от тях са избягали от военна повинност или робство в Еритрея; други са заминали в търсене на по-добър живот от бедни, но мирни села в Тунис или Сенегал. Ако успеят да съберат достатъчно пари и намерят място на лодка, преминаваща през Средиземно море, техните шансове за стигане в Европа са високи – 98 процента от тях успяват. Затова хората продължават да опитват. Но веднъж пристигнали тук, интеграцията в обществото не е лесна. Дори тези със случаи на основателни искания за законно убежище трябва да изчакат месеци преди да бъдат обработени. Затова те стигат до там да живеят сурово и да изработват фалшиви дизайнерски ръчни чанти. Докато бях студент си мислех, че една земя без граници може да бъде космополитна идилия, където различни хора ще могат да обменят идеи и да гласуват свободно за своите правителства. Но сега виждаме как наистина изглежда това: мизерни лагери в ЖП гари и пристанища, преуспяваща индустрия на трафика на хора и нарастваща подкласа на неформални работници в места, които вече имат милиони безработни. Като резултат, виждаме издигането на крайнодесни партии сред цяла Европа и началото на това, което може да бъде постепенната ерозия на Европейския проект. Миграционната вълна беше подхранена от технологиите и нарастващото богатство, които за първи път в историята позволиха на милиони души да имат възможността за избягване от конфликти и миграция по икономически причини. ЕС не е създал тази ситуация, но със своите миграционни политики премахна от националните правителства средството да я адресира и, със своята законна структура, това премахна способността на Брюксел да се меси, тъй като националните политици не могат да се споразумеят върху общ подход. И колкото повече проевропейските политици се опитват да колективизират политиката, толкова повече разпалват пламъците на популисткия бунт. Непорядъчното правителство на Италия повиши температурата. Миналата седмица, новият вътрешен министър Матео Салвини нареди на сицилианските пристанища да върнат кораб с 629 мигранти от Африка. „Няма домове и работни места за всички италианци, какво остава за половината африкански континент“, заяви той. След като „балканският маршрут“ към Европа беше затворен от унгарските и австрийски огради от бодлива тел, Италия беше входната точка на избор за влизане в Европа. Миналата година, над 172 000 мигранти пристигнаха там по море. През тази година този брой е 61 000 досега. Междувременно, процентът на безработица в Италия е 11 процента. Игнорирайки този политически избухлив контекст, френският президент Еманюел Макрон набързо обвини Салвини в „цинизъм и безотговорност“. Когато отхвърленият кораб намери безопасно пристанище във Валенсия, при социалистическото правителство на Испания, Макрон обеща да позволи на пътниците му да получат гражданство във Франция – стига техните искания за убежище да са основателни. Това, разбира се, е част от проблема. Обработката на искове за убежища може да отнеме години и Италия е затрупана от тях. Вместо да станат част от списък за изпълнение, който може да изисква документи които те нямат, повечето мигранти изчезват в сивия сектор след пристигането си. Близо 1 процент от населението на Италия – около 500 000 души – се смята, че са нелегални имигранти, повечето от които са пристигнали в последните пет години. Разбира се, перспективата за живот в Италия често не е причината, която примамва мигрантите. Много от тях биха предпочели да стигнат до Германия или Швеция: места с достатъчно работни места и щедри системи за убежища. Посочвайки паневропейския характер на проблема, Рим от години моли Брюксел за помощ в контрола на Средиземно море и притока на мигранти. Но ЕС не може да се отзове и не може да измени правилата си за разпределяне на мигранти, защото националните правителства не се съгласяват на това. Сега, миграционният въпрос износва дори солидния политически консенсус в Германия. Разтърсен от внезапното надигане на крайнодясната партия Алтернатива за Германия, германското център-дясно се пропуква. Антиимигрантските поддръжници са водени от Хорст Зеехофер, вътрешен министър и лидер на баварската партия Християнсоциален съюз. Той заплаши да се оттегли от управляващата коалиция на Ангела Меркел и да срути правителството, ако тя не се съгласи на връщането на много от неевропейските мигранти на германската граница. Меркел в момента се бори да свика бърза междуправителствена среща, за да се сключи споразумение върху миграционните реформи преди срещата на върха на ЕС в края на юни. Тя има малки шансове за успех. Проблемът е, че върху миграцията, както при еврото, Европа е заседнала. Нейните про-брюкселски политици биха искали да споделят новите мигранти по-равно между държавите-членки, освобождавайки Италия и Гърция и изисквайки повече от Германия и Франция. Но същите тези политици са изправени пред яростни претенденти вкъщи, които са решителни да не позволяват това да се случи. Антиевропейските политици, междувременно, попадат в два лагера. Първите, подобно на правителството на Италия, обвиняват ЕС за хвърлянето на товара върху държавите на първа линия и отказът да им се помогне. Вторите, които са на власт в Унгария и Полша, бушуват срещу ЕС, заради това че ги принуждават да приемат каквито и да е мигранти. Резултатът е, че ЕС не може да направи много, за да облекчи миграционния натиск, но няма и да позволи на националните правителства да вземат контрола. Следователно е вероятно да видим постепенна ерозия на законния ред в ЕС, докато правителствата поемат нещата в своите ръце, независимо от това дали на Брюксел му харесва или не, издигайки огради, строейки наказателни центрове и връщане на лодки. С течение на времето, властта ще се отдалечава органично от наднационалните европейски институции, обратно към правителствата и преговорите между тях. Желанието на Меркел за междуправителствена среща на върха за миграцията само по себе си е ясен сигнал за тази промяна. Колкото повече еврократите се противопоставят на тази тенденция, толкова по-непопулярни ще стават. И това ще се манифестира в Европейския парламент, един от трите главни властови центъра, където гласоподавателите е вероятно да започнат да поставят повече евроскептици. Макрон вече заплаши, че делът на гласове за Марин льо Пен в изборите за европейски парламент догодина могат да надминат неговите. Тези избори ще са първите, проведени без Великобритания, но вместо да изчезват, евроскептичните групи просто ще започнат да се прегрупират. Все още не очаквам ЕС да се разпадне драматично, както много привърженици на Брекзит предричат от години. Но неговите свещени крави – като свободата на движение и Шенгенската зона – ще станат уязвими. Неговите укази ще започнат да губят сила и неговият авторитет ще западне. Да се надяваме, че това ще доведе до мирен и прагматичен преход към по-освободен и по-малко федерализиран Европейския съюз. За мигрантите, повече власт към националните правителства ще означава по-сурова обстановка. Това, което не е ясно, е дали националните правителства ще имат повече успех от Брюксел в намаляването на демографската вълна.\"", "date": "2018.06.18", "title": "The Telegraph: ЕС е изправен пред екзистенциална криза, но не Брекзит, а миграцията ще доведе до неговата гибел"}
{"url": "https://www.faktor.bg/bg/articles/es-udalzhi-s-oshte-edna-godina-sanktsiite-sreshtu-rusiya-zaradi-aneksiraniya-krim", "text": "Руският президент Владимир Путин силно се надява по време на своя пореден мандат да се справи с неотстъпчивия Европейският съюз, като се опита да ги убеди да бъдат свалени санкциите срещу Русия. Но вече стана ясно, че ЕС ще удължи икономическите санкции срещу Русия заради анексирането на украинския Кримски полуостров през 2014 г. с още една година, предадоха Асошиейтед прес и ДПА, посочи Би Ти Ви. В изявление на Съвета на ЕС от днес се казва, че той \"остава твърдо ангажиран със суверенитета на Украйна и териториалната й цялост\" и продължава \"да осъжда нарушенията на международното право\". Решението е взето на заседание на министрите на селското стопанство и риболова на 28-те страни членки в Люксембург. Санкциите бяха удължени до 23 юни 2019 г. Те се отнасят за гражданите на ЕС и компаниите от съюза. Санкциите забраняват вноса на продукти от Крим и Севастопол, преустановяват всякакви европейски инвестиции или покупки на недвижими имоти и туристически услуги там, отменят и спирките на круизни кораби и кацането на самолети на летищата в Крим с изключение на извънредни ситуации. Мерките включват също забрана на износа на някои стоки и технологии, които може да се използват за транспорт, телекомуникации или в енергийния сектор – особено в петролния и газовия или в проучването за полезни изкопаеми, както и в отбранителния и финансовия сектор. Забранява се предоставянето на техническа помощ, брокерски, строителни или инженерни услуги, свързани с инфраструктурата в тези сектори. Мерките, географски ограничени до Крим и Севастопол, се налагат успоредно с икономическите санкции срещу Русия заради ролята й в украинския конфликт. Тези наказателни мерки срещу Русия изтичат на 31 юли 2018 г.", "date": "2018.06.18", "title": "Неотстъпчив ЕС:  Удължи с още една година санкциите срещу Русия заради анексирания Крим"}
{"url": "https://www.faktor.bg/bg/articles/novini/balgariya/obshtinarite-vav-velingrad-otmenyat-skandalno-reshenie-za-pametna-plocha-na-atanas-semerdzhiev", "text": "Общинският съвет във Велинград ще преразгледа скандалното решение №199, от 31 май тази година за издигане на паметна плоча на комунистическия функционер ген. Атанас Семерджиев в родното му място. Това заяви пред Faktor.bg председателят на местният парламент Бельо Мандраджиев. Той обясни, че въпросното решение било атакувано и от областния управител на Пазарджик Стефан Мирев, който има право на санкция. Според него решението е взето незаконосъобразно, поради липса на нормативна уредба, която да регламентира поставянето на подобни паметни плочи. Освен това обаче и общинските съветници осъзнали, че са допуснали грешка, признава Бельо Мандраджиев. Той уверява, че отмяната на скандалното решение, за което писа първи  и което предизвика многобройни негативни коментари, ще стане на 28 юни. „Знам много добре, че Семерджиев като шеф на Генералния щаб на БНА на няколко пъти по време на Възродителния процес вади срещу протести на турци и мюсюлмани танкове и армия. Дядо ми е лежал в „Белене” и тези събития са ми известни, но не знам как мина тази точка на сесията. Грешка е”, признава днес председателят на общинският съвет във Велинград, който е от ДПС. Той уточнява, че идеята за паметната плоча дошла от БСП, но минала незабелязано между другите проблеми за решаване. Скандалното решение на общинарите е атакувано в законния 14-дневен срок и в Административния съд в Пазарджик. Ген. Семерджиев е една от твърде  спорните фигури на комунистическия режим в годините на прехода. Името му се свързва с престъпления на тоталитарната диктатура, но и с унищожаването на над 130 хил. досиета на ДС по времето, когато е бил министър на МВР.", "date": "2018.06.18", "title": "Общинарите във Велинград отменят скандално решение за паметна плоча на Атанас Семерджиев"}
{"url": "https://www.faktor.bg/bg/articles/belgiya-sasipa-panama-realizirayki-tri-gola", "text": "Отборът на Белгия защити претенциите си за един от скритите фаворити за титлата на Мондиал 2018, след като разгроми Панама с 3:0 в мач от група G, който се изигра на стадиона в Сочи.  \"Червените дяволи\" не започнаха убедително и трудно преодоляваха солидната отбрана на панамците през първата част. Воденият от селекционера Роберто Мартинес тим изглеждаше през първите 45 минути като поредния фаворит, който не печели откриващия си мач на първенството. Само две минути след почивката обаче Дрис Мертенс откри резултата със страхотно воле по диагонала, което не остави шанс на вратаря на Панама. Играчите на Белгия се успокоиха след първия гол и продължиха да доминират, което даде резултат в 69-та минута, когато централният нападател Ромелу Лукаку се разписа с глава след технично подаване на Кевин де Бройне. Футболистите на Панама се отвориха в търсене на обрат, което остави празни пространства пред белгийците и в 75-та минута Еден Азар проведе мълниеносна контраатака и асистира на Лукаку за втория му гол в мача. До края не паднаха повече попадения и Белгия спечели първия си мач в Русия с 3:0. В събота от 15:00 часа българско време възпитаниците на Роберто Мартинес се изправят срещу Тунис, докато Панама ще срещне Англия във втория си мач, в неделя от 15:00 часа.", "date": "2018.06.18", "title": "Белгия съсипа Панама, вкара й три гола за 45 минути"}
{"url": "https://www.faktor.bg/bg/articles/layf-stayl/klyuki/kichka-bodurova-se-otkaza-ot-zvanieto-pocheten-grazhdanin-na-burgas", "text": "Кичка Бодурова се отказа от званието си “Почетен гражданин на Бургас“. За това съобщи самата тя през социалните мрежи. Причина за действията на популярната певица е, че през последните години е бил отхвърляна от участие до конкурса „Бургас и морето“.  Ето какво споделя самата родената в Бургас Кичка Бодурова: \"Омръзна ми журналистите да ме питат защо толкова години не съм поканена да журирам на фестивала в Бургас и морето. И тази година песента, която исках да представя на фестивала не бе одобрена, както и по-предишната. Ще има там и рецитал с песни на Т. Русев. Той, Великия, ме покани да участвам в неговия юбилеен концерт и присъстваше на всички мои концерти в НДК. Но сега не съм поканена. Приемам всичко това като лично отношение към мен, което се допуска от организаторите на фестивала. И реших , че не заслужавам титлата “почетен гражданин на Бургас”, пък и не ми е нужна след като съм игнорирана години от този единствен форум на песента. За мен, за разлика от други, които са в журита този фестивал Не Е най- върховната точка в кариерата ми. Затова официално се отказвам от званието “почетен гражданин на град Бургас”, което най- високо съм ценяла, над всичко. На мен ми стига любовта на хората за 40г. и това, че съм донесла на България награди от 5 международни фестивала. Тези, които не ме приемат и уважават никога няма да наранят любовта ми към моя роден град и България! И все пак ме боли, много ме боли… защото става дума за Бургас!\"", "date": "2018.06.18", "title": "Кичка Бодурова обидена, отказа званието \"Почетен гражданин на Бургас\""}
{"url": "https://www.faktor.bg/bg/articles/kultura/art-faktor/kristo-izdigna-unikalna-skulptura-ot-nad-7500-varela-varhu-ezeroto-v-londonskiya-hayd-park", "text": "Уникална скулптура от над 7500 варела ще се издига върху езерото в лондонския \"Хайд парк\" от днес до 23 септември. Неин автор е българинът Христо Явашев – Кристо, а технологията напомня предишния му мащабен проект \"Плаващите кейове\". Всеки ден от първата половина на тази седмица ще е белязан от събитие, свързано с инсталацията „Мастаба”  на Христо Явашев – Кристо в Лондон. Особено вълнуващ е днешният ден. Самият Кристо ще покаже инсталацията си на много тесен кръг от журналисти. „Мастаба” е първото голямо произведение на Кристо на открито в Лондон. След опаковането на „Райхстага” в Берлин или пък на „Пон ньоф” в Париж, сега е ред на Лондон да реагира на фантазията на Кристо и на съпругата му Жан-Клод, която почина през 2009 г, но проектът датира много преди това. „Мастаба” има формата на пресечена пирамида, като гробниците в древния Египет. Конструкцията е изградена от 7506 варела, елемент, който Жан-Клод и Кристо използват още в първите си проекти. Основата на инсталацията плува в езерото Сърпентайн в Хайд Парк, зад Кенсингтън палас. Размерите са впечатляващи – 20 метра височина, 30 метра широчина, 40 метра дължина. Цветовете също не са случайни, не е възможно „Мастаба” да не се забележи отдалече: страната на варелите, които образуват вертикалните стени, са в ярко червено, синьо и лилаво. Варелите, които представляват полегатите стени, са червени с бели ленти. Изграждането започва през април. „Мастаба” ще живее до септември. Както всички инсталации на Кристо, „Мастаба” в Лондон е достъпна за всеки, безплатно. Както за всички останали инсталации, той не приема спонсорство. „Мастаба” е финансиран изцяло от автора със средства от продажбата на негови произведения.", "date": "2018.06.18", "title": "Кристо издигна уникална скулптура от над 7500 варела върху езерото в лондонския \"Хайд парк\""}
{"url": "https://www.faktor.bg/bg/articles/petr-kelner-si-kupi-malka-banka-v-sarbiya", "text": "Чешката група PPF Group, която е собственост на един от най-богатите чехи Петр Келнер, ще придобие 100% от малката банка в Сърбия - Telenor Banka. Това се разбира от съобщение, оповестено на страницата на чешката компания. Тя стана известна в България със заявката си да придобие \"Нова телевизия\" и мобилния оператор \"Теленор\". Сръбската банка е собственост на Telenor Group, а сделката е обект на одобрение от регулаторите, посочва \"Дневник\". Сделката е логична следваща стъпка след придобиването на телекомуникационните активи на норвежката Telenor в Централна и Източна Европа и по-конкретно в Унгария, България, Сърбия и Черна гора, се посочва в съобщението. Telenor Banka е част от Telenor Group от 2013 г., когато норвежката компания я купува от KBC Bank Serbia. Година по-късно е преименувана с настоящото й име. Банката е специализирана в иновативни финансови услуги онлайн и е първата в Сърбия, която предлага на пазара мобилно и интернет банкиране. Институцията предлага услугите си предимно на клиентите на \"Теленор\", като към момента те са 390 хил. По размер на активите банката е под 10 място от общо 20 банки, опериращи в Сърбия, оценявани на 126 млн. евро. Сделката трябва да бъде одобрена от централната банка на Сърбия и от антитръстовата комисия. Кандидат за същата банка преди беше фондът River Styxx Capital на българския предприемач от албански произход Елвин Гури. През февруари обаче се разбра, че централната банка на Сърбия не го е одобрила за купувач.", "date": "2018.06.18", "title": "Петр Келнер си купи малка банка в Сърбия"}
{"url": "https://www.faktor.bg/bg/articles/lufthanze-ima-meratsi-da-kupi-niskotarifnata-noruidzhan", "text": "Главният изпълнителен директор на \"Луфтханза\" (Lufthansa) Карстен Шпор съобщи, че германската авиокомпания обмисля придобиването на нискотарифния авиопревозвач \"Норуиджън\" (Norwegian), предаде ДПА, цитирана от БТА. Тече нова вълна на консолидация, каза Шпор пред в.\"Зюддойче цайтунг\", потвърждавайки разговорите за придобиването на \"Норуиджън\". Дали ще се стигне до някакъв резултат е \"въпрос на стратегическа добавена стойност, цена и антитръстови регулации,\" уточни пред изданието Шпор. Преди малко повече от месец \"Норуиджън\" отхвърли две оферти за придобиване от компанията майка на \"Бритиш еъруейз\" (British Airways) - Интернешънъл еърлайнс груп - Ай Ей Джи (IAG). Според \"Норуиджън\" предложенията подценяват стойността и перспективите й.", "date": "2018.06.18", "title": "\"Луфтханзе\" има мераци да придобие нискотарифната \"Норуиджън\""}
{"url": "https://www.faktor.bg/bg/articles/zhalba-na-obshtestvena-porachka-blokira-interkonektora-s-gartsiya", "text": "Жалба в Комисията за защита на конкуренцията (КЗК) блокира изпълнението на газовата връзка с Гърция, което означава и на старта на строителството й. Първоначално кабинетът на Бойко Борисов беше насрочил 28 юни за първа копка за интерконектора с Гърция. Управляващите бяха изразили намерение проектът, който е стратегически и за България, и за ЕС, да стартира наесен. През тръбата България, една от най-зависимите в Европа държави от руски газ - почти на сто процента, ще ползва синьо гориво от Азербайджан. Жалбата е от фирма \"Некст инвест\", еднолична собственост на Милен Благоев Миланов, и е регистрирана на 14 юни, пише КлубZ. Тя съдържа искане за налагане на временна мярка - спиране на процедурата за проектиране, доставка и строителство на междусистемната газова връзка Гърция - България, съобщиха от съвместното българо-гръцко дружество \"Ай Си Джи Би\" АД (ICGB), създадено за изграждането на интерконектора. Това е втора жалба на \"Некст инвест\" срещу поръчка, свързана с газовата връзка с Гърция. Първата беше в края на 2017 г., когато \"Некст Инвест\" обжалва разяснение на възложителя на поръчката по въпроси на фирми-кандидати, свързани главно с определяне на годишния оборот на участниците, с опита на експертите, отчуждителните процедури по трасето и др. Сега обжалването е свързано отново с подобна тема. От 16 юни влязоха в сила промените в Закона за обществените поръчки, с които се иска доказване на интерес при жалбоподаване, така че това е последната жалба, подадена по стария ред на закона - т.е. не е необходимо фирмата, която оспорва процедурата, да го прави. Жалбата е регистрирана на 14 юни в Комисията за защита на конкуренцията под № ВХР-1354-14.06.2018 г. срещу Разяснение на Възложителя №121 - РР-09, публикувано на \"Профила на купувача\" на 8 юни 2018 г.  Това е и причината да се преустановят всички действия по хода на процедурата \"до влизане в сила на определението, с което се отхвърля искането за налагане на временна мярка или решението по жалбата, ако е наложена временна мярка. В случай че искането за временна мярка бъде отхвърлено, сроковете за подаване на оферти ще бъдат удължени в съответствие с разпоредбите на чл. 100, ал. 11 от ЗОП и чл. 28, ал. 5 от ППЗОП\", обясняват от съвместното дружество.", "date": "2018.06.18", "title": "Жалба срещу обществена поръчка блокира интерконектора с Гърция"}
{"url": "https://www.faktor.bg/bg/articles/prokuraturata-katastrofira-opravdaha-ilko-semerdzhiev", "text": "Софийският градски съд (СГС) оправда бившият служебен здравен министър Илко Семерджиев по обвинението, че е заплашвал шефа на Изпълнителната агенция по лекарствата да назначи конкретен човек за свой заместник,съобщават novini.bg. Съдът отмени и наложената му мярка \"подписка\".  Обвинителният акт беше внесен през февруари тази година. Семерджиев беше служебен министър в кабинета на Огнян Герджиков.  Той бе обвинен, че заплашвал с уволнение директора на Изпълнителната агенция по лекарствата доц.Асена Стоименова, тъй като тя не е била съгласна да назначи за свой заместник посочен от него човек. Причината е, че кандидатът за заместник бил в конфликт на интереси. Според обвинението през март 2017г. Семерджиев \"е употребил заплашване, с цел да принуди орган на власт - изпълнителния директор на Изпълнителна агенция по лекарствата да извърши нещо, свързано с функцията му, а именно - да назначи конкретно лице за заместник- изпълнителен директор на Изпълнителна агенция по лекарствата.  Семерджиев прибегнал до заплаха след като шефът на агенцията отказал под предлог, че бъдещият му заместник е в открит конфликт на интереси. Подразнен, вицепремиерът заплашил подчинения си с уволнение.  Прокуратурата ще протестира решението на съда.  Пред медиите Илко Семерджиев каза, че е очаквал оправдателната присъда. По думите му това е било \"нелепо обвинение\" и \"днес катастрофираха както г-жа Стоименова, така и прокуратурата\".  Той обясни, че според него казусът е бил изпреварваща атака, за да може Стоименова да съхрани едноличното си управление и контрол върху целия фармацевтичен сектор.  \"Тя очевидно не желаеше да има заместник, както се изисква по правилника за устройството и дейността на ИАЛ, за да може самоволно да се разпорежда с целия сектор и резултатите от това бяха кошмарни. През мандата на нейното управление разходите за лекарства се увеличиха с над един милиард лева - говорим за периода от 2014 - 2017 г.\", каза Семерджиев.", "date": "2018.06.18", "title": "Прокуратурата катастрофира - оправдаха Илко Семерджиев"}
{"url": "https://www.faktor.bg/bg/articles/24-godishen-kmet-beshe-arestuvan-za-podkup", "text": "Полицаи арестуваха кмета на карловското село Войнягово в момент на получаване на подкуп, съобщава bTV. 24-годишният Тодор Танковски е най-младият кмет в Пловдивска област, беше издигнат като независим кандидат. Акцията срещу него е била на паркинг в Карлово, в близост до централата на голяма опозиционна партия. Откаран е с патрулка в местното районно управление.  Кметът на Карлово д-р Емил Кабаиванов потвърди, че днес следобед е имало арест, но подчерта, че не знае причините. До момента в Община Карлово не са постъпвали сигнали за корупционни практики и искане на подкупи от страна на войняговския кмет. Кабаиванов отбеляза, че наскоро при одит в кметството е открито несъответствие от 1800 лв. – сумата е удържана и възстановена от заплатата на Танковски.", "date": "2018.06.18", "title": "Закопчаха кмет в момент на подкуп в близост до централата на голяма опозиционна партия в Карлово"}
{"url": "https://www.faktor.bg/bg/articles/d-r-lyubomir-chipilski-e-noviyat-vremenen-direktor-na-meditsinski-odit", "text": "Д-р Любомир Чипилски е определен за временно изпълняващ длъжността изпълнителен директор на Изпълнителна агенция „Медицински одит\", съобщиха от Министерство на здравеопазването. Д-р Чипилски е специалист по неврология и магистър по здравен мениджмънт. Той постъпва на работа в Изпълнителна агенция „Медицински одит\" през месец май 2016 г., а в началото на 2018 г. е назначен за директор на дирекция „Осигуряване на качество и анализи\" в агенцията. Д-р Чипилски е работил по специалността си в различни лечебни заведения в страната. В периода 1994 г.-2000 г. е главен асистент по неврология в Университетската болница по неврология и психиатрия „Свети Наум\", София. Заемал е длъжността „главен секретар\" на Изпълнителната агенция по лекарствата.", "date": "2018.06.18", "title": "Д-р Любомир Чипилски е новият временен директор на \"Медицински одит\""}
{"url": "https://www.faktor.bg/bg/articles/kamion-se-vryaza-v-tseh-ima-zaginal", "text": "Шофьор на тежкотоварен камион загина на място, след като се вряза в постройка, предаде  БГНЕС.  ПТП стана малко след 17.00 часа на влизане в село Горски извор на международния път Е-80. Най-вероятната причина за катастрофата е мократа настилка. Предполага се, че шофьорът е загубил управление, камионът е излязъл от пътя и се е врязал в малък цех. Само по щастливи обстоятелства там не е имало други хора. При удара камионът е почти смачкан и шофьорът му е загинал веднага.На мястото на инцидента има коли на пожарната, гражданска защита и линейка. Очаква се да пристигнат и криминалисти, които да направят оглед.", "date": "2018.06.18", "title": "Камион се вряза в цех, има загинал"}
{"url": "https://www.faktor.bg/bg/articles/sluzhiteli-na-nimh-izlizat-na-predupreditelen-protest", "text": "На 21 юни от 9.00 до 10.30 часа пред централната сграда на БАН, ние, работещите в Националния институт по метеорология и хидрология (НИМХ) провеждаме предупредителен протест – митинг срещу целенасочения опит на ръководните органи на БАН да ликвидират дейността на НИМХ като Национална хидрометеорологична служба на Р. България, като ни оставят без необходимите минимални средства за изпълнение на задълженията ни. Това се посочва в позиция, публикувана на сайта на НИМХ. Служителите настояват зам.-председателят на БАН чл.-кор. Константин Хаджииванов да поеме отговорността за резултатите от разработените и наложени от него критерии за разпределение на бюджетната субсидия на БАН за 2018 г. и да се оттегли от ръководството на БАН. От НИМХ призовават ръководните органи на БАН да поемат отговорността за решенията си за разпределянето на предоставените на БАН от Държавата средства за 2018 г. В срок до 2 юли да предоставят на НИМХ недостигащите 1 145 000 лв. за осигуряване на дейността му като Национална хидрометеорологична служба на Р. България през 2018 г. от наличните средства в партида „Развитие“ на БАН. Служителите на НИМХ се обръщат към Народното събрание с молба спешно да направи необходимите изменения в Закона на БАН, за да е невъзможно в бъдеще средствата от Държавния бюджет, предназначени за НИМХ, да се преразпределят от ръководни органи на БАН. „Не желаем повече да бъдем използвани като „рекетьор“ срещу българското правителство. Ако до 9 юли не бъдат изпълнени исканията ни, НИМХ ще преустанови изпълнението на националните си и международни задължения като Национална хидрометеорологична служба на Р. България поради изчерпване на предоставените средства за тях. Ще изпълняваме само дейността си свързана с научни изследвания. Време е всеки да понесе отговорност за решенията си!“, се посочва в позицията на НИМХ.", "date": "2018.06.18", "title": "НИМХ срещу ръководството на БАН: Използвате ни като „рекетьор“ срещу правителството"}
{"url": "https://www.faktor.bg/bg/articles/strashna-burya-nad-sofiya", "text": "Страшна, невиждана буря се разрази над София. Пороен дъжд се излива в този момент над столицата, а черни облаци са покрили небето. Гръмотевици и светкавици се изсипват над столичния град, от притъмнялото за секунди небе. За секунди улиците на града бяха покрити с вода, а подлези и стълбища наводнени.", "date": "2018.06.18", "title": "Страшна буря над София, черни облаци покриха небето"}
{"url": "https://www.faktor.bg/bg/articles/metroto-pod-voda-poroyat-paralizira-transporta-v-sofiya", "text": "Силна гръмотевична буря с проливен дъжд удари София тази вечер. bTV излъчи кадри за наводнени улици в целия град. „Драгалевци” буквално се е превърнал в „бързо течаща река” в района на строящото се кръгово кръстовище. В центъра на София, на бул. \"Г.С. Раковски\" и бул. \"Васил Левски\", изби канализационна шахта. Подобни ситуации има и по други улици, като това създава рискове за шофьорите Спряно е електроподаването към трамваите в района на Триъгълника. Подлезът на НДК се превърна в басейн и беше затворен от полицията, покривът на „Мол София” и таванът на Метростанция „Сердика” протекоха, проблемно е и на МС \"Централна жп гара\", МС \"СУ \"Свети Климент Охридски\" и МС \"Г.М.Димитров\", а в центъра на София движението е изключително затруднено. Много сигнали аварийната служба на общината е получила и в кв. \"Гевгелийски\".", "date": "2018.06.18", "title": "Буреносен \"апокалипсис\": В София избиха канализационни шахти от страшния порой"}
{"url": "https://www.faktor.bg/bg/articles/nadezhda-neynski-razpusna-partiyata-si-sinyo-edinstvo", "text": "Партията \"Синьо единство\", създадена преди 5 години от министърката на външните работи в кабинета на ОДС и бивш лидер на СДС Надежда Нейнски, се разпуска. Това обяви самата Нейнски в специална декларация, разпратена до медиите. В декларацията си \"Синьо единство\" призовават останалите извънпарламентарни формации да последват примера им, за да може на освободеното място да се появи единна дясна партия, която да претендира за гласовете на десните хора. \"Синьо единство\" се учреди с основната задача да катализира процеса по създаването на нова, модерна десница в България. Нуждата от такава е огромна. Старата традиционна десница не успя да защити в достатъчна степен достиженията си – извоюването на демокрацията, достойното членство на България в ЕС и НАТО и правовия ред. Псевдоновата десница пък се срамува да се нарече такава, лута се в безполовата идентичност „няма ляво, няма дясно“, неспособна е да излъчи друго смислено послание освен „всички сме срещу мафията“ и бори олигархията с творческо-самодейни акции по улици и мостове, изживявайки себе си като нещо средно между политически кръжок и затворена група в социалните мрежи. На този фон през последните близо 5 години от създаването си \"Синьо единство\" неуморно изобличаваше подмяната на традиционната десница и призоваваше многобройните партии, нароени от традиционното дясно, да намерят сили да извървят единствено верния път напред – кухите партийни структури да се саморазпуснат, лидерите им да се откажат от смешната привилегия да се наричат „председател на нищото“ и да разчистят пространството за създаването на силна и модерна дясна партия. За това време чухме какви ли не аргументи защо това няма да стане: защото СДС е марка и емблема, защото ДСБ е пазител на духа, защото \"Да, България\" е с нова енергия, защото „структурите ще ни разкъсат“, защото „няма аз да съм лидерът, който ще загроби партията“, защото „сега сме на крачка от властта, не е моментът“, защото „ще загубим субсидията“ и т.н.\", пишат в декларацията си Надежда Нейнски и сие.  \"Нито \"Реформаторски блок\" или \"Нова Република\" преди, нито \"Демократична България\" сега са в състояние да предложат вдъхновяваща перспектива за България. Анти-Русия, анти-АЕЦ Белене, анти-Цацаров, Пеевски, Борисов са мантри, които не оправдават отсъствието на смислени политики по отношение на образованието, здравеопазването, икономиката и привличането на инвестиции, енергийната независимост, кохезионната политика на ЕС и т.н. За нас е ясно, че новата единна дясна партия в тези условия е невъзможна. Положихме огромни усилия, но не успяхме да убедим нито една политическа партия от традиционната десница да загърби тяснопартийното си его, да се разпусне или да се влее в единна дясна партия. Затова се разпускаме ние - за да покажем, че няма нищо страшно в това и да провокираме останалите партии също да го направят.   Призоваваме партиите от традиционната десница да ни последват, защото времето отдавна вече не е наше. Не е и тяхно. Времето просто е друго и продължаването на разделението носи тежката отговорност на пропуснатите възможности за създаване на работеща алтернатива за България\", допълват от разпусналата се формация.   \"Синьо единство\" се роди след разпада на \"Синята коалиция\". Сред напусналите СДС тогава бяха Надежда Нейнски, Мартин Димитров, Петър Славов, Ваньо Шарков, Ергин Емин и др. Партията бе сред формациите, които преговаряха за създаването на Реформаторския блок, но така и не се разбраха при учредяването. От \"Синьо единство\" не припознаваха и ГЕРБ като партньор.  Настоящият призив за разпускане на десните формации не е пръв. Още през март 2017 г. от \"Синьо единство\" отново настояха за разпускане на старите партии от  десницата след тоталния им провал на последните парламентарни избори. Ето и пълният текст на декларацията:  \"ПП СИНЬО ЕДИНСТВО се учреди с основната задача да катализира процеса по създаването на нова, модерна десница в България. Нуждата от такава е огромна. Старата традиционна десница не успя да защити в достатъчна степен достиженията си – извоюването на демокрацията, достойното членство на България в ЕС и НАТО и правовия ред. Псевдоновата десница пък се срамува да се нарече такава, лута се в безполовата идентичност „няма ляво, няма дясно“, неспособна е да излъчи друго смислено послание освен „всички сме срещу мафията“ и бори олигархията с творческо-самодейни акции по улици и мостове, изживявайки себе си като нещо средно между политически кръжок и затворена група в социалните мрежи. На този фон през последните близо 5 години от създаването си СИНЬО ЕДИНСТВО неуморно изобличаваше подмяната на традиционната десница и призоваваше многобройните партии, нароени от традиционното дясно, да намерят сили да извървят единствено верния път напред – кухите партийни структури да се саморазпуснат, лидерите им да се откажат от смешната привилегия да се наричат „председател на нищото“ и да разчистят пространството за създаването на силна и модерна дясна партия. За това време чухме какви ли не аргументи защо това няма да стане: защото СДС е марка и емблема, защото ДСБ е пазител на духа, защото \"Да, България\" е с нова енергия, защото „структурите ще ни разкъсат“, защото „няма аз да съм лидерът, който ще загроби партията“, защото „сега сме на крачка от властта, не е моментът“, защото „ще загубим субсидията“ и т.н. И нито веднъж никой не се осмели да изрече истината – че няма нито емблеми, нито дух, нито енергия, нито субсидия, нито структури, нито лидери. Не остана и грам доверие както помежду им, така и сред избирателите. Има само шепа объркани хора, които наричат себе си председатели, за да могат и на следващите избори да се скарат отново кой от тях да „договаря“ останалите при евентуално домогване до властта и раздаване на държавни служби. Откакто съществува, СИНЬО ЕДИНСТВО поне имаше смелостта веднъж да се яви самостоятелно на избори, докато нито СДС, нито ДСБ, нито останалите претендиращи за център-дясна ориентация партии се явиха самостоятелно на национални избори или повториха една и съща коалиция. СИНЬО ЕДИНСТВО имаше и доблестта да не дели десните избиратели, умишлено пропускайки два национални избора, в които десницата се явяваше разпарчетосана. Имаше и принципността да откаже да е част от подмяната, наречена Реформаторския блок, независимо от социологическите проучвания, които гарантираха влизане в парламента към онзи момент. Всички наши твърдения тогава – че нездравата идеологическа основа на Реформаторския блок, събран от кол и въже, ще доведе до неминуем разпад в управлението – се оказаха печално верни.   Нито \"Реформаторски блок\" или \"Нова Република\" преди, нито \"Демократична България\" сега са в състояние да предложат вдъхновяваща перспектива за България. Анти-Русия, анти-АЕЦ Белене, анти-Цацаров, Пеевски, Борисов са мантри, които не оправдават отсъствието на смислени политики по отношение на образованието, здравеопазването, икономиката и привличането на инвестиции, енергийната независимост, кохезионната политика на ЕС и т.н. Към това политическо безсилие се добавя и огромното разочарование на традиционните десни избиратели, които даваха безброй доверие в аванс и множество сигнали през годините, че желаят истинско обединение, а вместо това получаваха нови и нови безпринципни коалиции, скандали, „трикове“, „исторически компромиси“, бракове по сметка с цел оцеляване след повсеместни крахове на избори, та дори и бой на партийни заседания в опит да бъде усвоен и последния десен глас, който все още сляпо ги подкрепя. СИНЬО ЕДИНСТВО вече не желае да бъде част от този фарс. Разпускаме се като последен възможен политически пример и като доказателство, че верният път е възможен, но той е само за смелите. За нас е ясно, че новата единна дясна партия в тези условия е невъзможна. Положихме огромни усилия, но не успяхме да убедим нито една политическа партия от традиционната десница да загърби тяснопартийното си его, да се разпусне или да се влее в единна дясна партия. Затова се разпускаме ние - за да покажем, че няма нищо страшно в това и да провокираме останалите партии също да го направят.  Призоваваме партиите от традиционната десница да ни последват, защото времето отдавна вече не е наше. Не е и тяхно. Времето просто е друго и продължаването на разделението носи тежката отговорност на пропуснатите възможности за създаване на работеща алтернатива за България.   Благодарим на всички смели и принципни активисти и симпатизанти на СИНЬО ЕДИНСТВО затова, че ни повярваха и ни последваха.  Всички ние оставаме там, където винаги сме били – при убежденията си.\"", "date": "2018.06.18", "title": "Надежда Нейнски разпусна партията си \"Синьо единство\""}
{"url": "https://www.faktor.bg/bg/articles/novini/balgariya/tsvetanov-gotovi-sme-s-pochti-vsichki-kandidati-za-kmetove-za-izborite-dogodina", "text": "Готови сме с почти всички кандидати за кметове за изборите догодина. В диалог сме със структурите ни в цялата страна Ще изненадаме БСП. Хората виждат коя е партията, която работи в интерес на гражданите. Това коментира пред журналисти в Благоевград заместник-председателят на ГЕРБ и председател на ПГ на партията Цветан Цветанов. Днес Цветанов ще проведе поредица от срещи с общинските ръководства на ГЕРБ в област Благоевград. „Политиката на БСП за конфронтиране не е добра за страната, затова не е изненада, че социологически проучвания, направени по поръчка на ГЕРБ, ни дават преднина с над  4% пред  БСП“, отбеляза председателят на ПГ на ГЕРБ.  Цветан Цветанов посочи, че в момента бежанският натиск по границата с Турция е нулев и изтъкна, че една от причините за това е непрекъснатият политически диалог и съвместни усилия между премиера Борисов, министър-председателя на Гърция Алексис Ципрас и турския президент Реджеп Ердоган. „Гаранция за стабилността и сигурността в региона е поставеният от Българското председателство акцент върху Западните Балкани. Това ще гарантира добра комуникация между правителствата, добри междусъседски отношения и разбирателство между хората”, коментира Цветан Цветанов.  Заместник-председателят на ГЕРБ бе категоричен, че кметът на Благоевград д-р Атанас е променил облика на града след като се е възползвал отлично от Националната програма за енергийна ефективност. „Управленските мандати на Камбитов доказват, че ПП ГЕРБ е направила добър избор и затова Благоевград не трябва да мисли за друга кандидатура за кмет за предстоящите местни избори“, подчерта Цветанов. По-късно политикът от ГЕРБ се срещна с партийния актив в района. На ключовите догодина европейски и местни избори е важно да работим в екип. Само това ще ни гарантира успех. С тези думи зам.-председателят на ГЕРБ и председател на ПГ на партията Цветан Цветанов се обърна към новото общинско ръководство и актива на ГЕРБ-Благоевград. Те се срещнаха в общинския офис на ГЕРБ в Благоевград. Цветан Цветанов подчерта, че идеята за промяна на общинския ръководител на ГЕРБ-Благоевград не е от скоро, като целта е така да се даде допълнителен импулс в структурата и да се постигнат по-високи изборни резултати. Той уточни, че няма възражения към работата на досегашния ръководител Йордан Андонов, който през годините е показал добри резултати.  Пред  актива на партията Цветан Цветанов коментира актуалната политическа обстановка в страната и най-важните акценти в работата на ГЕРБ. По думите му вътрешната и външната политика на правителството на Бойко Борисов са в интерес на гражданите и гарантират стабилността и сигурността в целия регион. Председателят на ПГ на ГЕРБ коментира пред актива на партията, че БСП нямат никакво основание за вот на недоверие и че използват едни от най-чувствителните теми в обществото само за конфронтиране. „Друга тема, по която БСП също искат да създадат противопоставяне, е социалната политика на правителството. БСП не казват, че към 2016 г.  помощите за деца с увреждания са били 240 лв. месечно, а сега увеличението за деца с над 90 %  увреждания е с над 900 лв. Около 26 хил. са децата с увреждания и парите за тях сега са много повече”, съобщи Цветанов. Той бе категоричен , че трябва да се извърши реформата в ТЕЛК. „Според статистиката 15% от населението в България е с пенсии от ТЕЛК. За Европейския съюз средният процент е  1,5/ 2 % . Това навежда на мисълта, че е възможно да има злоупотреби”, смята Цветан Цветанов. Цветан Цветанов подчерта, че най-младият евродепутат Андрей Новаков е успял да изгради висок авторитет пред Бюджетната комисия в ЕП и участва в изключително важния дебат за Новия програмен период. „Това, което България успя да направи, е да постигне 8% повече за кохезионна политика, което се равнява на приблизително 2 млрд. лева  финансова помощ”, каза Цветанов. Според него единна и силна Европа е важна за нас, защото това гарантира европейска солидарност. Новият общински  ръководител Бисер Михайлов заяви, че заедно с новото ръководство ще работи за постигане на нови изборни победи и че ръководството ще e достъпно и открито при вземането на решения. Областният координатор на ГЕРБ-Благоевград и народен представител Даниела Савеклиева подчерта, че за ГЕРБ работата в екип, съвместно с представителите на кварталните и съсловните организации,  винаги е била важна и ще продължи така и занапред. „Само когато сме сред хората ще знаем тяхното мнение, техните проблеми и ще им бъдем полезни, а това винаги е било най-важно за ГЕРБ”, каза Даниела Савеклиева", "date": "2018.06.18", "title": "Цветанов: Готови сме с почти всички кандидати за кметове за изборите догодина"}
{"url": "https://www.faktor.bg/bg/articles/novini/svyat/erdogan-sabra-na-predizboren-miting-v-istanbul-nad-1-milion-dushi", "text": "Турските вестници днес съобщават за огромния предизборен митинг в Истанбул на управляващата Партия на справедливостта и развитието. Според  \"Йени шафак\" митингът е събрал около 1 и 300 хиляди души. \"Сабах\" посочва, че на митинга Ердоган е заявил, че в редица проекти в Истанбул през последните 16 години (в които на власт е ПСР) са били инвестирани 236 милиарда турски лири, а визията на града за образованието, инфраструктурата и бизнеса е била значително подобрена. Правителството на ПСР е увеличило броя на университетите от 21 на 57, а осъществяването на голям брой проекти, имащи за цел да превърнат мегаполиса в културен център, продължава. \"Какво чака Западът? Как да бъде свален Ердоган. Готови ли сте да дадете нужния урок на Запада?\", запита президентът множеството. Освен към Запада той отправи критики и към опозицията, пише \"Акшам\".  \"Сега станали и приказват за религиозна свобода\", посочи още Ердоган и напомни за възраженията и съдебните действия, предприети от НРП за анулиране на поправката, с която на туркините бе разрешено да носят забрадки.", "date": "2018.06.18", "title": "Ердоган събра на предизборен митинг в Истанбул над 1 милион души"}
{"url": "https://www.faktor.bg/bg/articles/parva-gey-svatba-v-britanskiya-kralski-dvor-bratovched-na-elizabet-ii-minava-pod-venchilo", "text": "55-годишният братовчед на кралица Елизабет II лорд Ивар Маунтбатън за първи път в историята на британската монархия ще вдигне еднополова сватба с 55-годишният Джеймс Койл. Това съобщава в. \"Дейли Мейл\".  Маунтбатън се решава на тази стъпка след 16-годишен брак и три деца. С бъдещия си съпруг той се е запознал преди три години в швейцарския ски курорт Вербие. До тази година влюбените криеха своите отношения от роднините и решиха да се покажат на света едва сега.    По данни на изданието, бракосъчетанието между мъжете е получило благословията на децата на Ивар и членовете на британското кралско семейство. Най-близките роднини на Маунтбатън принц Едуард и съпругата му Софи обаче няма да присъстват на тържеството.      \"Никога не съм си мислел, че ще се омъжа за мъж. Това е невероятно, никога не съм бил толкова щастлив. Искрено обичам Джеймс. Той е всичко за мен\", признава Ивар.", "date": "2018.06.18", "title": "Първа гей сватба в британския кралски двор: Братовчед на Елизабет II минава под венчило"}
{"url": "https://www.faktor.bg/bg/articles/novini/svyat/zaradi-obirite-bez-bankomati-prez-noshtta-v-belgiya", "text": "Достъпът до банкоматите в Белгия нощем бе прекратен с общо решение на основните банки в страната след пет последователни обира с взлом в последните няколко седмици, съобщиха местни медии, предаде БТА. Полицията издирва неизвестните извършители, които са взривявали устройствата, за да ги оберат. В някои от случаите крадците са успели, в други са се провалили. Досега са били откраднати няколкостотин хиляди евро. Представители на банките отбелязват, че през 2015-2016 г. в страната не е имало подобни посегателства, а през миналата година са отчетени два неуспешни опита. Белгийската полиция е получила данни от колегите си от Германия и Холандия, които са съобщили напоследък за сходни случаи и в техния периметър. Белгийските банки обмислят поставянето на мастилници в банкоматите, за да може при взривяване на устройствата банкнотите вътре да бъдат унищожавани.  Засега въведените ограничения за достъп до банкоматите от 23.00 ч. до 6.00 ч. не важат за машините, поставени на улични фасади, а само за онези, които се намират в обособени закрити помещения. От началото на века разплащанията в брой в Белгия постоянно намаляват след множество въоръжени грабежи на банки, магазини и бензиностанции. Много банкови клонове изобщо не използват пари в брой, а клиентите, които искат да теглят средства на ръка, трябва да подадат заявка поне едно денонощие предварително. В страната няма търговски обекти, които да не приемат банкови карти за разплащане. Освен за повече сигурност, този подход се прилага и за изсветляването на икономиката.", "date": "2018.06.18", "title": "Заради обирите - без банкомати през нощта в Белгия"}
{"url": "https://www.faktor.bg/bg/articles/novini/balgariya/m-mikov-visokiyat-ton-na-ninova-sazdava-useshtane-za-protivopostavyane-no-ne-dava-argumenti-za-doverie-ot-obshtestvoto", "text": "\"Високият тон на Нинова създава усещане за противопоставяне, но не дава аргументи за доверие от обществото. Истинската подкрепа на гражданите се получава само с идеи, не с кресчендо\", коментира пред Bulgaria ON AIR бившият лидер на БСП Михаил Миков предстоящият вот на недоверие. Той нарече \"парадоксална\" подкрепата от страна на БСП на позицията на ГЕРБ за модернизацията на армията и последвалото внасяне на вот на недоверие за сектор \"Сигурност\". \"Мотивите за вота все още нямат публичност. Вотът трябва да мине през предварителна фаза, да се подготви\", каза Миков. \"Даже във високия тон ГЕРБ и БСП започнаха да си приличат. ГЕРБ така се появиха на политическата сцена. Политиката на президента Радев е на разграничение\", добави още той. \"В края на президентския мандат ще стане ясно дали президентът Румен Радев ще реализира проект за активно политическо участие. Смятам, че президентът Радев умело балансира, а управляващите биха го етикетирали към опозицията\", уточни Миков. Според него, отношенията в управляващото мнозинство не дават достатъчно аргументи да се очакват предсрочни избори.", "date": "2018.06.18", "title": "М. Миков: Високият тон на Нинова създава усещане за противопоставяне, но не дава аргументи"}
{"url": "https://www.faktor.bg/bg/articles/novini/balgariya/a-yordanov-s-tozi-dogovor-gartsite-otkazaha-kategorichno-makedontsite-ot-tehnite-pretentsii-za-antichna-istoriya", "text": "\"Политиците обичат да се усмихват, защото невинаги разбират какви проблеми следват след техните усмивки. За да стане реалност това, което подписаха Заев и Ципрас, трябва да се извърви дълъг път\", коментира пред Bulgaria ON AIR бившият посланик в Македония Александър Йорданов. Той прогнозира, че президентът на Македония Георге Иванов няма да сложи подписа си под този договор и ще го върне в парламента.  \"Мнозинството е много крехко и отхвърлянето на ветото ще бъде трудно. Наесен пък предстои референдум, на който македонците трябва да кажат дали приемат промяна на името. С този договор гърците отказаха категорично македонците от техните претенции за антична история\", посочи още Йорданов. Според него проблемът сега е, че македонците ще трябва да се впишат в нашето историческо пространство и да извлекат от него своята история. \"Или трябва да не се срамуват от българското в своята история, или трябва да влязат в някакъв конфликт. Оставихме открити тези въпроси и ги дадохме в ръцете на смесена комисия, която да ги решава. България беше зрител - нито съдия, нито участник\", коментира Йорданов. \"Албанските политически партии в Македония са най-доволни от този договор. Те не виждат себе си в историята, както досега беше представяна, в името и символите на Република Македония\", каза още Йорданов.", "date": "2018.06.18", "title": "А. Йорданов: С този договор гърците отказаха категорично македонците от техните претенции за антична история"}
{"url": "https://www.faktor.bg/bg/articles/novini/balgariya/kzp-potrebitelite-ne-sa-dlazhni-da-prepodpisvat-srochnite-dogovori-kogato-nablizhava-datata-na-iztichaneto-im", "text": "Потребителите не са длъжни да преподписват срочните си договори, когато наближава датата на тяхното изтичане, съобщи председателят на Комисията за защита на потребителите (КЗП) Димитър Маргаритов пред „Дарик” радио. И добави, че „в никакъв случай няма да загубят, ако откажат да го сторят, поискат други условия или не предприемат каквото и да било”. Маргаритов обясни, че когато един срочен договор не бъде подновен за определен срок, то той се трансформира в безсрочен. „Макар и да загубите някои от преференциалните условия, които сте ползвали, докато договорът е бил срочен, ако се трансформира в безсрочен и впоследствие имате атрактивна оферта за същите услуги при по-изгодни условия, винаги бихте могли да прекратите този безсрочен договор само с едномесечно предизвестие, без да дължите каквито и да било неустойки”, разясни той. Председателят на КЗП цитира резултатите от наскоро проведено от националните органи проучване на територията на Европейския съюз, което очерта най-често срещаните неравноправни клаузи в договорни условия между потребители и доставчици на дигитални услуги. „Някои от нарушенията сме откривали и при предходен анализ на общи условия на такъв тип компании. Това означава, че понякога част от проблемите са симптоматика не само в България, но и в други държави-членки и трябва да се мисли може би за по-интегрални подходи в решаването им. Той даде пример с опитите на такъв тип търговци да спират услугата на своите клиенти по даден договор, ако не са си платили сметката по друг. Или пък да отказват достъп до мрежата си, ако потребителят има задължения към друг оператор. Също и с обтекаеми формулировки да ограничават договарянето на потребителите с трети страни, ако това може да влоши финансовото им положение. „Това е недопустимо, защото всяко договорно правоотношение има самостоятелен правен живот”, коментира Маргаритов. Той разказа и за случаи, в които телекомуникационни оператори опитват при промяна на параметрите на тяхната мрежа – например, при въвеждане на нови технологии и несъвместимост на по-стари устройства с тази мрежа, да задължават клиентите си да закупят нови устройства за собствена сметка. „Това категорично не може да бъде допуснато, защото потребителят няма как да бъде задължен за своя сметка да извършва подобрения, които произтичат от нещо, което едностранно е извършено от страна на оператора, макар целта да е по-високо качество на услугата”, категоричен бе председателят на КЗП. Маргаритов посочи, че са несправедливи и уговорки, които задължават потребителя да заплати сметката си, дори когато я е оспорил или търговецът не му е издал фактура за нея. Той изрази мнение, че търговците, които все още не са премахнали тези клаузи, ще го направят. „Имаме опит с подобен тип произнасяния и в други сектори и включително съдът е потвърждавал някои наши такива решения”, каза още той. „Въпросът за очертаващите са като най-често срещани проблеми на пазара на телекомуникационните услуги винаги е интересен, но отговорът му е все по-сложен с течение на времето. Защото, от една страна, като процентно съотношение спрямо общия брой на постъпващите при нас жалби, тези срещу телекомите намаляват. Ако допреди година-две те бяха около 50%, сега са 30%, а очаквам в следващите периоди да стават все по-малък процент. Същевременно обаче този сектор си остава най-чувствителният и все още жалбите в него са най-много”, обобщи Маргаритов.", "date": "2018.06.18", "title": "КЗП: Потребителите не са длъжни да преподписват срочните договори, когато наближава датата на изтичането им"}
{"url": "https://www.faktor.bg/bg/articles/novini/balgariya/zaradi-zachestilite-katastrofi-kat-sledi-tirovete-i-trafika-kam-turtsiya", "text": "Пътна полиция - със специални мерки след зачестилите катастрофи с тирове. Униформените предупреждават и за началото на отпуските в Западна Европа и засиленото движение на гастарбайтери към Турция. Миналата година през ГКПП \"Капитан Андреево\" са преминали близо 2 милиона автомобила с около 5 милиона пътници.  Към момента трафикът на граничния пункт е засилен, като опашката е 10 километра.  Полицията предупреждава, че ще дежури на много места по АМ \"Марица\" през цялото лято.", "date": "2018.06.18", "title": "Заради зачестилите катастрофи - КАТ следи тировете и трафика към Турция"}
{"url": "https://www.faktor.bg/bg/articles/ucheni-ide-glad-i-mor-domatite-skoro-shte-izcheznat-ot-zemyata", "text": "Промените в околната среда, които ще се случат до средата на този век, значително ще намалят добивите на домати, листни зеленчуци и бобови растения. Това заключение бе направено от учени от Лондонското училище по хигиена и тропическа медицина.  В горещите условия в Южна Европа, Африка и Южна Азия високите температури ще намалят добива средно с 31%, предават световни медии. Преди това се предполагаше, че увеличаването на нивото на въглеродния диоксид би спомогнало за увеличаване на добива, но това предположение бе фундаментално погрешно, като се вземат предвид свързаните с него фактори. Учените предупреждават, че ако, не се предприемат мерки, основните компоненти на здравословното хранене ще изчезнат от режима на хората, което ще засегне здравето на населението по целия свят.", "date": "2018.06.18", "title": "Лондонски учени: Иде глад и мор, доматите и бобът скоро ще изчезнат от земята"}
{"url": "https://www.faktor.bg/bg/articles/vas-otmeni-zakonovi-tekstove-koito-uednakvyavat-razmera-na-dobavkite-za-hora-s-uvrezhdaniya", "text": "Петчленен състав на ВАС отмени текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги, съобщиха от \"Връзки с обществеността\" на ВАС. Върховните съдии са отменили окончателно разпоредбите на чл. 24, ал. 2, чл. 25 и чл. 26 от Правилника за прилагане на Закона за интеграция на хората с увреждания, приет с Постановление 343 от 17.12.2004 г. на МС. Текстовете определят базата за изчисляване на месечната добавка за социална интеграция според гарантирания минимален доход, месечната добавка за социална интеграция за транспортни услуги в размер 15 на сто от гарантирания минимален доход и месечната добавка за ползване на информационни и телекомуникационни услуги в размер 20 процента от гарантирания минимален доход. Петчленният състав на ВАС смята, че обвързването на размера на месечната добавка с гарантирания минимален доход е незаконосъобразно, тъй като водещият критерий според Закона за интеграция на хората с увреждания за определянето на размера й са единствено индивидуалните потребности на хората с увреждания. Унифицирането на размера на добавката създава обективни пречки за осигуряване на социална интеграция на хората с увреждания и препятства упражняването на основните им прави и свободи, гарантирани с Конвенцията за правата на хората с увреждания. Размерът на месечната добавка за социална интеграция трябва да е съобразен с индивидуалните потребности на конкретното лице с трайни увреждания и със степента на намалена работоспособност, или вида и степента на увреждането. Индивидуалните потребности на всяко лице се определят въз основа на методика, утвърдена от министъра на труда и социалната политика, по предложение на изпълнителния директор на Агенцията за хората с увреждания и на изпълнителния директор на Агенцията за социално подпомагане. Добавката е диференцирана и представлява парични средства, които допълват собствените доходи и са предназначени за покриване на допълнителни разходи за транспорт, информационни и телекомуникационни услуги, обучение; балнеолечение и рехабилитационни услуги, лекарства и др. Върховните съдии смятат още, че чрез обвързването на размера на добавката с гарантирания минимален доход се препятства упражняването на гарантираните с Конвенцията за правата на хората с увреждания права и свободи.", "date": "2018.06.18", "title": "ВАС отмени законови текстове,  които уеднаквяват добавките за хора с увреждания"}
{"url": "https://www.faktor.bg/bg/articles/politika/hlyab-i-pasti/komanda-v-bsp-otstrelyay-ninova", "text": "Преди месец Корнелия Нинова отпразнува 2 години от заемането на лидерския пост в БСП.  Но юбилеят определено не роди празнична атмосфера в обкръжението й.  Защото основният въпрос, които вече витае на „Позитано” 20 е не колко още ще избута Нинова като лидер, а направо кой ще я смени. Предположенията завъртяха две имена, които отдавна предивзикват кошмари в деня и в съня на „другарката от Крущовица” – тези на Мая Манолова и на Илияна Йотова. А най-голямата драма за Корнелия Нинова е, че и да спечели, и за загуби следващите парламентарни избори, все налива вода в мелницата на двете си спрягани конкурентки.  Не е тайна, че Нинова оглави БСП с една основна мисия: да свърши черната работа по „събуждането” на партията, обхваната от пълна летаргия при управлението на Мишо Миков. Изборът на Нинова стана по начин, който показа, че граници няма да има и всичко в преследването на тази цел ще бъде позволено.  Не можем да отречем, че „другарката от Крушовица” мина през тежка битка. Но тези, които бяха решили, че тя е точният човек за БСП, този път не допуснаха изненади (на предишния конгрес номерът не мина и Нинова изостана с малко пред избрания Миков). И този път Нинова спечели с малко пред Миков. Но с много солидна подкрепа зад гърба си.  Подкрепа от хора обаче, които в един момент винаги може   Както й стана – от първи приятели с пловдивския бизнесмен Георги Гергов, двамата бързо станаха кръвни врагове. А враждата им доведе до ваденето на толкова мръсни партийни гащи, че в БСП почна да вони на разложено. Разнеслата се воня на заксулисни игри, купуване на гласове при избора на лидер и подобни се лепна трайно върху новата соцлидерка – без значение дали когато е в парламента и развява пръст от трибуната  или когато популистки се развява из народа. Или дори когато стане част от неуместна пиарска капания и яхне конче..  Нещата съвсем замирисаха, когато се разбра, че най-големият успех на Нинова – спечелените президентски избори от пилота Румен Радев, са били  включително и самата му номиниция.  Играта окончателно загрубя, когато считаната за основен фаворит за президентска номинация на левицата Мая Манолова написа отворено писмо, в което заяви, че се отказва, защото е заливана с поръчкова помия от кръгове около соцлидерката. Впоследствие Манолова разказа, че Нинова и Гергов я привикали в ЦУМ и я принудили да се откаже от битката за „Дондуков” 2.   Стигна се до там, че в края на миналата година видни соцкадровици около бившия лидер директно се опълчиха срещу Нинова,  обвинявайки я в авторитарност, в потъпкване на всеки опозиционен глас в партията и в недемократичност.  Напрактика и в собствената си партия, и в държавата Нинова създаде впечатлението, че e една поставена „кукла на конци”, чиято основна цел е да действа по „каруцарски, със сопата” – и спрямо вътрешнопартийната опозиция, и спрямо партии-конкуренти. Трагикомичния начин, по който лидерката избра да се заяжда с премиера и лидер на ГЕРБ Бойко Борисов й докара основно подигравки. Както и признанието на по-интелигентната част в БСП, че се срамува от поведението на червената началничка. Нинова стигна до такава невъзпитана изцепка, че при честване на национален празник, отказа да се ръкува със зам.шефа на ГЕРБ Цветан  Цветанов, който – въпреки партийните им различия и дразги в парламента, джентълменски й подаде ръка...  Не можем да отречем обаче, че сопаджийският маниер на Корнелия Нинова й спечели подкрепа пред другата, по-необразована част от левия електорат. Онази част по селата, която е вече на години, мечтае си за времето на комунизма и  за „твърдата ръка” с мек мозък. Нинова го удари и на най-евтин популизъм, който се котира много скъпо сред по-необразованите хора. А необразовани хора в България бол. Оплачат се майките с болните деца, Нинова пъргано припква и застава зад тях! Оплачат се шофьорите – Нинова търчи при тях да ги хване за кормилото. Оплаче се дори този, който не знае дали го боли или го сърби и другарката Нинова веднага отива да го почеше, да го намаже с мехлемче и да му лепне диагноза.  Така БСП започна да скъсява дистанцията с ГЕРБ. Но Нинова все повече и повече започна да губи имиджа на лидер, който би могъл да остане начело на партията – и при загубени, и при спечелени парламентарни избори. Всъщност, парадоксално е, но ако БСП загуби изборите, Нинова има по-голям шанс да се задържи за известно време. Не за друго, а за да „опере пешкира” и да изсърба докрай надробената попара. В БСП отдавна са доказали, че имат такъм подход спрямо загубилите избори лидери...  Ако обаче, по някакво стечение на обстоятелствата, соцпартията успее да вземе преднина пред ГЕРБ, то тогава Нинова няма   нито да остане начело на БСП.  Което навярно ще е прецедент в най-новата история на България. Защото вземе ли една партия властта в България, трябва ще не ще да се съобразява с два фактора – че България е член на ЕС и НАТО и това не може да се промени, въпреки завоите към Кремъл. Че България се гордее с това, че – макар и несъвършенна, в страната има демокрация. А на другарката Нинова, както всички знаем, демокрацията й е отнела много... Сега е на път да й отнеме и евентуално премиерско кресло, както и лидерското кресло на „Позитано” 20. Както се казва – каквото повикало, такова се обадило...   Ясно е като бял ден, че с натрупания вече бекграунд Корнелия Нинова няма как да се впише в европейското поведение на европейските лидери. Напрактика нейната европейска активност се свежда до срещи в Вишеградската четворка и бабуване за АЕЦ „Белене”... Такова поведение е срамно дори за БСП. Каквото и да си говорим, и Сергей Станишев, и Георги Първанов навремето, се опитваха да го играят малко по-европейски, да покажат, че приемат факта, че в България и Източна Европа са дошли нови времена. По-паметливите навярно си спомнят ярко синята риза от плакатите на Георги Първанов, с които той започна кандидат-президентската си кампания през 2001 г. и катурна впоследствие Петър Стоянов...  Така че, ако БСП се добере до властта, за „другарката със сопата” най-много да остане поста на вицепремиер без особена тежест. Такъв сценарий обаче ще направи социалистите за смях. Защото за пръв път лидерът на партията няма да е премиер. Затова на БСП вече гледат да не се изложат и търсят вариант това да не се случи.  Тоест – „отстрелването” на Нинова да стане още преди изборите.  Че в партията има предостатъчно желаещи да разкарат сегашната шефка е повече от ясно. (в крайна сметка, тя спечели мястото с едва около 40 гласа пред Миков).  И именно тук в схемата на червения водевил се появяват имената на   Като омбудсман Манолова успя доста да замаже неприятния облик, който си бе създала като „поразяващата уста” в редиците на БСП, особено по време на дебатите и гласуването на изборния кодекс. Сега Манолова определено има доста голяма подкрепа – и то надпартийна, което за партия като БСП е направо безценно и ултра труднопостижимо.  Ясно е също така, че тя не престава да следи случващото се в БСП, където мъжът й – бившият военен министър Ангел Найденов, е един сред най-големите опозиционери на Корнелия Нинова. На няколко пъти Манолова остро критикува позиции на Нинова. Стигна се до там, че в началото на годината шефката на БСП се тросна и призова Мая Манолова да не се бърка в случващото се в столетницата.  Въпросът дали Манолова би се навила да се раздели с поста на омбудсман, за да оглави БСП не е сложен за отговор. Та защо да не го направи, ако това може да я отдеве до премиерския пост?!  По същия начин стоят нещата и при другата спрягана за наследничка на Корнелия Нинова дама – Илияна Йотова. Негласна тайна в БСП е, че Йотова се отказа от лидерската битка в БСП, за да се включи в президентската. Тя вече бе натрупала достатъчно международен опит като евродепутат и се ползва с доста добър имиж в Европейския парламент.  Спуснатият от Нинова чрез Русия Румен Радев обаче промени уговорките. И - ще не ще, Йотова трябваше да му стане вице. Тази безгласна роля обаче определено не е достатъчна за бившата журналистка и бивша шефка на червения пресцентър. И тя едва ли би изпуснала шанс се завърне на „Позитано” 20, след като мандата й при Радев изтече. При Йотова има един важен момент – при нея възможност да изплуват тайни сделки около подкрепа и издигане, както беше при Нинова, няма. От години се знае, че Илияна Йотова е дясната ръка на бившия енергиен министър Румен Овчаров. Знаят се контакти, връзки, интереси, лобита. И всеки социалист може лесно да реши одобрява или не. Докато Нинова се оказа пълна с изненади, коя от коя по-неприятна – като се почне от приватизацията по времето на Костов до гласуването по време на избора й, до номинирането на Радев. Разбира се, и Йотова натрупа сериозен обществен негатив с „клякането” пред Руския патриарх. Но пък това със сигурност се е харесало на целия русофилски актив в България.  Така в момента Корнелия Нинова се оказва в позиция на     и то от противници, които вече си мислеше, че е разкарала, тъй като заемат държавни постове. Това, което Нинова не предвиди е, че един държавен пост никога не може да е пречка за амбициозен човек, надушил, че може да стигне и до доста по-висок..  По ирония на съдбата, сега Корнелия Нинова съвсем заприлича на Бойко Борисов, с който постоянно се сравнява. Преди години, по време на парламентарен контрол, Борисов се бе обърна към бившия шеф на БСП Сергей Станишев с репликата: \"Моля те, не ми ги пускай едновременно Мая Манолова и Корнелия Нинова\". Сега като че ли Нинова е на път да повтори тези думи, като включи Манолова и Йотова. Проблемът й обаче е, че няма към кого да се обърне...", "date": "2018.06.18", "title": "Команда в БСП: Отстреляй Нинова!"}
{"url": "https://www.faktor.bg/bg/articles/izvrashtenie-v-petrich-dyado-sableche-7-godishno-momichentse-i-bludstva-s-nego", "text": "Страх от вендета парализира роднините на 58-годишния Стойчо А. от Петрич, който осъществил блудствени действия със 7-годишно дете. Жалбата е от пастрока на момиченцето, който вдигнал на крак полицейското управление в града, предаде struma.com. Около 14.30 часа завчера 7-годишната А. се прибрала у дома си разплакана и разказала на майка си, че дядото на приятелката и, с която си играели в двора им, я подмамил в една стая, уж за да и даде бонбони, разсъблякъл я, галил я и я целувал по тялото. Незабавно родителите й подали жалба в полицията и блудникът е арестуван.", "date": "2018.06.18", "title": "Извращение в Петрич! Дядо съблече 7-годишно момиченце и блудства с него"}
{"url": "https://www.faktor.bg/bg/articles/novini/svyat/makron-iska-da-zameni-angliyskiya-s-frenski-ezik-v-es", "text": "\"Френският президент Еманюел Макрон иска да направи френският език отново велик и да замени с него английския като официален език на институциите та ЕС, както преди влизането на Великобритания в Съюза през 1973 година\", пише днес The Wall Street Journal. Според изданието, Макрон се опитва на фона на преговорите за излизането ня Великобритания през следващата година да възстанови \"стария лингвистичен ред\". \"Брекзит ще означава снижаване на статута на английския език. Сега той е официален за 12,8% от 511-милионното население на ЕС, но след излизането на Великобритания от ЕС той ще остане официален език само на две от страните-членки-Ирландия и Малта\", пише авторът Валерия Пол. \"Един от съюзниците на Макрон в битката за възстановяване на статута на френския език е и Жан Клод Юнкер, който е роден в Люксембург, който често прави официалните си изказвания на френски или немски език\", прогнозира изданието.", "date": "2018.06.18", "title": "Макрон иска да замени английския с френски език в ЕС"}
{"url": "https://www.faktor.bg/bg/articles/novini/svyat/litva-iska-postoyanno-voenno-prisastvie-na-sasht-zaradi-zaplahata-ot-rusiya", "text": "\"Литва настоява за постоянно военно присъствие на САЩ на своя територия с цел сдържане на все по-дръзките руски провокации\", смята министърът на отбраната Раймундас Кароблис, цитиран от The Washington Times. \"САЩ и другите съозници от НАТО би трябвало да засилят своята военна мощ в държавите от Прибалтика като противодействие на Москва\", заяви Кароблис в интервю за The Washington Times. Кароблис предупреждава, че руските операции по дезинформация са станали по-изкусни след 2016 година. \"Дори ограничено присъствие на американски войски в Прибалтика може да бъде достатъчно за сдържането на Путин\", коментира министърът.", "date": "2018.06.18", "title": "Литва иска постоянно военно присъствие на САЩ заради заплахата от Русия"}
{"url": "https://www.faktor.bg/bg/articles/prof-bozhidar-dimitrov-ne-zashtitihme-balgarskiya-si-interes-dumata-makedoniya-ostana", "text": "Не защитихме българския си интерес, защото думата „Македония” остана. Това каза в предаването „Тази сутрин” по bTV историкът проф. Божидар Димитров по повод договора между Гърция и Македония за името Северна Македония. Според него спорът между Гърция и Македония е бил „една дъвка, удобна за всички”. „Това беше изкуствено разпален спор, изгоден за Белград и Москва, защото държаха Македония извън НАТО и ЕС чрез нерешаването му”, каза историкът. „Изгоден и за Гърция, защото националистически партии можеха да печелят гласове и да идват на власт, а до известна степен и за нас, защото работеше против македонизма. А ние с това се борим, това е нашата стратегическа цел”, каза проф. Божидар Димитров.", "date": "2018.06.18", "title": "Проф. Божидар Димитров: Не защитихме българския си интерес, думата „Македония” остана"}
{"url": "https://www.faktor.bg/bg/articles/novini/svyat/ruski-emigrant-poiskal-ot-ekipa-na-tramp-2-mln-dolara-za-kompromat-sreshtu-hilari", "text": "По време на предизборната кампания за президент на САЩ щабът на Доналд Тръмп е отказал да плати на руския емигрант Хендри Грийнберг 2 милиона долара за компромат срещу тогавашната му съперничка за поста Хилари Клинтън, съобщава The Washington Post като се позовава на информиран източник. Срещата с Грийнберг провели двама съветници на Тръмп, но отказали предложението му  заради връзките му с фБР. Според информация на изданието, Грийнберг е бил информатор на ФБР, но доказателства, че той е продължил да работи за Бюрото и след 2013 година няма.", "date": "2018.06.18", "title": "Руски емигрант поискал от екипа на Тръмп 2 млн. долара за компромат срещу Хилари"}
{"url": "https://www.faktor.bg/bg/articles/evrodeputatat-angel-dzhambazki-kam-prevozvachite-podkarayte-kamionite-kam-bryuksel", "text": "\"Европейският парламент отхвърли предложението на транспортната си комисия за преговори със страните-членки по обявените за компромисни текстове от т. нар. пакет \"Мобилност\" или плана „Макрон”. Крайно време е да се съберете всички вие и да докарате камионите си в Брюксел, пред комисията и парламента.   защото в Брюксел, пред комисията, пред парламента, всеки френски селяк се бие за всеки цент домат, а тук говорим за 150 000 човека, които правят нашия бизнес, 17% от нашия БВП.  \"   Това каза евродепутатът Ангел Джамбазки в предаването \"Тази сутрин\" като се обърна към международните превозвачи.  \"Ако продължават те по този начин, ясно трябва да им покажем, че няма да бъдем хората втора категория, втора ръка, няма да позволим да откраднат бизнеса и да направят работниците гастарбайтери и мигранти\", допълни той. \"Ние сме притиснати в ъгъла и няма накъде, готови сме на всичко, дори до крайни мерки\", отвърна Йордан Арабаджиев, изпълнителен директор на Съюза на международните превозвачи.  \"Но преди да стигнем до крайните мерки, искаме цялата тази енергия, която произведохме покрай протеста, Срещата на върха, искаме всеки един наш евродепутат да използва контактите си, включително и на партийно ниво\", каза още той. По думите му продължава политическото поведение по оста Западна Европа – Източна Европа, на второ място всеки говори за компромис – комисия, парламент, съвет, но това, което се случва е ясен знак, че те не дават заявка за компромис „Това, което стана в комисията по транспорта на Европейския парламент, беше успех за всички българи, които работехме по темата. В пленарна зала никой не е гласувал конкретните текстове, които ние сме приели, и това, което, радвам се, че и превозвачите са се обединили, че е пробив за нашите позиции. Беше отложено гласуването в пленарна зала за даване на мандата и се даде възможност да внасяме още промени и изменения. Например международните шофьори отпаднаха от директивата за командировани работници, обясни евродепутатът от ГЕРБ Андрей Новаков. Ангел Джамбазки обаче уточни, че това още не е сигурно.  „След финалното гласуване в Страсбург, което ще бъде след две седмици, между 2 и 7 на тази седмица. Всички плюсове и всички минуси стоят на масата. Отново трябва да се внесат предложенията, да съберем по 76 подписа. Казахме на превозвачите до петък да са готови да ни представят нещата, защото ние трябва да съберем подписи от много хора и да ги убедим.", "date": "2018.06.18", "title": "Евродепутатът Ангел Джамбазки към превозвачите:  Подкарайте камионите към Брюксел!"}
{"url": "https://www.faktor.bg/bg/articles/novini/balgariya/borisov-predlaga-zatvaryane-na-vsichki-evropeyski-granitsi-sreshtu-migratsiyata", "text": "\"Знаем, че не всички държави от Западните Балкани са готови и имат още дълъг път. Европейската им перспектива ще направи така, че да избегнем риска от войни, да задържим хората на Балканите\", заяви премиерът Бойко Борисов на Пленарната среща на Конференцията на комисиите по европейски въпроси на парламентите на ЕС. \"Десетилетия сме воювали помежду си в различни войни и съюзи. Стотици хиляди са загинали. Най-близката война беше тази в Косово, пак на Балканите. Хиляди в масови гробове, разрушения и милиарди от всички нас за възстановяване. Мостът в Мостар беше възстановен преди месец. С Македония решихме да дадем пример. Успяхме да подпишем Договора за приятелство. Много се радвам, че в София Ципрас и Заев обявиха, че ще намерят решения за името на Македония, така че да не се налага Гърция да я спира\", коментира той. \"На Европейския съвет ще защитавам компромисен вариант за миграцията - превенция, която включва затваряне на всички европейски граници\", съобщи Борисов и добави, че България гарантира на 100% европейската външна граница.", "date": "2018.06.18", "title": "Борисов предлага затваряне на всички европейски граници срещу миграцията"}
{"url": "https://www.faktor.bg/bg/articles/novini/balgariya/tsvetanov-darzhavata-shte-podkrepya-kmetove-koito-osiguryavat-prosperitet-na-grazhdanite", "text": "Председателят на ПГ на ГЕРБ и заместник-председател на партията Цветан Цветанов се срещна с кмета на Благоевград д-р Атанас Камбитов. На разговора, който се проведе в сградата на Община Благоевград, присъстваха още областният координатор на ГЕРБ-Благоевград и народен представител Даниела Савеклиева, както и депутатите Александър Мацурев, д-р Емил Тончев и Георги Динев. В рамките на срещата Цветан Цветанов поздрави д-р Камбитов за усърдната му работа, вследствие на която Благоевград се утвърди като град с европейски облик. Председателят на ПГ на ГЕРБ подчерта, че държавата ще продължи да подкрепя всички кметове, имащи желанието да развиват своите населени места и да осигуряват просперитет на гражданите. По време на разговора Цветанов поздрави кмета Камбитов за това, че Благоевград е първенец по сгради, възползвали се от Националната програма за енергийна ефективност на многофамилни жилищни сгради. На свой ред д-р Атанас Камбитов благодари на Цветан Цветанов и правителството на Бойко Борисов за подкрепата и подчерта, когато един кмет усеща, че има държавата зад гърба си, работата върви леко и промените се случват. Кметът на Благоевград отбеляза, че с построяването на АМ „Струма“ редица инвеститори са отправили поглед към областта като благоприятно място, където могат да развият бизнеса си.", "date": "2018.06.18", "title": "Цветанов: Държавата ще подкрепя кметове, които осигуряват просперитет на гражданите"}
{"url": "https://www.faktor.bg/bg/articles/novini/balgariya/rumen-radev-prizna-pravitelstvoto-pokaza-kurazh-s-temata-za-zapadnite-balkani", "text": "Българското правителство показа кураж с връщането на темата за Западните Балкани в дневния ред на ЕС, каза президентът Румен Радев на събитие в НДК, където пред парламентаристите от Европейския съюз беше направена равносметка на българското европредседателство. Той посочи, че има съгласие по това, че не може да се говори за просперираща и стабилна Европа, без да се гарантира сигурността и стабилността на Западните Балкани. Ако не дадем европейска перспектива на Западните Балкани, рано или късно те ще дадат балканска перспектива на Европа, каза Радев. Регионът е много крехък, няма гаранции за успех, но някой трябваше да поеме отговорността и да посочи проблемите, да започне дискусии и да предприеме действия, отбеляза президентът.", "date": "2018.06.18", "title": "Румен Радев призна: Правителството показа кураж с темата за Западните Балкани"}
{"url": "https://www.faktor.bg/bg/articles/ban-pokazva-skafandara-i-kostyuma-na-kosmonavta-aleksandar-aleksandrov", "text": "Изложба, посветена на 30-годишнината от полета на Александър Александров по научната програма „Шипка“ ще бъде експонирана от 18 до 22 юни във фоайето на Централната сграда на БАН. Тя се организира от Института за космически изследвания и технологии и ще се открие в присъствието на големия летец-космонавт. Ще бъдат показани оригиналните апарати и системи, разработени специално за тази програма, с които той и други космонавти са провеждали научни експерименти на борда на орбиталната станция „Мир“. Публиката ще може да види и скафандъра и костюма на космонавта, както и научни публикации свързани с подготовката, реализацията и резултатите на тази програма, фото и видео материали и други. В експозицията са подредени и други знакови прибори и апаратни системи, разработени от български учени, инженери и специалисти, благодарение на които България продължава да заема достойно място сред космическите държави.", "date": "2018.06.18", "title": "БАН показва скафандъра и костюма на космонавта Александър Александров"}
{"url": "https://www.faktor.bg/bg/articles/obshtestvo/zakon-i-red/zapochva-deloto-za-prrisvoyavane-sreshtu-m-borshosh", "text": "Старт на процеса срещу бившия изпълнителен директор на НДК. Мирослав Боршош е обвинен в умишлена безстопанственост. Прокуратурата даде на съд бившия директор на НДК Мирослав Боршош Според прокуратурата той е сключвал неизгодни сделки и така присвоил 3 милиона лева. Държавното обвинение твърди, че парите били изхарчени за разходи, които не са свързани с дейностите, за които са били отпуснати.", "date": "2018.06.18", "title": "Започва делото за присвояване срещу М. Боршош"}
{"url": "https://www.faktor.bg/bg/articles/obshtestvo/zakon-i-red/spetsializiraniyat-sad-shte-zasedava-po-delo-sreshtu-bivshiya-zdraven-ministar-petar-moskov", "text": "Специлизираният наказателен съд заседва по делото срещу бившият здравен министър Петър Москов за вноса на ваксини от Турция. На миналото заседание не беше даден ход на делото срещу него и заместника му Адам Персенски, защото вместо да бъдат призовани Министерството на здравеопазването и държавната фирма \"Булбио\", които са ощетени, Специализираният съд е призовал Министерството на финансите - което няма претенции към тях. Д-р Москов и д-р Персенски са обвинени за това, че са приели като дарение ваксини от Турция, за които няма разрешение в България и са ощетили държавата с близо 300 000 лева за невнесено ДДС.", "date": "2018.06.18", "title": "Специализираният съд ще заседава по дело срещу бившия здравен министър Петър Москов"}
{"url": "https://www.faktor.bg/bg/articles/obshtestvo/zakon-i-red/deputat-tvardi-che-e-zaplashen-s-pistolet-ovrashtat-mu-pokazvashe-ni-deputatska-karta-shteshe-da-ni-udari", "text": "\"Пътувах в лявата лента, водачът зад мен се приближи, почна да премигва. Първо помислих, че е автомобил със специален режим на движение\", разказа пред Нова телевизия депутатът от БСП Явор Божанков, който твърди, че е заплашен с пистолет на магистрала \"Хемус\". \"Подадох сигнал на 112, досъдебното производство трябва да изясни защо тези хора имат бойно оръжие. Цялата ситуация е абсурдна. Не мога да коментирам тяхната версия, че пистолетът е бил на таблото, те са тръгнали да го прибират, той е паднал, аз съм го видял и съм се уплашил. Разбирам, че са заплашени от наказателна отговорност, но е човешко в случая да се извинят – бих приел такова извинение\", каза още той. Двамата мъже обаче също разказаха версията си пред телевизията си.  Те са от град Левски и вече са освободени.  \"В момента, в който се изравнихме с него, изкара една карта - бяло, зелено, червено. Не я знаехме каква е точно. На косъм беше да ни удари нарочно. Като виждаше, че му мигаме с фаровете, спираше рязко няколко пъти. Пистолетът беше на таблото, бях си го извадил от чантичката. Сви в дясно, без мигач, намали, изравни се с нас и си показа картата, че е депутат\", търдят те.  Запитани дали ще се извинят, те казаха: \"За какво ние да се извиним, той щеше да ни блъсне три пъти и ни уплаши, накрая за капак си вади картата и се смее. Народен представител, имунитет има, ама имунитетът не му позволява да се държи по този начин. Можем да му кажем само, че не е прав. Това, че има карта, не значи че е нещо повече от нас\".  По повод техните думи депутатът каза: \"Няма как да коментирам история как бойно оръжие стои на предното стъкло на кола, виждам го случайно и се опитвам да ги блъсна - това е просто абсурдно\".", "date": "2018.06.18", "title": "Депутат твърди, че е заплашен с пистолет. Овръщат му: \"Показваше ни депутатска карта, щеше да ни удари\""}
{"url": "https://www.faktor.bg/bg/articles/obshtestvo/zakon-i-red/32-premestvaemi-obekta-na-trite-plazha-v-slanchev-bryag-sa-s-narusheniya-pette-na-simeonov-ne", "text": "Общо 32 преместваеми обекта са поставени върху плажната ивица в к.к. \"Слънчев бряг\" без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър. От тях 20 обекта са на територията на плаж „Слънчев бряг – юг“, 5 са на „Слънчев бряг – централен“ и 7 - на „Слънчев бряг – север“. Това показват резултатите от извършената от ДНСК проверка, съобщиха от пресцентъра на Министерство на регионалното развитие и благоустройството.  Проверката бе по заповед на министъра на регионалното развитие и благоустройството Николай Нанков в периода 11 – 13 юни тази година. Данните за обектите са предоставени на Община Несебър и Министерството на туризма за предприемане на последващи действия по компетентност.  На плаж „Слънчев бряг – юг“ премахнатите през 2017 г. строежи „метална ограда“ и „паркинг“ до хотел „Империал“ („Амфора“) са възстановени на същото място. До паркинга в западна посока върху плажната ивица, без разрешение за поставяне и без разрешение за строеж са изградени едно след друго волейболно игрище, спортна площадка, метална трибуна за зрители със сцена и бетонова настилка с приблизителна площ около 1000 кв. м и поставени върху нея около 65 бр. маси за 250 места. Обслужващата алея с обръщало към бившия ресторант „Фрегата“, осигуряваща достъпа до плажа, е предвидена в действащия регулационен план на к.к. „Слънчев бряг – изток“. От Община Несебър са представени одобрен проект и разрешение за строеж от 2008 г. за реконструкция на настилката на алеята, но същата не е въведена в експлоатация по законоустановения ред. Източно от алеята, върху плажната ивица, без разрешение за строеж е изпълнен открит паркинг с настилка от чакъл и филц с неправилна форма и приблизителна площ 8000 кв. м. Паркингът е ограничен с 2 бариери, а върху обслужващата алея са изпълнени още две бариери. В западната част на обръщалото е изпълнен навес за коли с метална конструкция, който видимо навлиза в площта, заета от дюни. Южно от обръщалото, върху съществуваща дюна, са направени бетонов път, паркинг с кабина за охрана и кабели с напрежение. Данните за нарушенията ще се предоставят на кмета на община Несебър за предприемане на предвидените законосъобразни действия. По време на проверката бяха инспектирани още 5 преместваеми обекта на плажа - THE ONE, \"La Cubanita\", \"Cacao beach\", \"Del Mar\" и BEDROOM, за които е констатирано, че отговарят на предвидените в схемата конфигурация в план и местонахождение. Съгласно допълнителните разпоредби на Закона за устройство на територията, за тези преместваеми обекти са издадени разрешения за поставяне от главния архитект на община Несебър.", "date": "2018.06.18", "title": "32 преместваеми обекта на трите плажа в \"Слънчев бряг\" са с нарушения, петте \"на Симеонов\" - не"}
{"url": "https://www.faktor.bg/bg/articles/sofiya-s-nova-pridobivka-puskat-tramvay-strela", "text": "В София ще се изгради ново трамвайно трасе. То ще свързва булевард \"България\" с булевард \"Симеоновско шосе\". Това заяви столичният кмет Йорданка Фандъкова, която беше на проверка на ремонта на улица \"Тодор Каблешков\", предаде News.bg.  Според Фандъкова новото трамвайно трасе ще се движи по дължината на улица \"Тодор Каблешков\", ще минава южно от \"Южния парк\", след което ще бъде обособено.  Освен това стана ясно и че предстои ремонт на трамвайното трасе на булевард \"България\".  От 1 юли движението на трамваи по булеварда се спира. Трамваите ще се заместят с автобуси до края на ремонтните дейности.  Фандъкова заяви, че трамвайните релси по бул. \"България\" ще бъдат ремонтирани и линията на трамвай №7 ще стане скоростна линия.  По план ремонтът трябва да приключи до средата на месец август тази година.  Относно ремонта на улица \"Тодор Каблешков\", който се извършва в участъка между булевард \"Цар Борис III\" и улица \"Майор Горталов\", Фандъкова съобщи, че дейностите там трябва да приключат до края на месец август.  Проверката на столичния кмет констатира, че ремонтът по \"Каблешков\" е в график въпреки дъждовното време.  Разстоянието е около 250 метра. С приключването на ремонта и заедно с ремонта, извършен миналата година в участъка между \"Цар Борис III\" и булевард \"Братя Бъкстон\", общата обновена отсечка става около 500 метра.  Булевардът \"Каблешков\" ще бъде с по 2 платна, които ще бъдат с по 2 ленти. При ремонта е сменена ВиК инсталацията, както и ел. инсталацията. Ще се изградят нови тротоари.  След като приключат дейностите, ще предстои и ремонт на \"Каблешков\" от бул. \"България\" до улица \"Костенски водопад\".  В столицата през това лято предстои и ремонт на булевард \"Васил Левски\". Той ще бъде преасфалтиран в участъка между Ректората на Софийски университет \"Св. Климент Охридски\" до булевард \"Патриарх Евтимий\".", "date": "2018.06.18", "title": "София с нова придобивка: Пускат трамвай стрела"}
{"url": "https://www.faktor.bg/bg/articles/knsb-nyama-nuzhda-ot-zakon-za-lichnata-pomosht-a-ot-200-mln-leva-dopalnitelno-za-horata-s-uvrezhdaniya", "text": "Нужни са между 150 и 200 млн. лева допълнително за хората с увреждания, които да бъдат заложени в държавния бюджет за идната година. Това коментира в Русе президентът на КНСБ Пламен Димитров. По думите му с тези средства ще може да се прави индивидуална грижа за най-тежките случаи при пълнолетните. \"И когато говорим за бабата в селото, да е ясно как тези пари ще стигнат до нея и как ще й помогнат. И когато говорим за по-младия човек на 18 и половина години, да е ясно как на него ще му помогнат, за да се социализира\", заяви Димитров. Той каза, че на предстоящия утре Национален съвет за интеграция на хората с увреждания от КНСБ ще се предложи първо да бъдат чути хората с увреждания през техните организации - т.е., \"ако има нужда да бъде добавена социална услуга, тя да бъде добавена в закона за социалните услуги\". По думите му няма нужда от закон за личната помощ. \"Този закон за личната помощ връща цялата реформа обратно. Нали реформата в тази сфера беше да ги извадим от заведенията и да ги направим по-социално включени, а тези, които могат да работят, да работят. Това искат хората с увреждания - искат да са част от обществото, не искат да бъдат изключени. Законът за личната помощ казва - \"пак обратно вкъщи и там ще те гледа някой личен асистент или майка ти, баща ти, а докога, не е ясно\", заяви Димитров. По думите му това трябва да се коментира утре експертно и да бъде намерено оптималното решение на проблемите на хората с най-тежки увреждания. Според него не трябва да се забравят и останалите 424 000 души с увреждания в страната. Те също имат редица проблеми. Димитров обяви, че от Русе КНСБ поставя началото на националната си кампания \"Информиране и консултиране\". По този повод ще бъдат посетени до началото на есента около 200 фирми в страната.", "date": "2018.06.18", "title": "КНСБ: Няма нужда от закон за личната помощ"}
{"url": "https://www.faktor.bg/bg/articles/sadat-varna-na-prokuraturata-deloto-sreshtu-bivshiya-shef-na-ndk", "text": "Софийският градски съд върна на прокуратурата обвинението срещу бившия директор на НДК Мирослав Боршош и бившия председател на Съвета на директорите на НДК Валентин Кръстев. Според съда в обвинителния акт има допуснати съществени процесуални нарушения, които следва да се отстранят, за да започне делото по същество. Боршош е обвинен за нецелесъобразно разходване на над 3 млн.лв. от бюджета на НДК и умишлена безстопанственост и сключване на 15 неизгодни сделки. Кръстев е обвинен за заплашване. По време на разпоредителното заседание по делото адвокатът на Боршош Даниела Доковска заяви, че обвинителния акт е неясен и в него липсват факти, като поиска той да бъде върнат на обвинението, за да го поправи. Според прокуратурата обаче, фактите и обстоятелствата в обвиненията били достатъчни по своя обем и че голяма част от аргументите на защитата са въпроси по същество, които не се решават в разпоредителното заседание.", "date": "2018.06.18", "title": "Делото срещу Мирослав Боршош не тръгна, съдът го върна на прокуратурата"}
{"url": "https://www.faktor.bg/bg/articles/novini/svyat/reshavasht-den-za-koalitsionnoto-upravlenie-v-germaniya", "text": "В Германия баварският Християнсоциален съюз решава дали да бъде приложен проектът за връщане на нелегалните мигранти на границата на Германия. Канцлерът Ангела Меркел е против тази едностранна мярка. Разривът може да застраши коалиционното правителство. Това е денят, в който се решава съдбата на Ангела Меркел и нейното правителство. Така най-четеният в Германия вестник \"Билд\" определи момента, в който баварският ХСС трябва да обяви дали да започне прилагането на план, изготвен от вътрешния министър Хорст Зеехофер. Той предвижда да се отхвърлят мигрантите, които вече са регистрирани в други страни от ЕС. Искането на вътрешния министър Зеехофер предизвика разрив в отношенията му с канцлера Ангела Меркел и поставя под въпрос единството на правителството. Според германски медии Християнсоциалният съюз е готов да даде на Меркел две седмици до заседанието на Европейския съвет на 28 и 29 юни, за да се постигне общоевропейско решение за мигрантите. Канцлерът обяви, че ще се опита да организира отделна европейска среща на върха преди заседанието на Съвета. Нейната цел са двустранни договори за връщане на хора със страни като Италия и Гърция, които са основни входящи точки за имиграцията. Самият Зеехофер заяви, че разривът между неговата баварска партия и канцлера Ангела Меркел е сериозен, но може да бъде преодолян - сигнал, че той може да направи компромис, за да избегне мащабна коалиционна криза. През 2015 г. и 2016 г. в Германия пристигнаха повече от един милион кандидати за убежище.", "date": "2018.06.18", "title": "Решаващ ден за коалиционното управление в Германия"}
{"url": "https://www.faktor.bg/bg/articles/novini/balgariya/pak-mutrenski-vremena-dvama-bratya-prebiha-zverski-mazh-s-buhalki-na-e-79", "text": "Eкшън като в мутренските времена се е разиграл в Кресна в събота вечер. Братята Росен и Васил Стоянови пребили с бухалки 28-годишния си съгражданин Евгени Врабски. Мелето станало малко след 19 ч. на автомивка на главен път Е-79, непосредствено до бензиностанция, пише струма.бг.  Тримата мъже имали среща. Докато си говорели, Росен и Васил започнали да налагат, където сварят, Евгени. Единият брат не се задоволил да го бие с голи ръце и извадил бухалка от лекия автомобил. След побоя братята се качили в крайслера на Васил и избягали в неизвестна посока. Няколко часа по-късно пребитият Е. Врабски потърсил лекарска помощ в спешното със силни болки в главата и гръдния кош. Медиците го препратили към специалистите в санданската болница. Направени са му рентгенови снимки и обстойни медицински изследвания. Въпреки хематомите по главата и тялото му Евгени е освободен за домашно лечение. По време на боя Росен Стоянов също е наранил ръката си и е потърсил лекарска помощ в санданската болница. Ренгеновата снимка показала, че има счупване на костта на дясната китка, но въпреки това мъжът напуснал болничното заведение по свое желание.  Заради екшъна ул. “Ново село” в Кресна почерняла от полиция, направен е оглед на дома, където живеят двамата братя побойници, но те не били открити. Росен и Васил Стоянови нямат до момена криминални досиета в полицията. Кое ги е накарало да действат така агресивно, тепърва следствието ще установява. Двамата се укриват повече от денонощие от органите на реда и все още се издирват. За случая е уведомен и дежурният прокурор. Образувано е досъдебно производство.", "date": "2018.06.18", "title": "Пак мутренски времена: Двама братя пребиха зверски мъж с бухалки на Е-79"}
{"url": "https://www.faktor.bg/bg/articles/novini/svyat/strelbata-v-nyu-dzharsi-ne-e-terorizam-a-konflikt-mezhdu-bandi", "text": "\"Вчерашната стрелба в град Трентън, щата Ню Джърси, при която бяха ранени най-малко 20 души, е била предизвикана от конфликт между криминални групировки\", заяви прокурорът на окръг Мърсър Анджело Онофри. \"Случилото се не е свързано с тероризъм\", увери прокурорът пред телевизия CNN.  Преди да започне стрелбата, в помещенията, където се е провеждал нощен арт фестивал, са станали няколко сблъсъци между членове на банди. Заподозрени за стрелбата са трима души. Единият от тях, 33-годишен мъж, излязъл неотдавна от затвора, бил убит. Двама са задържани, единият е тежко ранен. Следователите не изключват, че броят на заподозрените може да нарасне.", "date": "2018.06.18", "title": "Стрелбата в Ню Джърси не е тероризъм, а конфликт между банди"}
{"url": "https://www.faktor.bg/bg/articles/ruski-inspektori-po-sigurnostta-zapochvat-proverka-v-balgariya", "text": "Екип от руски инспектори ще осъществи от днес до 21 юни проверка на район от българската територия с площ близо 16 000 кв.км по силата на Виенския документ от 2011г., предвиждащ мерки за укрепване на доверието и сигурността. Това съобщи Сергей Рижков, началник на руския национален Център за намаляване на ядрената опасност, съобщава БТА. Целта е да се определят мащабите на военната дейност в този район или да се потвърди липсата на военна дейност. По думите на Рижков руските инспектори ще посетят български полигони и учебни зони, ще им бъдат изнесени брифинги за военната дейност там, ще им се предоставят данни за военните поделения и тактическите учения, предстоящи през юни в България.", "date": "2018.06.18", "title": "Руски инспектори по сигурността започват проверка в България"}
{"url": "https://www.faktor.bg/bg/articles/novini/svyat/-komersatnt-putin-i-tramp-se-sreshtat-prez-yuli", "text": "Владимир Путин и Доналд Тръмп договарят среща през юли, пише в. \"Комерсант\". Многобройни изтичания на информация и дипломатически източници на вестника потвърждават съобщение на американското издание \"Вашингтон пост\", че разговорът между двамата лидери може да бъде обвързан с участието на Тръмп в лидерския форум на НАТО в Брюксел, насрочена за 11 и 12 юли. Събеседници на изданието обаче допускат, че президентската среща може и да се провали - мнозина в Белия дом са против нея и твърдят, че за Доналд Тръмп тя ще има смисъл само при пробивна договореност поне по един от ключовите проблеми в руско-американския дневен ред. Москва също потвърждава, че двамата лидери вероятно ще се срещнат през юли, но се изказва много предпазливо, избягвайки подробности, отбелязва всекидневникът. \"Комерсант\" сравнява графика на Тръмп с този на Путин и стига до извода, че оптимален \"прозорец на възможности\" за руско-американска среща на върха са датите 13 и 14 юли. За Тръмп е по-логично да участва в такава среща не преди форума на НАТО, а веднага след него, за да я превърне в \"хит\" на своята европейска обиколка, пояснява вестникът. Най-подходящо място за президентската среща според него е Виена. \"Австрийската столица може би е най-приемливото място за двете страни от дипломатическа гледна точка\", смята и руският дипломат Андрей Бакланов, говорил пред изданието. Въпросът за такъв разговор отдавна е назрял и дори презрял. Липсата на преговори за Сирия на най-високо равнище, на взаимодействие във военната сфера и по други ключови проблеми на сигурността става просто опасна. В този смисъл срещата между Тръмп и Путин, ако се състои, ще създаде нов, по-благоприятен климат в отношенията между Москва и Вашингтон. Същевременно никой не бива да има завишени очаквания, тъй като днешната администрация в Белия дом до последно време изглеждаше неприспособена за трайни договорености\", коментира Бакланов.", "date": "2018.06.18", "title": "\"Комерсатнт\": Путин и Тръмп се срещат през юли"}
{"url": "https://www.faktor.bg/bg/articles/novini/svyat/v-holandiya-kamionetka-blasna-peshehodtsi-na-muzikalen-festival-ima-zhertvi", "text": "Най-малко един човек загина, а трима тежко ранени, когато камионетка се блъсна четирима пешеходци тази нощ в близост до мястото, на което се провеждал музикалният фестивал Пинкпоп в Холандия, предаде АФП, цитирана от БТА. Инцидентът стана в южната община Ландграф, на няколко километра от границата с Германия. Все още се издирва камионетката. Няма информация дали става дума за терористичен акт", "date": "2018.06.18", "title": "В Холандия: Камионетка блъсна пешеходци на музикален фестивал, има жертви"}
{"url": "https://www.faktor.bg/bg/articles/novini/svyat/ribari-blokirat-evropeyski-pristanishta-v-znak-na-protest", "text": "Неправителствени организации и рибари, привърженици на традиционните методи на улов в редица страни, сред които Франция, Германия и Холандия, ще блокират днес пристанища, за да протестират срещу електрическия риболов. Според тях той унищожава морската среда и заплашва икономическото им оцеляване, предаде Франс прес, позовавайки се на комюнике на неправителствената организация Блум. Акцията на рибарите ще започне в 09:00 часа по Гринуич, уточни неправителствената организация, която води кампания срещу електрическия улов от месеци. Протести на рибари ще има в пристанищата Булон сюр Мер (Франция), Иймуйден (Холандия), Нюпорт (Белгия) и Лоустофт (Великобритания). Предвидени са такива акции и във Фленсбург (Германия), Мандриола (Италия), Сен Мандрие, Ла Сиотат и Сен Жан дьо Люз (Франция). Рибарите иска да привлекат вниманието на европейските политици и да ги накарат окончателно да забранят тази унищожителна техника на риболов, уточнява Блум. Днес в Брюксел има заседание на Съвета на ЕС по селското стопанство и риболова. Електрическият риболов, който е забранен в Китай, Бразилия и САЩ, се състои в изпращането на електрически импулси по дъното, за да бъдат уловени рибите, които живеят там. В Европа този начин на риболов е забранен от 1998 година, но Европейската комисия разрешава той да се практикува от 2006 година при определен ограничителен режим. Неправителствените организации обвиняват ЕК, че е направила отстъпки на холандските лобита, които защитават интересите на промишления риболов за сметка на препитанието на дребните рибари.", "date": "2018.06.18", "title": "Рибари блокират европейски пристанища в знак на протест"}
{"url": "https://www.faktor.bg/bg/articles/novini/svyat/gardian-sporazumenieto-mezhdu-makedoniya-i-gartsiya-zalichava-i-poslednata-sleda-ot-starata-yugoslaviya", "text": "Македония сменя името и слага край на непримиримия спор с Гърция, пише британският в. \"Гардиън\". Изданието отбелязва, че след десетилетия един от най-упоритите балкански спорове е приключил на брега на Преспанското езеро, като Македония и Гърция са подписали споразумение, официално възвестяващо нова епоха на мир.  Вестникът коментира, че подписаният документ заличава и последната следа от старата Югославия, а с приемането на новото име Македония не само се преименува, но и в крайна сметка ще промени картата на Европа. Британското издание \"Индипендънт\" отбелязва, че церемонията на Преспанското езеро се е състояла, след като гръцкият премиер Алексис Ципрас е оцелял при вот на недоверие. Изданието коментира също, че макар и подписано от министрите на външните работи на двете страни, сега споразумението ще трябва да бъде одобрено и от парламентите им, а в Македония ще има референдум. \"Индипендънт\" допълва, че документът, който беше обявен още във вторник, е бил посрещнат с протести и в двете страни. В. \"Дейли телеграф\" коментира, че с подписването е сложена точка на спор, тровил отношенията между Гърция и Македония от 1991 г. Изданието допълва, че този спор е един от най-дълго продължилите дипломатически спорове в света, като е започнал преди 27 години с обявяването на независимостта на Македония, но корените му са векове назад. Вестникът коментира, че двамата премиери Зоран Заев и Алексис Ципрас, които са родени само с няколко месеца разлика през 1974 г., не са отстъпили пред силно враждебни реакции в своите страни, за да бъде сключено споразумението. Изданието допълва, че Скопие се надява да получи дата да започне преговори за присъединяване към ЕС на срещата на върха на съюза в края на месеца, както и покана за присъединяване към НАТО в средата на юли. Американският в. \"Ню Йорк таймс\" отбелязва, че подписаният документ проправя пътя за разширяване на ЕС и НАТО. Вестникът допълва, че въпреки подписването на споразумението и от двете страни на границата е имало ожесточение и изтъква в тази посока съпротивата срещу документа и в Гърция, и в Македония. В. \"Файненшъл таймс\" пише, че церемонията по подписването на споразумението е била помрачена от протести. Германското списание \"Шпигел\" коментира, че Ципрас се надява с това споразумение да бъде възприет като политик от международна величина и че иска да влезе в учебниците по история като човекът, решил сложен национален проблем, който в продължение на четвърт век различни правителства не са могли да решат. Повечето от изданията определят споразумението като историческо.", "date": "2018.06.18", "title": "Гардиън: Споразумението между Македония и Гърция заличава и последната следа от старата Югославия"}
{"url": "https://www.faktor.bg/bg/articles/novini/svyat/kremal-se-strahuva-ot-protesti-zaradi-viganeto-na-pensionnata-vazrast", "text": "Президентската администрация в Русия започва да събира данни от федералните региони как се посреща готвеното вдигане на пенсионната възраст. Властите се опасяват от протести и обмислят начини да намалят негативните реакции сред населението, пише \"Ведомости\". Държавната дума се очаква да разгледа проектозакон за вдигане на пенсионната възраст в страната от 55 на 63 години за жените и от 60 на 65 години за мъжете. Същевременно Кремъл уверява, че подготвя мерки, чрез които пенсиите да се увеличават по-бързо от инфлацията. Политологът Николай Миронов припомня твърде мащабните протести при опит за подобна реформа във Франция. \"У нас мащабът не е голям - хората ги е страх да протестират. Затова протестът най-вероятно ще бъде с приказки по кухните, но и кухненският протест в Русия е опасен - през 80-те тъкмо заради него в крайна сметка се разпадна цялата система\", предупреждава той. Според източник от правителството в случай на остра реакция сред жителите на Русия властите може да смекчат параметрите на реформата. Това е стандартен ход, пише вестникът, цитиран от Би Би Си: първо да се внесе в парламента най-твърдият вариант, после малко да бъде смекчен за успокояване на обществеността. По думите на източник от руската президентска администрация Владимир Путин може да внесе поправки в проекта през септември, когато се предвижда второто му четене. \"Ако има рязко негативна реакция, той ще бъде смекчен. Ако няма такава, ще оставят версията, която ще внесе правителството\", обяснява той. Опасенията на администрацията са съвсем естествени, но в момента протести не се очакват, коментира изданието - сегашните пенсионери вече нехаят за реформата, а бъдещите още не мислят за пенсия. Реформата обаче ще съдейства за трупане на недоволство в руското общество. Правителството е заложило в проекта \"известна възможност за пазарлък\", смята експертката Татяна Становая, която коментира ситуацията пред \"РБК\". Тя не изключва Владимир Путин да направи \"жест на добронамереност, принуждавайки правителството да направи социално значими отстъпки\". Така според нея руският лидер \"ще запази имиджа си\", въпреки че ще вземе непопулярно решение. За руското правителство вдигането на пенсионната възраст \"не е възможност да приключи завинаги с неприятния въпрос за балансиране на системата, а начало на цяла поредица промени в нея\", твърди \"Комерсант\". \"Въпросът е дали правителството ще организира за всяко подобно решение световно първенство\" като започналия в Русия футболен Мондиал 2018 - \"за такива отвличащи маневри няма да стигнат никакви пари, дори спестените за сметка на пенсионната система\", изтъква всекидневникът.", "date": "2018.06.18", "title": "Кремъл се страхува от протести заради вдигането на пенсионната възраст"}
{"url": "https://www.faktor.bg/bg/articles/novini/svyat/national-interest-bie-trevoga-ruskiyat-iztrebitel-su-35-ima-taen-nachin-da-svali-amerikanskiya-f-22-raptor", "text": "Сериозен недостатък в технологията на един от най-новите изтребители, констатира американско издание.  Основна задача пред създателите на американския изтребител F-22 Raptor е технологията стелт, свръхзвукова крейсерска скорост, високо функционална интегрирана авионика и повишаване на гъвкавостта от възможности, тъй като самолетът трябва да замени F-15 Eagle.   Според публикацията на The National Interest под заглавие \"Russia's Su-35 Might Have a Secret Way to Shoot Down an F-22 Raptor\", американската машина е един от най-съвременните изтребители, но той има и недостатъци. Основният е, че е „сляп” в инфрачервеният диапазон, тъй като не притежава технологията IRST.   F-22 няма най-новите радари за самонасочващите се ракети, целта на които е да може да ги коригира по време на полет.   Първоначално проектът относно по F-22 не бил особено интересен за Пентагона, но после било акцентирано на технологията стелт.   Отначало в F-22 възнамерявали да поместят 8 ракети. Броят бил намален по критерия цена-ефективност. Изоставено било изискването и за реверс на тягата. Тогава инженерите изчислили, че разходите станали несъпоставими с ефективността.   В резултат Пентагонът орязал бюджета за производство на изтребителите и внедряване на IRST, както и някои други технологии.    Сега руският Су-35 обаче е с инфрачервени сензори и тракери (устройства за проследяване), а също и със странични радари. Експертите на NI са убедени, че уязвимостта на F-22 Raptor без IRST дало на РФ „секретен способ” да сваля американския самолет.   При руския Су-35 инфрачервените технологии са внедрени в оптиколокационната система ОЛС-35. Благодарение на IRST руският изтребител може да проверява въздушното пространство в пасивен режим, без да се издава, обобщава NI. Далечината на действие на такава система съставлява 80 километра.", "date": "2018.06.18", "title": "National Interest бие тревога: Руският изтребител Су-35 има таен начин да свали американския F-22 Raptor"}
{"url": "https://www.faktor.bg/bg/articles/novini/balgariya/e-zaharieva-nali-ne-si-predstavyate-che-makedoniya-shte-ni-napadne", "text": "\"В договора за добросъседство с Македония има гаранции за липса на териториални претенции и много други гаранции за България. В договора между Гърция и Македония също има текст, че той не е насочен срещу трета страна или страни\", заяви пред Нова телевизия вицепремиерът и министър на външните работи Екатерина Захариева по повод подписването на договора за новото име на Македония. \"Нали не си представяте, че Македония ще нападне България, особено като член на НАТО\", попита тя в отговор на въпрос дали има опасност от териториални претенции към България. \"Националният интерес на България са стабилни съседи, стабилна Македония. Подкрепяме действията на македонското правителство - това не е тайна. Искаме да живем в стабилен регион, искаме Балканите да оставят миналото в миналото и да гледаме напред\", каза още тя. \"Ако те извършат реформи, членството им в Европейския съюз и в НАТО вече няма да е мираж. Факт е, че Република Македония вече има зелена светлина\", прогнозира Захариева. По повод случая с българските гранични полицаи, които отново получиха призовки от турски съд по делото за застреляния турски бракониер Захариева каза, че България подкрепя всички български граждани, които са потърсили съдействие от държавата.  \"Не е вярно, че българската държава не ги подкрепя. Опасенията за политическа размяна са абсолютно неосонователни\", заяви външният министър.", "date": "2018.06.18", "title": "Е. Захариева: Нали не си представяте, че Македония ще ни нападне"}
{"url": "https://www.faktor.bg/bg/articles/avtomobil-se-vryaza-v-uchastnitsi-vav-velosipedno-sastezanie-v-belgiya", "text": "Автомобил се вряза в участници във велосипедно състезание в Белгия. Ранени са 19 души. Инцидентът станал в град Колфонтен. По неизвестни причини жената, управлявала автомобила, в който се намирали три деца, рязко завила към колоната приближаващи се колоездачи и се врязала в тях. Основната версия на разследващите е пътен инцидент, а не тероризъм.", "date": "2018.06.18", "title": "Автомобил се вряза в участници във велосипедно състезание в Белгия"}
{"url": "https://www.faktor.bg/bg/articles/novini/svyat/melaniya-tramp-se-obyavi-sreshtu-politikata-na-mazha-si", "text": "Мелания Тръмп се обяви срещу спорна политика на съпруга си Доналд Тръмп. Първата дама на Съединените щати поиска край на практиката деца на имигранти да се отнемат от родителите им. Мелания Тръмп е претърпяла операция Само за няколко седмици над 600 деца са били отнети от родителите им, което предизвика критики и възмущение от ООН и редица неправителствени организации.", "date": "2018.06.18", "title": "Мелания Тръмп се обяви срещу политиката на мъжа си"}
{"url": "https://www.faktor.bg/bg/articles/novini/balgariya/tsvetan-tsvetanov-shte-poseti-oblast-blagoevgrad-na-18-yuni", "text": "Председателят на ПГ на ГЕРБ и зам.-председател на партията Цветан Цветанов ще посети област Благоевград на 18 юни 2018 година (понеделник). Той ще бъде придружаван от народния представител и областен координатор на ГЕРБ - Благоевград Даниела Савеклиева и народните представители на ГЕРБ от Благоевградска област. В 9.30 ч. Цветан Цветанов ще се срещне в сградата на Община Благоевград с кмета на града д-р Атанас Камбитов.   В 10.15 ч. в общинския офис на партията на бул. „Св. св. Кирил и Методий“ ще започне срещата на Цветанов с новото общинско ръководство на ГЕРБ в Благоевград. В 12:00 ч. в конферентната зала на хотел „Лъки-Банско” е предвидена среща на Цветан Цветанов с кмета на Община Банско Георги Икономов и с общинското ръководство. Час по-късно в общинския офис на ГЕРБ-Разлог, намиращ се ул. „Възраждане” 16, ще започне срещата на Цветанов с ръководството на партията в Разлог. На срещата ще присъства и кметът на Разлог инж. Красимир Герчев. В 16.00 часа в Гърмен ще започне срещата на председателят на ПГ на ГЕРБ с общинските партийни ръководства на Сатовча, Хаджидимово и Гърмен. Разговорът ще се проведе в заседателната зала на Община Гърмен.  За 18.00 часа е насрочена среща с актива на ГЕРБ в община Гоце Делчев. Събитието ще се проведе в партийния офис в града.", "date": "2018.06.18", "title": "Цветан Цветанов ще посети област Благоевград на 18 юни"}
{"url": "https://www.faktor.bg/bg/articles/novini/balgariya/sotsialniyat-ministar-otnovo-shte-se-sreshtne-s-maykite-na-detsa-s-uvrezhdaniya", "text": "Продължават разговорите на майките на деца с увреждания и омбудсмана със социалния министър за определяне на финансовата рамка на новия закон за личната помощ. След първата среща в петък стана ясно, че няма конкретни данни за индивидуалните потребности на хората с увреждания.  Протестите с искане за промяна на системата продължават в София, Бургас, Варна и Добрич.  От днес и в Русе са готовят да издигнат палатков лагер. На днешната среща в социалното министерство се очаква да бъде представена информация за нуждите на хората с увреждания, така че да се направят изчисления колко пари ще трябват за осигуряване на лична помощ по новия закон. Според данните около 77 хиляди души в страната имат нужда от чужда помощ. Основната идея на законопроекта, подготвен от националния омбудсман Мая Манолова и майките на деца с увреждания, е личната помощ да се предоставя според конкретните нужди на човека.", "date": "2018.06.18", "title": "Социалният министър отново ще се срещне с майките на деца с увреждания"}
{"url": "https://www.faktor.bg/bg/articles/kade-otide-lyatoto-dazhdovete-prodalzhavat-prez-tazi-sedmitsa", "text": "И в следващите дни от седмицата – без сряда, дъждовете ще продължат. Във вторник валежите ще са на по-малко места, а в сряда ще има само в отделни райони в планините. Това каза в предаването „Тази сутрин” по bTV Анастасия Стойчева, синоптик в Националния институт по хидрология и метеорология. Сряда ще е най-сухият ден, а температурите ще се повишат. В равнинната част от страната термометрите ще се покачат до над 30 градуса, посочи  По думите ѝ по-съществени ще са валежите в Гърция и Турция. До края на месеца по-стабилен е сигналът, че температурите у нас ще са по-високи – близки до нормите и малко по-високи от обичайните, каза още Анастасия Стойчева. Иначе продължаваме в същата циркулация, при която в отделни райони се изливат значителни количества валежи за кратко време и са придружени с градушки. Те ще са главно в следобедните часове, допълни синоптикът. През лятото очакванията са като цяло температурите да са около и малко над нормите през повечето месеци, докато валежите ще остават малко под нормите. На 21 юни от НИМХ готвят протест заради проблемите с финансирането.", "date": "2018.06.18", "title": "Къде отиде слънцето: Дъждовете продължават през цялата седмица"}
{"url": "https://www.faktor.bg/bg/articles/trima-dushi-zaginaha-a-desetki-sa-raneni-pri-silen-trus-v-yaponiya", "text": "Трима души загинаха и най-малко 41 бяха ранени в резултат на силно земетресение в района на град Осака в западна Япония, съобщиха Ройтерс и ДПА.  Срутили се бетонни стени убиха 9-годишно момиче в град Такацуки и 80-годишен мъж в Осака. В град Ибараки 84-годишен мъж починал, затиснат от паднала етажерка в жилището му.    Първоначално властите обявиха, че трусът бил с магнитуд 5,9, но по-късно го коригираха на 6,1.   Не е издадено предупреждение за цунами. Съобщава се за неголеми материални щeти и за пожари в няколко сгради в резултат на земетресението, станало малко след 8 ч. местно време. Обекти на атомната енергетика не са пострадали в резултат на земетресението, съобщи на сайта си енергийната компания \"Кансай електрик пауър\", предаде ТАСС. По данни на компанията трусът е довел до прекъсване на електричеството в 170 хиляди домове. Близо 100 хиляди домакинства в района на бедствието са останали без газ.  Изцяло е прекратено движението на скоростните и обикновените влакове в югозападната част на остров Хоншу, както и на метрото в град Осака с население от 2,6 милиона души. Парализирано е и движението в редица участъци на магистралите.", "date": "2018.06.18", "title": "Трима загинаха, а 200 са ранени при силен трус в Япония"}
{"url": "https://www.faktor.bg/bg/articles/novini/svyat/sblasatsi-v-skopie-sled-dogovora-mezhdu-makedoniya-i-gartsiya-za-promyana-na-imeto", "text": "Сблъсъци в Скопие след договора между Македония и Гърция за промяна на името. Полицията използва сълзотворен газ и шокови гранати, за да разгони демонстранти от площада пред парламента. Митингът беше срещу договореното с Гърция споразумение държавата да промени името си на Северна Македония и да се откаже от претенциите си към символи и личности, които гърците считат за свои.", "date": "2018.06.18", "title": "Сблъсъци в Скопие след договора между Македония и Гърция за промяна на името"}
{"url": "https://www.faktor.bg/bg/articles/vlastta-se-sreshta-s-lacheterapevti-i-patsientski-organizatsii", "text": "Важна среща ще се проведе днес между институциите, лъчетерапевти и пациентските организации за лечението на пациентите, които се нуждаят от лъчетерапия. Срещата трябва да гарантира, че пациенти няма да останат без нужното лечение, препоръчвано от лекарите. Скандалът избухна миналата седмица, след като стана ясно, че Здравната каса е въвела ограничения, които засягат всички центрове за лъчетерапия у нас. По-късно стана ясно, че наложените лимити са отменени, а здравният министър Кирил Ананиев заяви, че лимитите са засягали само месец юни и целта е била да се изчисли бюджетът до края на годината.", "date": "2018.06.18", "title": "Властта се среща с лъчетерапевти и пациентски организации"}
{"url": "https://www.faktor.bg/bg/articles/v-burgas-shte-protestirat-sreshtu-visokite-tseni-na-gorivata", "text": "Протест срещу високите цени на горивата се организира в Бургас – на изхода към Сарафово.  Такъв протест имаше преди няколко дни и в Гоце Делчев. Междувременно във Велико Търново се събират собствениците на малки бензиностанции. Те също готвят протест срещу миналия на първо четене Закон за горивата, който по думите им цели да унищожи честните и коректни в бранша, за сметка на големите вериги. Според данните на Българската петролна и газова асоциация цените на горивата на дребно у нас са най-ниските в Европа. Делът на сивия сектор обаче остава висок и към момента в тази графа попадат 25 – 30% от пазара.", "date": "2018.06.18", "title": "В Бургас ще протестират срещу високите цени на горивата"}
{"url": "https://www.faktor.bg/bg/articles/novini/balgariya/borisov-shte-predstavi-postizheniyata-na-balgarskoto-predsedatelstvo-na-saveta-na-es", "text": "Премиерът Бойко Борисов ще представи постиженията на Българското председателство на Съвета на ЕС по време на започващата днес двудневна заключителна Конференция на комисиите по европейските въпроси на парламентите на Европейския съюз. Заключителната конференция на председателите на комисиите по европейските въпроси, т.нар. Пленарен КОСАК, ще анализира трите важни за председателството ни теми - Западните Балкани, стълба за социални права и кохезионната политика. Ключовият приоритет, свързан с европерспективата на страните от региона, ще представи външният министър Екатерина Захариева. Часове след подписването на договора между Атина и Скопие  за името Северна  Македония, на конференцията у нас пристига и външният министър на Македония Никола Димитров. Заключителният КОСАК ще приеме два документа – „Приноси“ и „Заключения“ за последните шест месеца. Пленарният КОСАК  ще бъде открит от председателя на Народното събрание Цвета Караянчева, приветствено слово ще отправи и президента Румен Радев. Конференцията е заключителната среща от Парламентарното измерение на европредседателството, на която ще присъстват над 400 делегати.", "date": "2018.06.18", "title": "Борисов ще представи постиженията на българското председателство на Съвета на ЕС"}
{"url": "https://www.faktor.bg/bg/articles/novini/balgariya/dazhd-buri-igradushki", "text": "Времето над страната ще се задържи неустойчиво и отново ще има краткотрайни валежи с гръмотевични бури и градушки, на повече места и по-значителни - в следобедните часове, съобщават от НИМХ-БАН, цитирани от БТА. Максимални температури: между 23 и 28 градуса, в София - около 24 градуса. Над Черноморието и над планините също ще се развива купеста и купесто-дъждовна облачност. Ще има краткотрайни валежи с гръмотевици, на повече места - следобед.", "date": "2018.06.18", "title": "Дъжд, бури  и градушки"}
