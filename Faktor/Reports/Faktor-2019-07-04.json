{"url": "https://www.faktor.bg/bg/articles/ministar-marinov-aktsiyata-v-trud-e-podarak-za-nas-i-tsyaloto-obshtestvo", "text": "„Акцията в Труд е подарък за цялото общество“.Така я определи вътрешният министър Младен Маринов. Силовият министър присъства на тържество по случай 140 години. от учредяването на МВР. „Тази порочна дейност нанася огромни щети за бюджета. Успехът е съвместен на много служби и най-вече на работата в екип“, коментира той. Маринов отказа да даде повече подробности за акцията, тъй като се провеждат следствени действия. „Когато станем готови и прокуратурата прецени, че може да се изнася информация ще ви информираме“, каза той. Главният секретар на МВР Ивайло Иванов допълни, че има още обявени лица за издирване и броят на задържаните ще нарасне. „Работата, която предстои да се свърши е огромна. Това са огромни помещения и халета, поточни линии на две места. Има допълнително камион с цигари, който е на територията на Пловдив. Най-вероятно утре ще бъде направен оглед. Едва тогава ще се прецени на колко души и какви обвинения да се повдигнат“, обясни Иванов. Фабриката не е работила за българския пазар. „На място видяхме, че кутиите с цигарите са с гръцки надпис. Но дали са изнасяни за Гърция или са използвани като камуфлаж за заблуда на службите – на територията на България да търсим канал през Гърция, това е въпрос на анализ“, поясни Иванов без да уточнява от кога е работила фабриката.", "date": "2019.07.04", "title": "Министър Маринов: Акцията в Труд е подарък за МВР и цялото общество"}
{"url": "https://www.faktor.bg/bg/articles/premierat-dovolen-razbihme-nay-golyamata-fabrika-za-kontrabandni-tsigari", "text": "Дни наред с главния прокурор Сотир Цацаров и специализираните органи търсихме къде са тези 3,8 процента контрабанда у нас, най-ниската в Европа, но контрабанда. Това коментира премиерът Бойко Борисов, който лично посети мястото на разбитата по-рано днес фабрика за нелегални цигари в село Труд. \"Обектът работи от около една година. Всичко е било организирано много стриктно и дори конспиративно. Цигарите са от марките Muratti и Royal с много добро качество и са били с гръцки надписи, което подсказва, че или се изнасят за Гърция, или се пласират на вътрешния пазар, но да се търси Гърция като производител\", посочи още Борисов. Той уточни, че тази сутрин най-напред е бил разкрит цехът в Ръжево Конаре, след което около 10 часа е разкрита и основната фабрика край Труд. \"В халето се работело само цигари и не е имало друго легално производство. На място са открити цигари във всички фази на производството - от тютюна, до натоварените кашони в камионите. Виждали сме много фабрики за производство за контрабандни цигари, но толкова голяма и толкова добре организирана - не сме. Щетите за бюджета се изчисляват на 15-20 млн. лева на месец\", подчерта Бойко Борисов, цитиран от БТА. \"Халето е със специални шумоизолиращи панели, като достъпът до завода е бил контролиран. Фабриката е имала мощен генератор за ток, за да не бъде регистриран голям разход на електроенергия. Полицаите са заварили работеща една поточна линия, била е инсталирана и втора. Работниците са молдовци и украинци\", разкри още премиерът. Според кмета на село Труд, халето е построено на частен имот и е завършено в края на миналата година.", "date": "2019.07.04", "title": "Премиерът доволен: Разбихме най-голямата фабрика за контрабандни цигари"}
{"url": "https://www.faktor.bg/bg/articles/novini/svyat/ministarat-na-vatreshnite-raboti-turtsiya-blagodari-za-predavaneto-na-shestima-obvineni-za-grabezh", "text": "Българският вътрешен министър Младен Маринов е разговарял по телефона с турския си колега Сюлейман Сойлу, предаде \"Ихляс хабер ажансъ\".  В разговора Сюлейман Сойлу е благодарил на българските власти за това, че шестима души, издирвани по подозрения в грабеж в дома на известния бизнесмен Джемалеттин Сарар, са били предадени след задържането им на Турция.  Турският вътрешен министър е поздравил българския си колега по случай 140-годишнината от създаването на българското МВР. Двамата министри отново са изразили решителността си за засилване на сътрудничеството между двете институции.", "date": "2019.07.04", "title": "Министърът на вътрешните работи на Турция благодари за предаването на шестима, обвинени за грабеж"}
{"url": "https://www.faktor.bg/bg/articles/novini/balgariya/hasan-ademov-ne-moga-da-razbera-strahovete-za-falit-na-politicheskite-partii", "text": "\"Ние от първия ден имаме ясна позиция. Нито с 0, нито с 1 или 2, 3 лева могат да бъдат финансирани дейността и кампаниите на политическите партии, затова ние предложихме алтернативен начин\", заяви пред \"Канал 3\" депутатът от ДПС Хасан Адемов. Това, по думите му, е прозрачен начин на финансиране, което означава да отпадне ограничението на физически лица да могат да финансират политическите партии. \"ДПС не може да бъде универсалния виновник. Ние предложихме алтернатива, защото на всички беше ясно,че с 1 лев не могат да се случат нещата\", каза още той. \"Не мога да разбера страховете за фалит на политическите партии. Няма никакво притеснение, особено, след като открития метод на финансиране на практика предлага прозрачност\", заяви Адемов.", "date": "2019.07.04", "title": "Хасан Адемов: Не мога да разбера страховете за фалит на политическите партии"}
{"url": "https://www.faktor.bg/bg/articles/novini/balgariya/nad-200-dushi-v-blagoevgradsko-sa-potarsili-lekarska-pomosht-zaradi-zhegite", "text": "Над 200 човека са потърсили лекарска помощ вследствие на високите температури през вчерашния ден в Благоевградска област, където термометрите отчитаха над 40 градуса.  Пред БНР д-р Красимир Михайлов, директор на ЦСМП-Благоевград съобщи:  \"70 случая на повикване, при които са се отзовали нашите екипи с линейки и 184 случая, при които са прегледани пациенти в нашите спешни отделения. За  територията на област Благоевград ние разполагаме със 17 броя мобилни екипи и 10 филиала със спешни отделения, където амбулаторно могат да бъдат прегледани пациенти\".", "date": "2019.07.04", "title": "Над 200 души в Благоевградско са потърсили лекарска помощ заради жегите"}
{"url": "https://www.faktor.bg/bg/articles/novini/balgariya/v-nikolov-aets-kozloduy-e-sred-10-te-nay-sigurni-v-sveta", "text": "\"АЕЦ \"Козлодуй\" е една от 10-те най-сигурни централи и мисията на Международната агенция за атомна енергетика през 2012 г. го показа\", заяви пред БНТ председателят на парламентарната комисия по \"Енергетика\" Валентин Николов, който е бивш шеф на централата. Николов съобщи, че ще се анализира спирането на Шести блок, който вчера беше изключен за четири часа, като най-вероятно причината за инцидента е лошо изработена или неправилно поставена част в генератора. Според него загубата за централата от четиричасовото спиране на Шести блок е около 5 милиона лева. Наскоро на двата реактора на АЕЦ \"Козлодуй\" е направено обследване, което е показало, че състоянието на метала е много добро и че те могат да работят още 30 години. По повод рязкото поскъпване на цената на тока за бизнеса, продавана на борсата, Николов заяви, че пазарът е много динамичен, но че на месечна основа цените на електроенергията у нас са сред най-ниските в Европа. Във вторник енергийната комисия в Народното събрание ще изслуша НЕК и бизнеса преди да реши дали са необходими допълнителни мерки за регулиране на цената, така че да не бъде тя непосилна за бизнеса. Николов коментира, че сключването на дългосрочни договори за доставка е най-разумното решение за индустриалците, така че да се предотвратят щети от манипулация с цените. Валентин Николов съобщи, че се търси решение на проблема като посочи, че е възможно да бъдат внесени законови промени, които да задължат фирмите на ниско напрежение да излязат задължително на свободния пазар, за да се засили конкуренцията между тях и да се регулира цената, на която продават ток.", "date": "2019.07.04", "title": "В. Николов: АЕЦ \"Козлодуй\" е сред 10-те най-сигурни в света"}
{"url": "https://www.faktor.bg/bg/articles/novini/balgariya/sluzhbi-ot-velikobritaniya-signalizirali-prez-2018-g-che-anton-arabadzhiev-ima-nova-fabrika-za-nelegalni-tsigari", "text": "Зам. главният прокурор Иван Гешев намекна, че има връзка между разбитата днес пловдивска фабрика за нелегални цигари и карнобатската.  Според източници на “24 часа” зад разбития завод в града под тепетата стои Антон Арабаджиев. 49-годишният Антон Арабаджиев от Пловдив е човекът, който стои зад разбитата нелегална фабрика за цигари, научи “24 часа”. През септември 2018 г. разкрихме, че бизнесменът е дал информация на службите за фабриката в Карнобат, заради която Миню Стайков е в ареста. Антон Арабаджиев няма връзка с Ветко Арабаджиев, освен че са от един град. Той вече е бил клиент на Специализираната прокуратура. Осъждан за производство на нелегални цигари, но условно. Арабаджиев е задържан през 2011 г., когато ГДБОП и прокуратурата разбиват нелегална манифактура в пловдивското село Патриарх Евтимово. Тогава са иззети цигари без бандерол за над 1 млн. лв., а производството е можело да задоволи нуждите на 1/3 от България. Във фабриката се произвеждали ментета на “Виктори”, ЛМ, “Марбъл”. Антон Арабаджиев и още 10 души са подсъдими в Специализирания наказателен съд и се признават за виновни. Наказани са условно, включително и Арабаджиев - 3 г. Обвинението е, че е помагал на останалите да държат акцизни стоки без бандерол. По разследването и по делото лидерът на тази банда остава неизвестен. През 2018 г. документ от служба за сигурност във Великобритания уличи Арабаджиев, че е организирал нова фабрика за цигари, за което подробно разказахме през септември м.г. Сочи се, че мястото е в пловдивското село Оризаре. Службите обаче не откриха манифактурата. Предполага се,</p><p>че Арабаджиев е предупреден от високо място, че го разследват, и машините са преместени. Дали разбитият в четвъртък цех в село Труд е същият, за който пишеха от Великобритания, още не е ясно.  Интересно е, че в сигнала от 2018 г. освен Арабаджиев присъстват и още 6-има от групата, осъдена за разбитата през 2011 г. фабрика за цигари в село Патриарх Евтимово.  Информацията в ГДБОП тогава е, че нелегалната фабрика е трябвало да се изгради в завода на фирма “Стенимахос” ЕАД, която произвежда хляб и сладкарски изделия. Собственик е Арабаджиев. В последния момент машините са монтирани в стара мандра в с. Патриарх Евтимово, където се провежда акцията на полицията. Антон Арабаджиев не е публична личност, но в миналото е имал добри контакти по върховете на МВР. Според източник на “24 часа” той се разминава с арест миналата година заради показанията си срещу конкуренти, включително и за фабриката на Миню Стайков. Освен нея спецпрокуратурата и ГДБОП разбиха още 4, които обаче са свързани с Евлоги Станоев-Голямата Бирма и синовете му. Разследването и по двата случая продължава, а няколко души от двете групи се издирват. Арабаджиев развива и мащабен легален бизнес. Той е инвеститор в недвижими имоти и търгува с петрол. Помагат му братовчед му Александър и съпругата Евелина.", "date": "2019.07.04", "title": "Служби от Великобритания сигнализирали през 2018 г., че Антон Арабаджиев има нова фабрика за нелегални цигари"}
{"url": "https://www.faktor.bg/bg/articles/novini/svyat/kosovo-shamarosa-bryuksel-zabrani-na-ofitsialni-srabski-predstaviteli-da-vlizat-v-stranata", "text": "Косово удари силен шамар на Европейския съюз, е казал сръбският външен министър Ивица Дачич пред радиото от страната си Б92. Първият дипломат и вицепремиер на балканската държава коментира решение на Прищина. Днес правителството в Косово е издало постановление, с което забранява на всички официални представители на Белград да влизат на територията на най-младата страна в Европа. \"Този удар не е насочен толкова срещу нас, колкото срещу ЕС, който си затваря очите за това как премиерът и президентът на т.нар. Република Косово - Рамуш Харадинай и Хашим Тачи потъпкват грубо всички норми на международното право. Двамата военнопрестъпници въведоха високите мита за нашите продукти и оставиха хората в Северно Косово (населено с предимно сърби) без храни и лекарства\", заявил е още Дачич.", "date": "2019.07.04", "title": "Косово шамароса Брюксел, забрани на официални сръбски представители да влизат в страната"}
{"url": "https://www.faktor.bg/bg/articles/zemetresenie-6-6-po-rihter-udari-kaliforniya", "text": "Земетресение с магнитуд 6,6 по скалата на Рихтер разтърси щата Калифорния в САЩ, съобщиха от Европейския сеизмологичен център. Земният трус е разлюлял щата в 10.33 ч. местно време, 17.33 ч. по Гринуич. Епицентърът на земетресението е на 195 км северно от Лос Анджелис, с дълбочина 9 км. Жители на щата съобщават, че са усетили земетресението силно за около минута. Все още няма данни за пострадали и материални щети.", "date": "2019.07.04", "title": "Земетресение 6.6 по Рихтер удари Калифорния"}
{"url": "https://www.faktor.bg/bg/articles/novini/balgariya/nfsb-s-klyuchova-popravka-v-zakona-za-politicheskite-partii", "text": "По предложение на лидера на НФСБ Валери Симеонов Народното събрание прие поправки в Закона за политическите партии и Изборния кодекс, с които се ограничава финансирането от фирми като се забранява партиите да бъдат финансирани от дружества, които имат просрочени публични задължения или са регистрирани в офшорни зони. По този начин ще бъде защитен обществения интерес от непрозрачно финансиране на политическите партии.", "date": "2019.07.04", "title": "НФСБ с ключова поправка в Закона за политическите партии"}
{"url": "https://www.faktor.bg/bg/articles/sadat-sprya-grazhdansko-delo-na-martin-petrov-sreshtu-banka", "text": "Съдия Стефан Кюркчиев от Софийския градски съд спря гражданското дело, което бившият футболен национал Мартин Петров води срещу банка, докато не приключи разследване срещу бившата лична банкерка на футболиста, съобщава \"24 часа\". Причината - всички важни документи по случая били в прокуратурата, където от две години има досъдебно производство. Самият Петров не се яви в съда в четвъртък, а го представляваха четирима юристи. Футболистът твърди, че личната му банкерка Ирина Аткова в продължение на 10 г. източила от банковата му сметка 3,8 млн. лв. Тя пренасочвала суми дори към сметката на съпруга си. От финансовата институция отричат измама и казват, че парите са изплащани по надлежния ред. Аткова е уволнена от банката и в момента е в неизвестност. Според съда основният предмет на доказване е как и от кого са извършени 456 броя операции по 13 сметки, които са отразени в документи, които се явяват и основното доказателство. Нито Петров, нито банката разполагали с документите, значителна част от които били унищожени, а друга били в прокуратурата. Съдът също така посочи, че по закон няма право да претърсва, изземва или издирва Аткова, а това е работа на прокуратурата.", "date": "2019.07.04", "title": "Съдът спря гражданско дело на Мартин Петров срещу некоректна банка"}
{"url": "https://www.faktor.bg/bg/articles/uslovna-prisada-za-futbolist-za-smartta-na-yurist-ot-toplofikatsiya", "text": "Футболистът Борислав Балджийски получи окончателна присъда от 2 г. условно с 5-годишен изпитателен срок за смъртта на юриста от \"Топлофикация\" Петър Алексов, съобщава „24 часа”. Двамата се скарали в нощта срещу 7 август 2013 г., а Балджийски му забил кроше. При падането Алексов се спънал и ударил главата си в шахта и починал. Решението е на състав на Върховния касационен съд с председатели докладчик Татяна Кънчев. Те изменили присъдата на апелативния съд, която бе 4 г. затвор ефективно. Върховните магистрати обаче приели, че Балджийски е причинил смъртта на юриста не след нанасяне на тежка, а на лека телесна повреда. Футболистът на \"Царско село\" трябва да плати и обезщетение от 100 000 лева на майката на починалия. Любопитното е, че Балджийски вече беше осъден условно от апелативния съд преди 2 г., но тогава ВКС върна делото, тъй като магистратите смятаха, че присъдата трябва да е ефективна.", "date": "2019.07.04", "title": "Условна присъда за футболист за смъртта на юрист от \"Топлофикация\""}
{"url": "https://www.faktor.bg/bg/articles/koka-kola-i-lavatsa-obyaviha-dnes-kraya-na-satrudnichestvoto-si", "text": "рупата \"Кока-Кола Хеленик Ботълинг Къмпани\" и Lavazza обявиха днес, че преустановяват сътрудничеството си на всички пазари, на които си партнират, включително и българския. В България това ще е факт от 15 септември. В България \"Кока-Кола ХБК\" пое вноса на кафето с марката \"Лаваца\" през октомври 2017 година, след като в продължение на 25 години това се правеше от собственика на дистрибуторската компания \"Софсток\" Мирослав Печев. Освен в България партньорства за дистрибуция между \"Лаваца\" и \"Кока-Кола ХБК\" имаше също в Гърция, Швейцария и Унгария. Според Продромос Николаидис, който отговаря за бизнеса с кафе в \"Кока-Кола Хеленик Ботълинг Къмпани\", партньорството е дало на компанията ценен опит в тази важна категория. \"Кафето ще продължи да играе ключова роля в стратегията ни занапред. Въпреки това се съгласихме, че сега е правилният момент пътищата ни да се разделят, а ние изследваме нови възможности и партньорства в тази област\", допълва той. Глобалният главен търговски директор на Lavazza Group Мауро Мантовани пък казва, че България е стратегическа държава и компанията ще засили бизнес активностите си тук с по-директен подход в маркетинга. Той допълва, че ще се търси изграждане на партньорства с местни експерти в кафе бизнеса.", "date": "2019.07.04", "title": "Кока Кола и Лаваца обявиха днес края на сътрудничеството си"}
{"url": "https://www.faktor.bg/bg/articles/kultura/art-faktor/disney-dade-rolyata-na-malkata-rusalka-na-tamnokozha-aktrisa", "text": "Киностудиото Walt Disney избра 19-годишната тъмнокожа певица Холи Бейли за ролята на Ариел в игралния римейк на култовия анимационен филм „Малката русалка“ от 1989 г. „Холи Бейли е избрана за ролята на малката русалка в предстоящия римейк”, обяви Disney на своята страница в Twitter. Бейли е известна като R&B изпълнител в групата „Chloe&Halle”, която тази година получи номинация за „Грами“ в категорията „Най-добър нов изпълнител“, предава БГНЕС.   Ролята на Ариел за Бейли ще бъде дебют. „Мечтите се сбъдват…\", написа младата звезда в своя Twitter акаунт. В римейка също така ще участват малкия актьор от филма с „Оскар“ - „Стая“, Джейкъб Трембъл, който получи ролята на приятеля на Ариел, Флаундър, както и номинираната за „Оскар“ Мелиса Макарти, която ще изиграе ролята на главния злодей в анимацията - Урсула.", "date": "2019.07.04", "title": "Disney даде ролята на Малката русалка на тъмнокожа актриса"}
{"url": "https://www.faktor.bg/bg/articles/kultura/art-faktor/velikite-evropeytsi-knigata-novo-nachalo", "text": "Пламен Асенов Какво знаем ние за Европа? Не питам за ЕС, питам за Европа. Книгата „Великите европейци” идва на бял свят, въпреки че на никого от онези, на които би трябвало да им пука за появата на подобни книги, не им пука.  Искрено благодаря обаче на хората от цялата страна, които наистина искат да знаят повече за общата ни историческа и духовна родина - Европа. Те винаги са ме подкрепяли да продължа радио-поредицата и отдавна ме окуражават да я превърна в книжна поредица.  Е, първият опит през 2015 се оказа красив, но неефективен.  Оттогава с Фондация ПРО ЛИБРИС и БНР - Радио Пловдив опитваме да намерим продължение, но ето, че четири години по-късно май намерихме нещо по-хубаво - ново начало.       Книгата „Великите европейци” можете да поръчате в личния блог на Пламен Асенов на адрес  във Фейсбук страницата на Фондация ПРО ЛИБРИС и Онлайн-книжарница Книги.ею", "date": "2019.07.04", "title": "Великите европейци, книгата – ново начало"}
{"url": "https://www.faktor.bg/bg/articles/kultura/internet-platforma-sahranyava-bogatstvoto-na-balgarskiya-ezik", "text": "Интернет платформа в подкрепа на съхраняването на богатството на българския език дава възможност по лесен и достъпен начин да потърсите значението на чуждица и нейната адекватна българска алтернатива.  В уебпроекта ЧУЖДИЦА.БГ са включени няколко категории, сред които например Дума на деня, в която всеки ден на фокус е различна, случайно избрана дума, или добавяне на думи, където потребителите имат възможност да допринасят за развитието на платформата чрез обогатяването на базата данни с нови чуждици. Платформата разполага и с речник, където се показват 10 от последно добавените чуждици. Идеята е всеки, който има интерес, да бъде и съавтор, като по този начин допринесе лично за развитието на проекта.  Зад платформата стоят усилията на екипа на ЧУЖДИЦА.БГ както и на проекта \"Как беше на български\", които искат да достигнат до повече хора от младото поколение, живеещи предимно в онлайн пространството и да им предоставят възможност да бъдат активни участници в процеса на съхраняване на богатството на български език. \"Това е една страхотна възможност да подобрим възможностите на тази кауза, да предизвикаме хората да използват повече българския език, да не допускат вмешателството на чуждици. Наистина уебплатформата е една добра възможност те да бъдат съхранявани на едно място, да има възможности хората да добавят своите. За нас е голямо удоволствие да работим в партньорство с ЧУЖДИЦА.БГ, за да може усилията на двата екипа и на двете идеи да заработят с още по-голяма сила\", каза Силвия Митова от платформата \"Как беше на български\" в предаването \"Хоризонт до обед\". \"Вече има над хиляда човека, които са посещавали ЧУЖДИЦА.БГ и са въвели над 200 нови думи\", допълни Ангел Куртев от екипа на ЧУЖДИЦА.БГ. Според него платформата ще помогне за това преводите на чуждици да бъдат по-коректни.  \"Ние сме осъществили партньорство с Българската академия на науките - с Института по български език, които ще ни помагат в случаи, в които не сме много сигурни дали е най-правилно значението на дадена дума, ще използваме и тяхната експертност. Всички думи, които нашите фенове ще качват в уебплатформата, ще бъдат одобрявани, т.е., ние наистина искаме да легитимираме правилното използване на думите и естествено по игрив, закачлив начин да провокираме интереса на хората.\" \"Сайтът е отворен. Могат да се добавят значения на думи, могат да се добавят цели думи. Ние имаме случаи, когато спорим в офиса или с приятели как е някоя дума на български. Ще се радвам, ако хората запомнят сайта ЧУЖДИЦА.БГ\", посочи Ангел Куртев пред БНР.", "date": "2019.07.04", "title": "Интернет платформа съхранява богатството на българския език"}
{"url": "https://www.faktor.bg/bg/articles/kultura/art-faktor/arestuvaha-produtsenta-na-valkat-ot-uol-striyt-zapodozryan-v-prane-na-pari", "text": "Холивудският филмов продуцент Риза Азиз, известен с филми като „Вълкът от Уол Стрийт“, е арестуван по искане на малайзийската Комисия за борба с корупцията (КБК) по обвинение за пране на пари, съобщиха медии, цитирани от БГНЕС. По-късно той е освободен след като беше пуснат под гаранция. Латеифа Коуа, началник на КБК, потвърди това и заяви, че Азиз ще бъде изправен пред съда в петък и ще бъде обвинен по закона за борба с прането на пари, финансирането на тероризма и доходите от незаконни дейности, приет 2001 година. \"Той трябва да се яви в съда утре, за да се изправи пред обвинението по този закон\", потвърди Латеифа чрез текстово съобщение до уебсайта на „Malay Mail”. Съобщава се, че арестуването на Азиз е свързано с продължаващите разследвания на неплатежоспособната малайзийска компания за стратегическо развитие 1MDB. Също така беше съобщено, че се очаква Азиз да бъде обвинен в качеството му на собственик на Red Granite Pictures за получаването на изпрани пари от Good Star Ltd, компания, свързана с укриващия се финансист Ло Тек Джхо.", "date": "2019.07.04", "title": "Арестуваха продуцента на \"Вълкът от Уол Стрийт\", заподозрян е в пране на пари"}
{"url": "https://www.faktor.bg/bg/articles/ikonomika/turizam/rekordni-zhegi-i-zasilen-avtomobilen-trafik-zaradi-izborite-v-gartsiya", "text": "Продължават рекордните за Гърция горещини. Силно засегнати от горещините са Северна Гърция, Тракия и Тесалия. Властите непрекъснато информират за предпазни мерки срещу високите температури. Много вода, лека храна без алкохол и пътуване  в късните вечерни часове, препоръчват лекарите. Хотелиерите и туристическите агенции предупреждават туристите  да избягват разходка под слънцето в опасните обедни часове. Затварят за посещение всички открити аргеологически музеи до 18 часа вечерта. От тази сутрин видимо е засилен трафикът на автомобили по цялата пътна мрежа на страната. Заедно с милионите туристи, които пристигат на почивка, гърците от днес пътуват към родните си места за участие в изборите в неделя. Пътна полиция облекчава трафика със забрана за движение на товарни автомобили по най-натоварените участъци.", "date": "2019.07.04", "title": "Рекордни жеги и засилен автомобилен трафик заради изборите в Гърция"}
{"url": "https://www.faktor.bg/bg/articles/ministar-petkova-energiynata-ni-borsa-raboti-po-pravilata-na-es", "text": "„Българската независима електроенергийна борса работи по правилата на ЕС. Нашата борса работи изключително добре. Тя стартира през 2016 година и за три години се разви изключително успешно. Налице е цялата палитра от платформи, на които може да се търгува електрическа енергия“. Това заяви пред журналисти в кулоарите на парламента министърът на енергетиката Теменужка Петкова, предаде БГНЕС. Министър Петкова дойде в Народното събрание, за да участва в заседанието на парламентарната Комисия по енергетика, където заедно с ръководството на КЕВР, представители на бизнеса и производителите на електрическа енергия трябваше да дискутират състоянието на свободния пазар на електричество у нас, както и възможните законодателни решения, но то бе отложено. Преди дни едрият бизнес поиска отново оставката на шефа на Националната електрическа компания (НЕК) Петър Илиев, който индустриалците обвиняват в лобизъм заради значителното поскъпване на тока за бизнеса в България. Министър Петкова увери, че приоритет на правителството е да осигури добри условия за развитие на бизнеса, както и че ще търси решение на всеки един проблем. „Това, което аз бих посъветвала бизнеса и малките предприятия, е да полагат усилия и да търсят покупка на електрическа енергия на база на двустранни договори. Това им гарантира предвидимост по отношение на разходите и една по-голяма устойчивост във връзка с производството, което те осъществяват“, обясни министър Петкова. Тя подчерта, че може да се говори за законодателни промени в тази област едва след като бъде извършен сериозен анализ, както и припомни, че всеки, който разполага с данни за някакви нарушения, може да сезира КЕВР. От своя страна председателят на КЕВР Иван Иванов отказа коментар по темата и подчерта, че ще направи такъв след като се проведе отложеното днес заседание на парламентарната енергийна комисия.", "date": "2019.07.04", "title": "Министър Петкова: Енергийната ни борса работи по правилата на ЕС"}
{"url": "https://www.faktor.bg/bg/articles/ikonomika/turizam/angelkova-shte-pravi-revizii-na-plazhni-kontsesii", "text": "\"Министерството на туризма започва ревизия на всички стари концесионни договори\", обяви министър Николина Ангелкова на среща в Слънчев бряг с представителя на туристическия бранш. \"Проблеми има, но търсим техните решения, а това не става с магическа пръчка\", каза тя.  И добави, че е безкомпромисна към нарушителите. \"Контролът е факт като за миналата година сме наложили много неустойки и глоби\", заяви министърът на туризма. На въпрос дали е възможно да бъдат намалени цените на чадърите и шезлонгите каза, че \"това се обсъжда на дебата за развитието на българското Черноморие и услугите, които се предлагат, свързани с летния туристически продукт\".  Според Ангелкова приходите от концесии за миналата година възлизали на 18,2 млн. лв. и са се увеличили с 5 млн. лв. откакто министерството на туризма управлява плажовете. \"50% от тази сума отива в Сребърния фонд, 40% остават в общините на чиято територия са, а 10% се разпределят за областните управи, които осигуряват водното спасяване на неохранняемите плажове\", обясни Ангелкова. Министерството на туризма не взимало нито един лев от концесиите. \"Ще бъдем изключително стриктни, но трябва да си дадем сметка колко чувствителен е сектор туризъм, колко е разнообразен и трябва да си признаем, че България има много какво да предложи и заедно, с обединени усилия на бизнеса, местната власт и държавата, можем да имаме устойчивост на продукта и да пазим това, което сме постигнали\", заяви Ангелкова.", "date": "2019.07.04", "title": "Ангелкова ще прави ревизии на плажни концесии"}
{"url": "https://www.faktor.bg/bg/articles/balgarski-evrodeputat-v-klasatsiya-na-avtoritetno-izdanie-za-nay-vliyatelni-lideri", "text": "Авторитетното издание Политико (Politico) публикува класация, която поставя българския евродепутат от ГЕРБ/ЕНП Ева Майдел сред 20-те най-влиятелните лидери на мнение в социалните мрежи в европейските институции в Брюксел. Тя е и единственият евродепутат от България, който попада в класацията, съобщават от пресцентъра на ГЕРБ.  Освен това Политико посочва Майдел за най-влиятелен български евродепутат в Туитър, отчитайки нейните колеги, които са ѝ последователи.  Ева Майдел е на пето място по влияние в социалната мрежа сред всички 182 евродепутати от групата на Европейската народна партия.  В топ 5 са председателят на групата на ЕНП Манфред Вебер, бившите председатели на Европарламента Антонио Таяни и Йежи Бузек, а в топ 20 са и няколко бивши еврокомисари и председатели на парламентарни групи.  Класацията на Политико се базира на анализ на данни от социалните мрежи на всички 629 евродепутати, които имат профили.  Ева Майдел има 25 000 последователи във Фейсбук и близо 13 000 в Туитър.", "date": "2019.07.04", "title": "Български евродепутат на предни позиции в класация на авторитетното издание \"Politico\""}
{"url": "https://www.faktor.bg/bg/articles/obshtestvo/alpinisti-pomagat-za-izdirvaneto-na-83-godishna-zhena-v-smolyansko", "text": "Алпинисти се включиха в издирването на изчезнала възрастна жена от преди два дни от смолянското село Тикале. Жената събирала сено с внука си, но той си тръгнал по-рано, а вечерта тя не се прибрала.  Още за акцията съобщава директорът на Областната дирекция на МВР в Смолян старши комисар Николай Димов: \"От завчера вечерта издирваме една 83-годишна жена - Шукрие Пиперкова от село Тикале. Тя е в неизвестност от 19.00 часа на 2-ри юли. Веднага след получаване на сигнала беше организирано издирване със следови кучета, наши служители, но така или иначе не беше установена вечерта.  Вчера през целия ден имаше издирвателни мероприятия.  Днес от сутринта, от 7.30, сме организирали масирано претърсване на района с всички налични сили. Алпинисти сме поканили да се включат, тъй като има множество скали. Надявам се да намерим жената в добро здраве\".", "date": "2019.07.04", "title": "Алпинисти помагат за издирването на 83-годишна жена в Смолянско"}
{"url": "https://www.faktor.bg/bg/articles/obshtestvo/zakon-i-red/osadiha-na-dozhivoten-zatvor-izvestniya-holandski-kriminalen-bos-i-mafiot-vilem-holeder", "text": "Съд в Амстердам осъдиха криминалния бос и считан за кръстник на холандската мафия Вилем Холедер на доживотен затвор заради участието му в пет гангстерски убийства между 2003-а и 2006-а година, съобщава Ройтерс. 61-годишният Холедер, познат в холандските медии с прякора си \"Носът\", е най-известен с предишното си обвинение като ръководител на престъпната групировка, отвлякла през 1983-а година бившия магнат Фреди Хайнекен. Адвокатите му твърдяха, че Холедер е невинен по отношение на редица обвинения, свързани с гангстерски убийства, включително подбуждането към убийства и членство в престъпна организация. Те също така посочиха, че Вилем Холедер е станал \"жертва\" на своята престъпна репутация. Амстердамските съдии обаче заявиха, че свидетелските показания, включително и на неговата сестра, са били убедителни и са дали основание за издаване на присъдата за доживотен затвор.", "date": "2019.07.04", "title": "Осъдиха на доживотен затвор известния холандски криминален бос и мафиот Вилем Холедер"}
{"url": "https://www.faktor.bg/bg/articles/obshtestvo/zakon-i-red/zatvor-za-nezakonno-pritezhanie-i-prodazhba-na-avtomati", "text": "Специализираният наказателен съд одобри споразумение и призна за виновни Б.Х. и А.Д. за държане на огнестрелни оръжия в големи размери. На Б.Х. е наложено наказание 3 години „лишаване от свобода“, а на А.Д. - 2 години „лишаване от свобода“, които да бъдат изтърпени при първоначален общ режим в затвор, съобщават от прокуратурата. Двамата осъдени бяха задържани на 4 декември 2018 година в района на Стара Загора по разследване, ръководено от Специализираната прокуратура. Тогава бяха открити и иззети 17 автомата „Калашников“, 15 пистолета „Макаров“ и 12 броя цеви за същия пистолет. В хода на разследването бе установено, че оръжията са произведени в завод „Арсенал” в Казанлък. Двамата осъдени са продавали незаконно продавали автомати „Калашников“ и пистолети „Макаров“ със заглушители на цена от по 1400 евро. Установено е, че са имали възможност да доставят голямо количество автомати, които били използвани от българските спецчасти. С цел конспиративност, осъдените избягвали комуникацията по телефон, а всяка следваща среща между членове в престъпното сдружение се договаряло на предшестващата такава. Престъпната дейност е неутрализирана със съдействието на служител на МВР, който се е представил за клиент и е успял да закупи автомати „Калашников“ и пистолети „Макаров“ със заглушител. От назначените по досъдебното производство балистични експертизи е установено, че всички оръжия са годни за употреба по предназначение.", "date": "2019.07.04", "title": "Затвор за незаконно притежание и продажба на автомати"}
{"url": "https://www.faktor.bg/bg/articles/novini/svyat/zatvaryat-akropola-v-atina-zaradi-zhegite", "text": "Акрополът ще бъде затворен за посещения в четвъртък и петък следобед заради високите температури, достигащи 44 градуса, предаде АФП, като се позовава на съобщение на гръцкото министерство на културата.  Археологическият обект е обичайно отворен всеки ден в продължение на 12 часа от 08.00 часа сутринта, съобщава БТА. Заради високите температури Акрополът ще бъде затворен за посещения между 13.00 и 16.00 часа. Акрополът не за първи път е затварян заради високи температури. Властите се опасяват от прилошаване на туристи по време на жегите през лятото.", "date": "2019.07.04", "title": "Затварят Акропола в Атина заради жегите"}
{"url": "https://www.faktor.bg/bg/articles/stoynev-vleze-v-rolyata-na-prorok", "text": "Предлага се балкански модел на финансиране на партиите - извънсистемен играч се подготвя за коалиционен партньор на ГЕРБ, след като настоящите бъдат погълнати. Тази прогноза направи зам.-председателят на ПГ на „БСП за България“ Драгомир Стойнев.   „Жалко е, но трябва да свикваме с пълзящия тоталитаризъм“, посочи още Драгомир Стойнев по време на дебата за намаляване на партийната субсидия от 11 лв. на 1 лв. за действително получен глас, цитиран от „Фокус“. Заместник-председателят на ПГ на „БСП за България“ разкритикува управляващите за неосъществените консултации. „Тук не става въпрос директно да спорим за конкретна сума, а дали тя подкрепя политическия модел. Тези консултации трябваше да продължат с НФСБ, но министър-председателят явно се отрече от тези консултации. Сега отново силово се налага този прословут 1 лв. Не толкова въпросът за каква сума ще бъде субсидията, а от едната страна е популизмът и най-вече желанието да се смачка опозицията. Втората част е дали не трябва да се промени самото функциониране на политическата система. За самото функциониране на системата алармираха неправителствени организации, академични среди, институти, анализатори. Хора, които не бих казал, че подкрепят БСП, но в същото време вие не желаете да чуете БСП. Средата се променя. Защо се променя? Защото вие легитимирате един извънсистемен играч“, подчерта още Стойнев.", "date": "2019.07.04", "title": "Стойнев в ролята на пророк: Слави ще е новият партньор на ГЕРБ, патриотите - ще бъдат погълнати"}
{"url": "https://www.faktor.bg/bg/articles/novini/svyat/ukrayna-se-gotvi-za-palno-prekratyavane-na-tranzita-na-ruski-gaz-prez-neynata-teritoriya", "text": "\"Украйна трябва да се готви за пълно прекратяване на транзита на руски газ през нейната територия\", заяви изпълнителният директор на \"Нафтогаз Украини\" Юрий Витренко, цитиран от  . \"За съжаление, ние трябва да очакваме прекратяване на транзита през Украйна дори не през първата половина на 2020 година, а още след края на 2019 година. Ние сме длъжни да разберем, че, за да накаже Украйна за нейния европейски избор и независимостта и, политическото ръководство на Русия си е поставило за цел да ни лиши от доходите от транзита на газ и прави всичко възможно за това. Ние ще направим всичко възможно да запазим транзита, но без загуба на реалната независимост на Украйна\", коментира Витренко. По думите му, \"Нафтогаз\" ще търси възможност да получи справедлива компенсация за загубата от транзита чрез Стокхолмския арбитраж.", "date": "2019.07.04", "title": "Украйна се готви за пълно прекратяване на транзита на руски газ през нейната територия"}
{"url": "https://www.faktor.bg/bg/articles/novini/svyat/moshtno-tornado-udari-kitay-nay-malko-shestima-dushi-sa-zaginali-a-190-sa-raneni", "text": "Мощно торнадо удари североизточната китайска провинция Ляонин, съобщи Евронюз. Най-малко шестима души са загинали, а 190 са ранени, обяви държавната телевизия, като съобщи за поредица от екстремни прояви на времето. Торнадото повредило 3600 къщи и е засегнало близо 10 000 души в град Каюан. Кадри, разпространени от държавната телевизия в популярната местна социална мрежа Вейбо показват напълно разрушени къщи в 500-хилядния град. Според китайския вестник \"Глобал таймс\", торнадото е рядко явление в провинция Ляонин. В същото време, сравнително близо до мястото, където удари торнадото, обявиха \"червен код\" за големи горещини. Северната провинция Хъбей очаква температурните рекорди да бъдат подобрени, като стойностите минат над 40 градуса по Целзий. Властите казаха, че най-горещо ще бъде в големите градове, а жегите ще се придружават от суша. Управата на провинция Хъбей обяви, че през втората четвърт на 2019 г. са паднали с близо 30% по-малко валежи от обичайното, което заплашва реколтата от царевица.", "date": "2019.07.04", "title": "Мощно торнадо удари Китай: Най-малко шестима души са загинали, а 190 са ранени,"}
{"url": "https://www.faktor.bg/bg/articles/frenski-razuznavatelen-korab-navleche-v-cherno-more", "text": "Разузнавателен кораб на Франция е навлязъл в акваторията на Черно море, съобщи France 24. Корабът Dupuy de Lôme е преминал през Босфора. Той е предназначен за радиоелектронно разузнаване. Корабът е оборудван с два радара, комплекси за радиотехническо разузнаване, станции за предупреждение за идентификация и сателитна комуникационна система. С тази техника екипажът може да извършва технически анализ на различни радари. Възможно е да бъдат прихващани имейли и разговори от различни телефони. За последно корабът е бил в Черно море през 2015 г. В момента в Черно море се провеждат военни учения с участието на Украйна и САЩ. В тях участват 30 кораба, 30 самолета и повече от 900 военнослужещи. Има представители и на други държави.", "date": "2019.07.04", "title": "Френски разузнавателен кораб навлезе в Черно море"}
{"url": "https://www.faktor.bg/bg/articles/novini/svyat/skandal-v-severna-makedoniya-pevitsa-izpya-himna-s-promenen-tekst-na-spomena-gotse-dame-i-yane", "text": "Нов скандал избухна днес в Северна Македония. На тържество в американското посолство по повод националния празник на Съединените щати певицата Тамара Тодевска промени текста на химна на Северна Македония, в който се споменава Гоце Делчев, съобщава БНР.  Вместоизреждането на имената на Гоце Делчев, Питу Гули, Даме Груев и Сандански Тодевска изпя така втория комплект на химна: \"Старо, младо, мъжко и женско на нозе се вдигнало\".  Сред гостите на тържеството бяха президентът Стево Пендаровски, премиерът Зоран Заев, членове на правителството, опозиционният лидер Християн Мицковски.  Бурните реакции принудиха певицата да се извини официално от профила си във \"Фейсбук\":  \"Непреднамерно промених текста на химна. Бях в плен на емоцията и еуфорията\", написа Тамара Тодевска.  Обединената македонска диаспора, която беше против договори с Гърция и България, поиска извинение и обвини певицата, че текстът на химна е  променен преднамерено заради искането на България Гоце Делчев да бъде обявен за българин.  Извинение поднесе американското посолство в Скопие, а правителството на Зоран Заев излезе с официално становище по случая с Тодевска.  \"Получихме уверение от най-високо ниво, че македонските традиции и герои ще бъдат почитани\", пише в изявлението.", "date": "2019.07.04", "title": "Скандал в Северна Македония: Певица изпя химна с променен текст, не спомена Гоце, Даме и Яне"}
{"url": "https://www.faktor.bg/bg/articles/novini/svyat/kandidaturata-na-ursula-fon-der-layen-mozhe-da-se-okazhe-problem-za-pravitelstvoto-na-merkel", "text": "Кандидатурата на германския министър на отбраната Урсула фон дер Лайен за председател на Европейската комисия може да се окаже проблем за правителството на канцлера Ангела Меркел. Номинацията предизвика бурно неодобрение сред социалдемократите, малкият партньор в коалицията на канцлера.  Те упрекват Меркел, че не е съгласувала решението си с тях и са категорични, че няма да я подкрепят при гласуването в Европейския парламент.  Опозицията във Федералната република също критикуват начина, по който Фон дер Лайен беше избрана. Според Зелените това е фатален сигнал за европейската демокрация.", "date": "2019.07.04", "title": "Кандидатурата на Урсула фон дер Лайен може да се окаже проблем за правителството на Меркел"}
{"url": "https://www.faktor.bg/bg/articles/borisov-startira-v-nedelya-obnovlenieto-na-gerb", "text": "Прочистване на структури, които не работят, засилване ролята на Изпълнителната комисия, отказ от идеята за втори човек в партията и издигане на нови лица в местните структури. Това е в основата на програмата на лидера на ГЕРБ Бойко Борисов за обновление на партията между евровота и местните избори наесен. Промените трябва да се случат в неделя по обяд, когато ще започне конгреса на ГЕРБ, съобщава Стандарт.  Отсега е ясно, че в неделя партийният конгрес (Национално събрание) ще гласува оставките на Цветан Цветанов като зам.-председател на Изпълнителната комисия на партията и на Румяна Бъчварова, като член на Изпълнителната комисия. Наследник на Цветанов няма да има, а заместниците на Борисов ще останат двамата най-верни - столичният и бургаският кмет Йорданка Фандъкова и Димитър Николов. А за член на Изпълнителната комисия може да бъде избрана новата шефка на кабинета на министър-председателя – Деница Желева.  Очаква се Борисов да разпредели досегашните задачи на Цветанов измежду всички членове на комисията, повече власт ще има и административният секретар Цветомир Паунов. Общинските и областните партийни ръководства обаче занапред ще докладват на Изпълнителна комисия като колективен орган. Жалбите от граждани и структури, които сега отиваха на мейла на Цветанов, вече ще се гледат под лупа от нов орган.  Силен ход по линия на демократизацията е и идеята да се отдели партията не само от изпълнителната, но и от местната власт. Това означава, че кметове вече няма да са областни координатори на партията. Любопитно е обаче дали повечето от тях ще останат кметове, или ще разчитат само на партиен пост.  Партийното прочистване и обновяване безспорно се чака с най-голям интерес от публиката. Отсега е ясно, че първите потърпевши ще са структурите, които загубиха изборите. На дузпата са Добрич, Ямбол и Плевен, като за тези райони ще се търсят добри организатори и силни фигури по места.  Кулминацията се чака в знаците на Борисов кой от големите кметове ще запази поста и кой не. Дни преди конгреса кметът на Пловдив Иван Тотев обяви, че излиза от битката за градоначалници. Дали съдбата му ще последва още някой от големите градове в неделя, зависи от изненадите, който Борисов е приготвил. Този път май ги е запазил в тайна и от най-приближените. Защото от седмици в ГЕРБ цари невиждано затишие, като пред буря, отбелязва изданието", "date": "2019.07.04", "title": "Борисов стартира в неделя обновлението на ГЕРБ"}
{"url": "https://www.faktor.bg/bg/articles/novini/svyat/dvama-bosnentsi-sa-osadeni-za-planirane-na-islyamistka-ataka-v-saraevo", "text": "Държавният съд в Босна осъди двама души за планиране на ислямистка атака, съобщава Агенция \"Фокус\".  Максим Божич, православен сърбин приел исляма, и Един Хастър, босненски мюсюлманин, и двамата изповядващи салафизма, бяха признати за виновни в сътрудничество с неизвестни лица, от които са придобили оръжие и експлозиви. Прокурорите заявиха, че двойката е планирала нападение над държавната Агенция за защита и разследвания в Сараево, както и срещу вътрешното министерство. Двамата бяха арестувани през 2018 г., като полицията конфискува гранати, автоматични оръжия, бронежилетки и военна екипировка.", "date": "2019.07.04", "title": "Двама босненци са осъдени за планиране на ислямистка атака в Сараево"}
{"url": "https://www.faktor.bg/bg/articles/gaf-putin-zakasnya-s-50-minuti-za-sreshtata-s-papa-frantsisk", "text": "Президентът на Русия Владимир Путин се срещна днес с папа Франциск, ден преди пристигането във Ватикана на украински католически лидери, които ще обсъждат различни проблеми на страната си, и на фона на спекулации, че визитата му може да е прелюдия за първо папско пътуване до Русия, предаде Ройтерс. \"Благодаря Ви за времето, което ми посветихте\", каза Путин в края на 55-минутния разговор, подробности за който не бяха съобщени. Путин, който се е срещал с папа Франциск два пъти, пристигна с близо час закъснение за днешната аудиенция. Той закъсня с 50 минути за първата им среща през 2013 г. и с повече от час за втората през 2015 г., отбелязва Ройтерс, цитирана от БТА. След днешната срещата в папската библиотека в Апостолическия дворец, Путин и папа Франциск си размениха подаръци, съобщи говорителят на Кремъл Дмитрий Песков, цитиран от ТАСС. Президентът е подарил икона с изображение на апостолите Петър и Павел, както и диск с филма на Андрей Кончаловски \"Грях\" за Микеланджело и илюстриран албум за лентата, а Светият отец - лично подписано Послание по случай Световния ден на мира 2019 г., възпоменателен медал за шестата година на своя понтификат, посветен на 100-годишнината от края на Първата световна война, и офорт на Джузепе Вази от 1774 г., изобразяващ площада \"Свети Петър\". На медала е гравиран цитатът \"Нищо не е загубено с мира. Всичко може да бъде загубено с войната\" от радиообръщението на папа Пий ХII от 24 август 1939 г. По повод гарвюрата от 18 век, папата казал, че я поднася на Путин, \"за да не забрави Рим\". Президентът обещал да и намери най-достойното място. Руският президент се серщна и с държавния секретар на Ватикана кардинал Пиетро Паролин.", "date": "2019.07.04", "title": "Гаф: Путин закъсня с 50 минути за срещата с папа Франциск"}
{"url": "https://www.faktor.bg/bg/articles/semeystvo-s-6-godishno-dete-postrada-pri-tezhak-sblasak-na-stolichen-bulevard", "text": "Семейство с 6-годишно дете пострада тежко при челен удар на столичния бул. \"Тодор Каблешков\", съобщиха за Dir.bg от Центъра за спешна медицинска помощ. Катастрофата е станала между джип \"Мерцедес\" и \"Фолксваген Голф\" с пернишка регистрация. \"Сигналът е подаден в 13.40 часа. Изпратили сме три линейки, но в паниката ни беше подаден грешен адрес. Въпреки това за 10 минути екипите пристигнаха и оказаха помощ на пострадалите\", обясни говорителят на Спешна помощ Катя Сунгарска.", "date": "2019.07.04", "title": "Семейство с 6-годишно дете пострада при тежък сблъсък на столичен булевард"}
{"url": "https://www.faktor.bg/bg/articles/treti-fal-start-na-deloto-sreshtu-plovdivskiya-lekar-zastrelyal-kradets-v-garazha-si", "text": "Отложиха делото срещу пловдивския лекар, който застреля криминално проявен. В залата бяха колеги на подсъдимия, които го защитиха. А роднините на убития поискаха максимална присъда и 300 хиляди лева обезщетение. Случаят е от март миналата година. Тогава д-р Иван Димитров забелязал, че в един от гаражите на кооперацията му се промъква непознат. Взел незаконно притежаван пистолет и го последвал.  Заварил го с приготвени за кражба вещи. Протест в подкрепа на лекаря, застрелял крадец в гаража си (ВИДЕО) Крадецът, по-късно идентифициран като криминално проявения Жоро Джевизов - Плъха,   нападнал лекаря с нож. Той отвърнал с изстрел, който бил фатален.", "date": "2019.07.04", "title": "Трети фал старт на делото срещу пловдивския лекар, застрелял крадец в гаража си"}
{"url": "https://www.faktor.bg/bg/articles/maykata-na-hvarlenoto-dete-ot-most-progovori", "text": "Майката на хвърленото дете от мост поиска най-тежкото наказание за приятеля си - доживотен затвор без право на замяна. Пред Нова ТВ Поля Христова заяви, че обвинява себе си, че не е подала сигнал за домашно насилие и системен тормоз. „Детето ми го няма, той го уби, хвърли го от моста, това е факт. Избягах от него, защото не издържах. Мислех си да го направя по-рано, но той ме заплаши, че ако ни намери ще убие мен и детето. Чувствам се виновна, че не взех най-ценното си нещо – детето. Той е пълен нещастник. Убиец. Изрод. За мен е убиец. Не искам да го виждам. Да гние там. Да умре там. Той не спираше да ме малтретира. Постоянно. Удряше ме. Постоянно ме тормозеше и сексуално. По време на секс ме биеше и удряше с юмруци по главата. Удряше ме по гърба. Това е ужас. Ад. Осем години – ад”, каза майката на убитото дете. \"Той казва, че откакто на 20 юни неговата съпруга е изчезнала е изпитвал затруднения при отглеждането на детето. И понеже не е намерил друг изход, това е начинът, по който е решил проблема със затрудненията си\", заяви Ирина Желева, административен директор на Окръжна прокуратура – Габрово. Окръжният съд остави в ареста бащата на детето. Той е отказал да обжалва присъдата си. 31-годишният мъж влезе в съдебната зала мълчаливо, като криеше лицето си. Мъжът не оспори искането на прокуратурата за най-тежката мярка - постоянен арест. Направи и самопризнание, че е убил а 4-годишния си син.", "date": "2019.07.04", "title": "Майката на хвърленото момченцето от мост проговори: 8 години живях в ад, а сега и детето ми го няма"}
{"url": "https://www.faktor.bg/bg/articles/ostaviha-nikolay-banev-v-aresta", "text": "Бизнесменът Николай Банев остава в ареста, реши съдът, съобщи Би Ти Ви. Апелативният специализиран наказателен съд разгледа искането на бизнесмена да бъде пуснат заради изтичане на законния 8-месечен срок за задържането му. Николай Банев е с ново обвинение от 28 юни. То е прецизирано, за разлика от старото, обясни съдът. Според прокуратурата то е окончателно и делото ще бъде приключено до седмици. Банев и съпругата му Евгения са обвинени в участие в организирана престъпна група за данъчни престъпления и пране на пари.", "date": "2019.07.04", "title": "Оставиха в ареста Николай Банев, сдоби се с ново обвинение"}
{"url": "https://www.faktor.bg/bg/articles/sasht-i-rusiya-shte-nishtyat-na-nova-sreshta-problema-za-strategicheskata-stabilnost", "text": "Следващият кръг от преговори между САЩ и Русия, засягащи стратегическата стабилност, ще се проведат на 17 и 18 юли в Женева. Това пише руският вестник “Коммерсант“, позовавайки се на свои източници в Москва и Вашингтон, предава \"Фокус\".  Съгласно информацията на изданието, преговорите ще бъдат водени от руския заместник-министър на външните работи Сергей Рябков и американския заместник по контрола над въоръжението и международната сигурност Адреа Томпсън.  По-рано от руското външно министерство заявиха, че преговорите ще се проведат през второто десетдневие на месец юли.  „Продължаваме да формираме своя дневен ред, като нито ние, нито американците, имаме някакви червени линии“, заяви Владимир Ермаков, ръководител на отдела за неразпространение и контрол над въоръжението. Според Ермаков, за Русия това представлява „чудесна възможност за връщане към взаимното уважение и конструктивните преговори по всички двустранни въпроси.  Вестникът припомня, че на 1 и 2 юли представители на двете държави проведоха работна среща в Държавния департамент на САЩ. „Тези контакти бяха „уклончиви“ що се отнася до диалога относно дългосрочните отношения, който беше отворен от двамата държавни глави“, каза още Ермаков, като отбеляза, че към момента не са достигнати никакъв съществен напредък:.  По-рано в интервю за италианския вестник \"Кориере дела сера\" руският президент Владимир Путин отбеляза, че „в САЩ са започнали да обмислят рестартиране на двустранните отношения\", а двамата с Доналд Тръмп са обсъждали темата на срещата на върха на Г-20 в Осака миналия месец.", "date": "2019.07.04", "title": "САЩ и Русия ще нищят на нова среща проблема за стратегическата стабилност"}
{"url": "https://www.faktor.bg/bg/articles/novini/balgariya/razbiha-fabrika-za-nelegalni-tsigari-kray-plovdiv", "text": "Операция по разбиване на мрежа за нелегални цигари тече на територията на Пловдив, съобщава \"24 часа\". Фабрика е разбита, докато е произвеждала фалшиви марки цигари. Тепърва разследващите ще установяват за кои пазари са били предназначени. Фабриката се е намирала в с. Труд, местност \"Кошовете\", кв.\"255\", парцел 156, на изхода за Карлово. На мястото са пристигнали зам.-главният прокурор Иван Гешев Гешев, Георги Костов. директор на Агенция \"Митници\" и главния секретар на МВР Иво Иванов. Натам пътува и премиерът Бойко Борисов. Очакват се изявления на службите.", "date": "2019.07.04", "title": "Разбиха фабрика за нелегални цигари край Пловдив"}
{"url": "https://www.faktor.bg/bg/articles/novini/balgariya/namalyava-broyat-na-nakazatelnite-protseduri-na-ek-otkriti-sreshtu-balgariya", "text": "Намалява броят на новообразуваните наказателни процедури от Европейската комисия срещу България през миналата година. Това сочи годишният доклад за прилагането на европейското законодателство, цитиран от БТА. Миналата година срещу страната ни са били открити 18 нови процедури и това е най-малкият брой от 2014 г. насам. За сравнение през 2014 г. са били открити 41, през 2015 г. - 20, през 2016 г. - 27 и през 2017 г. - 26, показват данните. Миналата година срещу нашата страна е имало 60 неприключили процедури, половината от които са били за бавно въвеждане на европейското право в националните закони. От новооткритите най-много (по четири) са свързани с данъчното облагане и митниците, и с миграцията и вътрешните работи. По три процедури има в областите на вътрешния пазар, промишлеността, предприемачеството, на правосъдието и потребителите, на здравеопазването и безопасността на храните. По две са процедурите в областите на превозите, далекосъобщенията, околната среда, финансовата стабилност и финансовите услуги.", "date": "2019.07.04", "title": "Намалява броят на наказателните процедури на ЕК, открити срещу България"}
{"url": "https://www.faktor.bg/bg/articles/novini/balgariya/prichina-za-sadebnoto-presledvane-sreshtu-nikolay-nenchev-38-pati-vdignal-balgarski-iztrebiteli-sreshtu-ruski-samoleti", "text": "Любопитна справка за нарушаване на българското въздушно пространство от руски  самолети и българската реакция на подобни провокации хвърлят нова светлина върху скандалното дело, което държавното обвинение водеше в продължение на няколко години срещу бившия военен министър Николай Нанчев. Едва на 2 юли Софийски градски съд обяви, че лидерът на БЗНС е невинен. Същият ден той е получил част от една справка, която вероятно е в основата на повдигнатите му обвинения. „От неустановен източник е, но достатъчно показателна е! И за съжаление, отговаря на истината!”, обясни пред Faktor.bg Ненчев. Справката дава точна статистика – колко пъти самолети на Русия са нарушавали въздушното ни пространство през периода 2012 – 2016 година. Ако през 2012 година провокациите са били осем, то през 2015 и 2016 г. са съответно 25 и 23. Адекватно на тях е бил и българският отговор – през 2012 – 11 пъти са вдигани български военни самолети в отговор на руската агресия, а през 2015 и 2016 г. съответно 38 и 37 пъти. Именно през периода  ноември 2014 г. до началото на 2017 г. военното министерство се ръководи от Николай Ненчев, а явният му отпор на руснаците е предизвикал и делата срещу него. „Бяхме непрекъснато провокирани от Русия и това налагаше да се вдигат нашите изтребители, което струва милиони на министерството. Аз наричам това тероризъм. Работих в много тежка международна обстановка - кризата в Сирия,  анексирането на части от Украйна, сваления руски самолет в турското въздушно пространство. Още като министър обявих, че самолетите СУ-25 не трябва да се ремонтират в Русия. Не може една държава непрекъснато да нарушава българския национален интерес и въздушното ни пространство, а ние да искаме да се ремонтират там самолетите ни. За това беше избрана Полша – натовска държава, наш партньор. Аз защитих българския национален интерес и не ме интересува, че съм нарушил интересите на чужда компания\", коментира Ненчев.", "date": "2019.07.04", "title": "Причина за съдебното преследване срещу Николай Ненчев - 38  пъти вдигнал български изтребители срещу руски самолети"}
{"url": "https://www.faktor.bg/bg/articles/novini/balgariya/zdravnata-kasa-predlozhi-oblekchavane-na-protsedurata-za-lechenie-na-detsa", "text": "Националната здравноосигурителна каса (НЗОК) предложи на Министерството на здравеопазването да се приемат спешни промени в нормативната уредба за лечението на деца. Това съобщиха от пресцентъра на НЗОК. Новите идеи са насочени към това да се облекчи процедурата за подаване на заявленията. Предвижда се възможност заявителят, със съгласието на законния му представител, да упълномощава лечебното заведение за болнична помощ да подава в НЗОК заявление от негово име, като го окомплектова с изискуемата документация. По този начин ще се съкрати срокът за разглеждане на заявленията. Предстои промяна и в други клаузи и текстове, за да се облекчат родителите и да се съкрати пътят на пациента. Обхванати са всички аспекти на проблемите, обсъдени на двете срещи, казват още от Касата.", "date": "2019.07.04", "title": "Здравната каса предложи облекчаване на процедурата за лечение на деца"}
{"url": "https://www.faktor.bg/bg/articles/putin-pred-koriera-de-la-sera", "text": "Смятам да работя поне още пет години, е казал руският президент Владимир Путин пред италианския вестник Кориера де ла Сера. В интервю за медията от Рим държавният глава е отговорил на въпрос дали е мислил върху това с какво е смятал да се занимава след 2024 г. (когато според сегашните разпоредби на конституцията, той трябва да се оттегли от управлението на страната си), посочват Новини.бг. \"Все още не съм мислил върху това какво ще правя след пет години. Засега единството, което знам, че до 2024 г. ме чака къртовски труд. Предизвикателствата, пред които сме изправени, са огромни. Заради това моите съграждани, и най-вече аз, трябва да работим здраво\", е посочил ще той.   Путин днес към 15 часа българско време е пристигнал в Рим. В програмата на президентската визита са включени разговори с държавния глава на Италия Серджо Матарела премиера Джузепе Конте. Очаква се Папа Франциск да приеме госта във Ватикана.", "date": "2019.07.04", "title": "Путин пред \"Кориера де ла Сера\": Чака ме къртовски труд до 2024"}
{"url": "https://www.faktor.bg/bg/articles/srabski-tabloid-skopie-klekna-pred-sofiya-promeni-himna-si", "text": "Македонският национален химн е променен заради натиск от София. Манипулативната новина написа сръбският таблоид Вечерне новости. Белградската медия е разказала как популярната в югозападната ни съседка певица Тамара Тодевска по време прием в посолството на Вашингтон в Скопие, даден в чест на Деня на независимостта на САЩ вчера, е изпълнила химна на родината си с \"корекции\". Тя е изпяла редовете, в които се споменават дейците на Вътрешна македоноодринска организация (ВМОРО) Яне Сандански, Питу Гули Даме Груев и Гоце Делчев. Имената на четиримата са били заменено с думите: Старо и младо, и мъже и жени са се вдигнали на крак. Според белградския вестник \"изваждането\" на историческите фигури от \"Денес над Македония\" е било направено под български натиск. \"Вечерне новости\" припомня и за спора между София и Скопие относно етническата принадлежност на Гоце Делчев и изказването на македонския президент Стево Пендаровски. От правителството на Северна Македония на Зоран Заев са посочили, че пропускът на историческите фигури е станал по погрешка. Няма никакви промени в \"Денес над Македония\", е пишело в съобщение на кабинета. Тодевска се извинила в профила си в Twitter за пропуска. \"Бях овладяна от емоции. За всеки изпълнител е огромна чест да пее националния химн\", е допълнила финалистката от тазгодишната \"Евровизия\" в системата за микроблогове. (източник: Новини.бг)", "date": "2019.07.04", "title": "Сръбски таблоид: Скопие клекна пред София, промени химна си"}
{"url": "https://www.faktor.bg/bg/articles/koshlukov", "text": "\"В \"Референдум\" скъпата част е договорът с \"Алфа рисърч\" - той е 4 пъти по-голям от хонорарите, които вземат хората в предаването. Не мога да продължа този договор, прекалено скъп е. Не може да продължи и предаването \"Стани богат\", защото и то ни струва много пари, макар да има висок рейтинг. Тези две идеи лансира Емил Кошлуков по време на изслушването пред СЕМ за генерален директор на Българската национална телевизия, цитиран от 24 часа. В момента той е временно изпълняващ длъжността директор на обществената телевизия и е предприел мерки за оздравяването й след оповестяването на големия дефицит в бюджета й. Според него първата стъпка за развитие на БНТ е оздравяването й. \"Ако сега се справим с дефицита, но догодина натрупаме същия такъв, какъв е смисълът? Важно е да излекуваме болестта, а не симптомите\", заяви той. Обществото все повече ще иска сметка за парите. Обществото ще е все по-несъгласно да финансира публични разходи. Затова той предвижда в концепцията си пълна прозрачност в разходите и действията на ръководството на телевизията. В това включва регулярни срещи с финансовото министерство, доклади пред парламента и оповестяване на текущия бюджет на БНТ пред СЕМ. \"В концепцията предвиждам програмен съвет - той ще регулира и контролира, а не един човек. БНТ не е опитно зайче, в което всеки да упражнява гениалността си. БНТ2 купи 17 нови продукции, но аз съм сигурен, че няма човек, освен работещите в телевизията, които да могат да изброят заглавията им. Ако събера телефоните на всички ви, няма да успеете и вие. Защо не са 7?\", каза Кошлуков и допълни: \"В правомощията ми на генерален директор е да се огранича сам. Колко мога да пазарувам. И не защото съм много мил и благороден, а защото така няма да затъва телевизията\". В този програмен съвет ще са всички шефове на програми и така никой няма да може да прави, каквото си иска. \"Прозрачността не е брюкселско клише, неизбежна необходимост е. Хората ще откажат да ни дадат пари, ако не сме прозрачни. За да лобираме за пари, трябва да кажем как ги харчим\", заяви Кошлуков. Като част от стратегията за прозрачност той е включил и точка, според която всички свободни позиции ще бъдат обявявани на сайта на БНТ и в ефира. Това е прозрачност. Публично ще се обявяват всички свободни позиции, за да се избегнат назначения по субективни причини. \"Ако погледнете обявите в секцията \"Кариери\" сайта ни, ще видите, че се търсят шофьори и хигиенистки. Нищо друго не ни трябва\", каза Кошлуков и обясни, че дори и да се разровим по-назад в изтеклите обяви за работа в БНТ, никога не са обявявани ръководни позиции. Според него това трябва да се промени. Сред важните точки в концепцията му е и търсенето на постоянна обратна връзка със зрителя - \"да знаем дали тези предавания харесват на някого освен на нас\". В плана му за оздравяване на БНТ са предвидени повече реклама и продуктово позициониране. \"Това е и предпазна мярка - знаете колко акта ни пишете за скрита реклама\", обясни той и допълни, че с платените форми БНТ е събрала изключително добри приходи - над 300 хил. от европейските избори. Емил Кошлуков призна, че БНТ има проблем със запълването на рекламните блокове дори сега, когато има ограничение за излъчване на такива в програмата на обществената телевизия. Соред него съществуват слаби звена в отделите по продажба на реклами. \"Нашите търговци нямат достатъчно умения, БНТ не е търговска телевизия, няма търговска експертиза. Може да продаваме реклама през рекламни агенции, както го правят другите. Но не искам да се ангажирам с това преди да знам модела за финансиране на телевизията\", каза той. По отношение на огромния дефицит на телевизията, той посочи, че вече е предприел оздравителни мерки. Прекратени са договори на високи стойности, а на всички, на които БНТ дължи пари, ще си ги получат. \"Надявам се да проявят разбиране\", каза временно изпълняващият длъжността директор на БНТ. \"Ако бяхме частна фирма, тук до мен щеше да стои синдик, а до камерите на БНТ охрана. Защото сме в реална несъстоятелност\", заяви Кошлуков. Той отговори и на критиките на някои медии, че данните за дефицита на Българската национална телевизия, са неверни и заплаши със съд отправилите тези обвинения. \"Критиките по мой адрес мога да ги преглътна. В тези изявления бяха казани критики към наши колежки с име, кариера, качества, няма да позволя да се клеветят. Или отиват в прокуратурата и подават сигнал, че сме измамили СЕМ, или отиват на колене и искат прошка от тези жени. Не може да нападаш документ, който е изготвен. Не мога да упреквам тези кандидати, че не са грамотни и не разбират от финанси, но това не ги оправдава. За себе си мога да ги оправдая, за себе си съм свикнал, но за тези колежки, няма да стане. Ако те не го направят, аз ще заведа дело за клевета от тяхно име\". Той обърна голямо внимание и на канала БНТ3, който към този момент е със спортна програма. В концепцията си Кошлуков е отбелязал, че трябва да се прецени внимателно дали БНТ3 може да продължи да се развива като спортен. \"Спортните права са най-бързо растящите на телевизионния пазар. И те са лукс, удоволствие, което БНТ не може да си позволи. Например БНТ закупи световното първенство по футбол. Българският национален отбор не участва от 20 г. Френският национален отбор участват винаги, станаха световен шампион, но френската национална телевизия не закупи правата. Нищо, че те са шампиони, а ние нямаме кьорав футболист там. Бюджетът на френската телевизия е 100 пъти по голям от БНТ, защо ние го купуваме, а те - не? Защото е скъпо. Ние нямаме вътре и жаба! Защо Би Ти Ви и Нова не го купуват, след като е толкова важно?\", попита реторично той и обясни, че излъчването на тези първенства е свързано с допълнителни разходи. Освен лиценза на УЕФА, телевизията трябва да подсигури камери, трасета за излъчване, хотели и разходи на екип, който да бъде изпратен на мястото на събитието. \"Представете си, че имаме баничарница и си купим Ролс ройс, за да я зареждаме? Ние имаме пари за банички, не за Ролс ройс. Накупихме целия футбол на планетата. Как ни излиза сметаката? Ако не можем да се справяме с това, аз предпочитам да затворя БНТ3\", каза той и допълни, че преди създаването на БНТ3 БНТ излъчваше спорт. \"Частен спортен канал ни е твърде скъп и не можем да си го позволим. БНТ3 съществува отскоро, но БНТ винаги е излъчвала спорт\". Той отказа да коментира подхода на предишното ръководство на БНТ, но заяви, че рейтингите не оправдават големите разходи. \"Ние не бива да правим концепция за генералния директор, а за БНТ. Моят вкус няма значение, не е моя, а на вкусовете на зрителите. Ако генералният директор е добър, той няма нужда от правила. Но ако е лош директор, тези правила ще го предпазят от големи гафове\". Според Кошлуков са необходими качествени измерители, когато се купуват прогрми. \"Ако трябва да измерим кой от двамата е по-висок, е лесно - вадим метъра. Ако обаче трябва да измерим кой е по-красив, ще спорим два часа, макар, че тук аз веднага ще отстъпя\", изрази се метафорично кандидатът за шеф на БНТ. Кошлуков предложи СЕМ да може да коригира концепцията на генералния директор, така че да се предотвратят нови големи дефицити в бюджета и големи грешки. Той даде пример с това, че Съветът за елетронни медии сега избира кандидат, който представя концепцията пред тях. Тя може да бъде блестяща, но един пропуск или грешка в нея, да предизвика големи проблеми вбъдеще.", "date": "2019.07.04", "title": "Кошлуков: Ако стана шеф на БНТ, спирам договора с \"Алфа рисърч\", свалям \"Стани богат\""}
{"url": "https://www.faktor.bg/bg/articles/vishegradskata-4-ka-likuva-pripisa-si-zaslugi-pri-pregovorite-za-visshite-postove-v-es", "text": "Лидерите на Вишеградската четворка (Чешката република, Унгария, Полша и Словакия), се завърнаха ликуващо в родните си държави, след като успешно блокираха избора на своя върховен противник Франс Тимерманс за председател на ЕК, коментира \"Фокус\", цитирайки електронният портал EurActiv. Според публикувания материал, четирите държави са успели да покажат единство по време на преговорите, засягащи избори на нов председател на ЕК и други висши ръководни постове на ЕС. В същото време, наред с този успех, изданието отбелязва, че те не успяха да спечелят нито една от ключовите позиции в европейската власт. „С общи усилия, Вишеградската четворка отново демонстрира своята нарастваща сила и влияние що се отнася до посоката на развитие на ЕС“, заяви Золтан Ковач, говорител на унгарския премиер Виктор Орбан. Главният аргумент против Тимерманс, отправен от четирите държави, бе че той „не разбира“ Централна Европа. Според министър-председателят на Чешката република Андей Бабиш, „ние искаме някой, който да разбира нашия регион, който няма негативно отношение спрямо този регион. Сега сме доволни“, завърши Бабиш.", "date": "2019.07.04", "title": "Вишеградската 4-ка ликува, нейни били заслугите при преговорите за висшите постове в ЕС"}
{"url": "https://www.faktor.bg/bg/articles/novini/balgariya/bezplatni-ofisi-i-firmeni-dareniya-za-partiite", "text": "Парламентът одобри предложението на ДПС за отвореното финансиране Партиите вече ще могат да получават дарения и от юридически лица, реши парламентът, който прие на второ четене предложението на ДПС за отвореното финансиране, след като преди това намали партийната субсидия на левче за действителен глас. До този момент законът разрешаваше до 10 хил. лв. дарения от физическо лице. От БСП се противопоставиха остро на тази възможност.  \"Това отваря портата към тъмното финансиране на политическите партии от религиозни организации или терористични такива, предрече социалистът Филип Попов. А съпартиецът му Атанас Костадинов коментира сравнението между нашия и американския модел, като заключи: \"Не може на 4 юли да сравняваме чалгата с джаза\". Соцдепутатът отиде и по-далеч, като подсети за Гершуин, а в отговор лидерът на НФСБ Валери Симеонов даже затанинака припева от най-големия хит на американския композитор - \"Лятно време\". Именно по предложение на Симеонов ГЕРБ се съгласиха в почивката да коригират текстовете за даренията, като допишат, че нямат право да бъдат дарители юридически лица и търговци, които имат просрочени вземания или са регистрирани в офшорни зони, съобщи Нова телевизия. Депутатът от ОП посъветва в БСП да се запознаят със сега действащия закон, който ясно забранява финансиране от религиозни фармации и субекти. В него поначало има забрана за дарения и спонсорство от чужди фирми и НПО-та, както и правителства. Депутатите направиха и друга радикална промяна - занапред партиите с поне 1% действителни гласове в страната и извън нея ще ползват партийни централи и офиси безвъзмездно, без да плащат наем. Предложението на ДПС за създаване на специален фонд за ремонт и строителство на детски градини изобщо не беше подложено на гласуване.", "date": "2019.07.04", "title": "Безплатни офиси и фирмени дарения за партиите"}
{"url": "https://www.faktor.bg/bg/articles/imame-13-000-bebeta-sreshtu-29-000-pochinali-za-parvoto-trimesechie", "text": "29 000 българи са починали през първите 3 месеца от 2019 г., показват данните на Националния център по обществено здраве и анализи, цитирани от БГНЕС. Най-голяма в абсолютни цифри е смъртността в столицата, където в последния им път са изпратени 5230 българи. Втори по смъртност град е Пловдив - 2884 души, а на трето място се нарежда Варна, където са извършени 2 087 погребения. Смъртността в Хасково, Стара Загора и Благоевград също е много висока спрямо броя на населението – в тези градове умират средно по около 300 души всеки месец. Разликата между починалите и новородените е особено стряскаща в градове като Видин, където на 452 починали са тримесечието са се родили едва 59 деца; в Перник – където има 428 погребения и 97 раждания; в Смолян – където на 97 новородени се падат по 405 починали; и в Разград – където за тримесечието са се родили 74 бебета, и са починали 484 души. Общо за първите три месеца на годината са се родили близо 13 хиляди бебета, като традиционно най-висока раждаемост има в София – 3497. На второ място отново е Пловдив с 1578 бебета, и на трето – Варна с 1074 новородени. Отново традиционно ниска е раждаемостта във Видин, Перник, Ямбол, Смолян, и София област, където месечно се раждат под 70 деца. Анализът сочи още, че за първите три месеца са починали 69 бебета до 1-годишна възраст, и са регистрирани 63 мъртвородени деца. Стара Загора е с впечатляващо високо ниво на мъртви новородени – цели 9 за тримесечието. За сравнение в почти двумилионна София са родени едва 11 такива бебета.", "date": "2019.07.04", "title": "Имаме 13 000 бебета срещу 29 000 починали за първото тримесечие"}
{"url": "https://www.faktor.bg/bg/articles/mityo-ochite-se-izpravya-pred-spetsializiraniya-nakazatelen-sad", "text": "Димитър Желязков - Митьо Очите се изправя през Специализирания наказателен съд. Делото  е срещу него и още 12 души.  Те са обвинени, че са участвали в организирана престъпна група, като ръководител е бил Митьо - Очите.  Бандата действала от януари 2013 г. до август 2018 г. на територията на Бургас, Ямбол, Несебър и „Слънчев бряг“.", "date": "2019.07.04", "title": "Митьо Очите се изправя пред Специализирания наказателен съд"}
{"url": "https://www.faktor.bg/bg/articles/psihiatar-bashtata-e-hvarlil-deteto-ot-mosta-kato-torbichka-s-bokluk", "text": "\"Нелогично е човек да посегне на дете. Тук става въпрос за завършен психопат. Т.е. човек, бил в затвора, употребявал наркотици и злоупотребявал с алкохол. Това са емоционално хладни хора, които са способни на буйна импулсивна агресия. И в такива състояния стават просто изверги”, коментира в \"Здравей, България\" по Нова телевизия психиатърът д-р Веселин Герев във връзка с трагичния инцидент в Габрово, при който баща изхвърли 5-годишния си син от мост. Той допълни, че домашното насилие е проблем във всяко едно семейство, а това е резултат на дългогодишна работа. „Тук не става въпрос за психично болен човек. Става въпрос за един психопат, за един дефект на характера. Когато става въпрос за деца, трябва малко или много да се алармира”, категоричен е д-р Герев. Психиатърът е категоричен, че такива хора са опасни във всеки един момент. „Психопатът не го спира абсолютно нищо. Когато нещо му се откаже, побеснява и има неконтролируемо поведение”, заключи той.   Всичко започва с възпитанието на детето. Моделите на поведение при пубертета също са важни, защото това е периодът, при който детето започва да копира поведението на родителите си. ,,Този човек е хвърлил сина си, просто защото детето му е било подръка. Майката я нямало и той е решил да ѝ отмъсти по този начин. В случая не говорим за психично болен човек, а за един завършен психопат. За него хората са едни вещи, а самият той е лишен от емоция и способен на импулсивна агресия. Да си захвърли детето от моста за него е било като да хвърли торбичка с боклук, защото - пак повтарям - става въпрос за завършен психопат'', коментира специалистът. ,,Такива хора са опасни във всеки един момент, особено когато приемат алкохол и наркотици. Това са хора с доминантна роля и които са свикнали да налагат мнението си над останалите'', допълни в заключение д-р Герев.", "date": "2019.07.04", "title": "Психиатър: Бащата от Габрово е хвърлил детето от моста като торбичка с боклук"}
{"url": "https://www.faktor.bg/bg/articles/danail-kirilov-nyama-da-obzhalvam-bolnichniya-na-shefa-na-zatvorite-shte-go-izchakam-za-uvolnenieto", "text": "„Заповедта за уволнение на директора на затворите все още не е връчена заради представяне на болничен лист на Васил Миладинов. Информацията тръгна в общественото пространство преди връчването на заповедта. Имам правната възможност да обжалвам болничния лист, но в конкретния случай няма да го направя. Издал съм заповед за заместване, така че системата не е ощетена. Смятам, че съм предприел мерки”, коментира пред Нова телевизия правосъдният министър Данаил Кирилов. Министърът уточни, че заповедта за освобождаването от длъжност на Васил Миладинов ще бъде подписана, но отказа да обяви с какви мотиви. Преди дни Кирилов беше на посещение в следствения арест на бул. „Г. М. Димитров“, след като задържаната там Евгения Банева се оплака от условията в жалба от 18 страници.  По думите му твърденията в жалбата на Евгения Банева са много. „Голяма част от тях успях да установя лично на място. Част от тях имат известно основание. Дайте ми възможност да се предпазя от посочване на основания за уволнението в този период. Виждате, че заповедта не е връчена”, каза още Кирилов. „Натрупванията на проблеми са доста. Действително това е една тежка система, в която има множество проблеми – с храненето, с достъпа до телефонни услуги, с цените на храните в лавките”, коментира още той. „Имаме огромен обем от сигнали за нарушения в затворите. Имаме разпореждания от прокуратурата ние да извършим определени проверки за нарушения. Инспекторатите в министерството работят. Надявам се да успеем да направим качествени проверки”, посочи министърът. Според Кирилов проблемите с храненето са няколко. „По отношение на проведени процедури за възлагане на обществени поръчки, мога да кажа, че имаме неуспешни такива. Имаме интервал от време, в който има допълнително изпълнение към предходен договор за доставяне на храни. Има и висяща процедура, която е на път да се провали”, коментира той. „Другият проблем са цените на храната – в т.нар „лавки” в затворите. Те най-често са обект на жалби, проверяват се и от нашия инспекторат. Твърди се, че там се продава с надценка, на завишени цени”, каза още правосъдният министър. \"Мисля, че е възможно чрез увеличаване на мерките да се подобри дисциплината и да се преодолеят някои вероятно корупционни практики в надзорно охранителния състав, така че да се ограничи тази практика и да се сведе до изискванията, които са по закон\", посочи Кирилов.", "date": "2019.07.04", "title": "Данаил Кирилов: Няма да обжалвам болничния на шефа на затворите, ще го изчакам да оздравее за уволнението"}
{"url": "https://www.faktor.bg/bg/articles/obshtestvo/ulitsata/ostar-debat-v-parlamenta-dps-skandal-shte-ima-ako-ne-se-korigirat-uchebnitsite-po-istoriya-bsp-komunizam-ne-e-sashtestvuval", "text": "„Няма скандал, г-н министър, с тези учебници. Щеше да има скандал, ако вие не ги бяхме спрели тези учебници\". Това заяви в сряда (3 юли 2019 г.) зам.-председателят на Парламентарната комисията по образование и наука Ерол Мехмед и депутат от ДПС по време на заседание на комисията, която бе свикана, за да изслушва министъра на образованието и науката Красимир Вълчев за опита в някои от новите учебници по история за 10 клас да бъдат спестени определени исторически факти и събития, други – изопачени, а трети манипулирани. Сайтът   първи даде гласност на този проблем на 19 юни тази година, след като ден по-рано фондация „Истина и памет” внесе в МОН становище срещу опита за подмяната на истината за тоталитарния комунистически режим в част от учебниците. Това , предизвика широк обществен отзвук, а миналата седмица министърът спря учебниците и поиска от издателствата да се извършат необходимите поправки. „Скандал ще има, ако не се коригират определени текстове от тези учебници. Заявявам го с отговорност, не с намерение да посочваме с детайли какво задължително трябва да влезе в периода 1944-1989 г., но ние имаме и сериозни забележки за историята, така описана, след 1989 г. в учебниците”, допълни Ерол Мехмед, който е историк по образование. С това заявление, говорейки от името на ДПС, той даде явна подкрепа на министъра на образование за решението му да спре учебниците, което мнозина не очакваха, най-вече някои от авторите на проблемните текстове. Това е и първата позицията на представител на ДПС по скандала с учебниците за 10 клас и тя на практика е първата категорична и негативна оценка на парламентарно представена партия. Останалите не са правили това с изключения на някои изявления на представители на МВРО, но те бяха твърде уклончиви и не по същество на проблема. „Историците могат да си позволяват пристрастия, но историците могат да бъдат и много опасни. До каква степен ние подготвяме следващите поколения, имаме ли тази съвест да изопачаваме истината? Ако не сме дорасли да говорим на децата самата истина какво е образоването като цяло?  И каква е нашата отговорност не като политици, а като хора”, засипа с въпроси залата депутатът от ДПС. „Описан ли е добре този период от 1944-1989 г.? Ако е манипулирана истината, това не е ли престъпление? Ние бяхме изправени срещу една тоталитарна власт”, продължи Ерол Мехмед. „Защо за „Белене” е записано, че е закрит през 50-те години, а там е имало над 500 души по време на „възродителния процес”?  Той не е само от 1984-1985 г. насам, защо в учебниците по история е изпусната периодиката на „възродителния процес”, никъде не е написано за събитията 1964-1965 г. – смяната на имената на помаците и събитията от 1972-1973 г. в Барутин, Корница”, заяви той. По думите му това неодобрение и възмущение „няма да остане с това мое изказваме, защото ние темата ще я проследим”. Той подчерта, че ДПС няма да отстоява определена политическа позицията, а „ще искаме истината да се напише такава, каквато е”. „Ако един историк има достатъчно съвест и отговорност и е достатъчно компетентен и наистина има историческо съзнание ще намери в резюме най-точните думи, с които да изрази своето отношение към този период. Тези историци, които в момента участват в проектите на учебници на издателствата направили ли са го? Защото нашето мнение е категорично – не”, заключи народният представител и зам.-председател на Парламентарната комисия по образование и наука. Той подчерта, че говори като народен представител от ДПС, като историк, но и като човек, който е изживял едно от най-големите престъпления против човечеството. „Днес мога да говоря и от името на 1 млн. души български граждани, които изживяха „възродителния процес”, каза още той. „Изненадани сме от посоката, в която се движи тази дискусия, защото трябваше да е много нормално 30 години след края на тоталитарния режим българското общество да е на едно друго ниво и да разглежда историческите събития, пречупвайки ги през ценностите”, заяви депутатът „Аз се запознах с научния материал в тези учебници и се сещам за един постулат: „Най-опасната лъжа всъщност е изопачената истина”. Когато ние се оплакваме как чужди историци манипулират историята би следвало да се запитаме, а нашите историци не са ли вършили същата работа? И не продължават ли по същия начин в ново време”, запита той. „Ние считаме, че българската историография е длъжница на цялото общество не само за българките турци или българските мюсюлмани. При всички положения това, което е заложено като научен материал е изопачената истина. Тя е достатъчно манипулирана, за да получи нашата реакция”, бе категоричен Ерол Мехмед. Според него трябва да се промени процедурата на оценяване на учебниците и в нея да участват по-широк кръг специалисти, а „не да остане така, както е сега и да се изпълнява фиктивно”. Преди депутатът от ДПС да направи тази силна критика думата взе народният представител от БСП Ирена Анастасова, която атакува министър Вълчев с въпроси за това, че със спирането на учебниците той е нарушил одобрената от самия него процедура по оценяване. През януари 2018 г., когато БСП поиска оставката на министъра заради приетата нова учебна програма, по която трябва от тази есен за първи път комунистическия период 1944-1989 г. да се изучава в самостоятелен раздел, Анастасова бе депутатът, който прочете декларацията на социалистите в парламента срещу Вълчев. Сега Ирена Анастасова смело заяви, че комунизъм не е съществувал, но за сметка на това обвини министъра в политически натиск върху авторски колективи и издателства. „За мен това е недопустимо”, посочи тя и попита министъра на какво основание си е позволил да изпрати искания до издателствата с предложения за корекции.   „Позицията някой ви я е написал. По медии шестват двама или трима човека – масирана атака – единият е историк с научни интереси от времето на Първата световна война, другият е журналист, третият е преподавател във ВУЗ”, разгорещи се депутатката, очевидно визирайки проф. Евелина Келбечева, журналиста Христо Христов и Георги Михайлов и тримата от фондация „Истина и памет”. Министър Красимир Вълчев, който през цялото време демонстрира самообладание и спокойствие отговори подробно и изчерпателно, назовавайки истинските причини за скандала: „Проблемът не е процедурен, а морален. Ние имаме подмяна на учебната програма с различни техники, а оттам и отношението, която тя трябва да създаде и гарантира. Тези отношения и нагласи са проекция на целите на образователната система. Ние живеем в ред и общности. За нас това е редът на националната държава, на правова държава. Те имат базови институции и тези базови институции са човешките права и свободи, институцията на демокрацията, приели сме пакет от ценности. И съответно трябва да възпитаме децата в отношение към тези ценности. Респективно трябва да отречем това, което е в противоречие с тези ценности. Вие отричате моята държавническа и политическа отговорност аз да се намеся, ако това не е гарантирано. Казвате, че академичната свобода на авторите трябва да бъде абсолютна. Не е абсолютна. Първо, защото става въпрос за учебник и защото, аз като министър нося отговорност за съдържанието на тези учебници и трябва да гарантирам точно това отношение, за което говорих, в учебниците и учебните програми. Ако стъпваме на закона и правилата винаги можем да намерим процедурни възможности. Мога да се хвана и за действащия Зкон за обявяване на комунистическия режим за престъпен, но проблемът, пак ви казвам, е морален. Факт е, че ние имаме учебници, които изглеждат тотално различно. Факт е в единия от тези учебници, прави силно впечатление, че са подменени основни базови ценности в учебника. Защо аз да нямам право и всички ние да нямаме право на отношение, а академични лица, които са били членове на ръководен орган на политическа партия да имат това право на отношение? Хора, които не се идентифицират с европейския цивилизационен избор, а с друг избор да имат това абсолютно право, а аз като министър да нямам такова право? Защо питате мен, а не питате автори на учебници? Защо на мен задавате въпроси, а не задавате въпроси на главните редактори на издателства? Те също носят отговорност и в рамките на неприключилата процедура ние имам право да проведем разговор как я носим тази отговорност. И аз не разбрах имате ли възражения върху съдържателната част на тези предложения, които ние сме дали? Имате ли възражение по отношение на това, че трябва предметът история и цивилизации да формира отношение към на базовите институции на избора, който сме направили като страна? Ако съдя по миналогодишните ви становища по учебната програма, приемам, че имате негативно становище. Аз не съм съгласен, че трябва да бъде абсолютно елиминираната нашата отговорност за възпитаването на децата, включително и чрез предмета история и цивилизации. Ако кажем, че нямаме право да формираме отношение, то утре ще възникне въпросът трябва ли да ги възпитаваме в национална самосъзнание и идентичност, трябва ли да ги възпитаваме срещу насилието, холокоста и т.н.\" Депутатът от БСП Анастасова не посмя да говори за съдържанието на учебниците и  го репликира, с думите че „тези приказки може да ги говорите по медиите”, но в комисията имало хора със сериозни позиции в образователната система. „Вие еднолично решихте, че сте по-голям експерт от тези, които са писали учебниците, от тези които са включени в комисията по оценяваме”, обвини го социалистката. „Има краен акт на одобряване на учебниците и това е заповедта на министъра. Аз не съм фигурант, не утвърждаван номинално и без да нося отговорност, това, което са подготвили авторите на ученици, подбрани от издателствата и оценители, по-голямата част от които са излъчени от академичните среди. Това че има оценители не отменя моята отговорност”, опроверга я категорично министър Вълчев. Той посочи, че самият факт, че има такива обществени полемики е показателен. „Доста сериозна група историци казаха, че има проблем с учебниците. Вие се опитвате да убедите аудиторията, че това е мое еднолично политическо решение, че само двама души са видели този проблем. Не, проблемът са го видели голяма група хора”, допълни министърът. По думите му не е трудно да се види разликата между учебната програма и учебника. „Да, формално този учебник е оценен от оценители, но както беше казал  Радой Ралин „Погледнато формално всичко е нормално. И погледнато нормално всичко е формално”. Тази процедура, казах го вече в публичното пространство, не може да гарантира, че може да бъде подменен духа на учебната програма и че не може да се формира различно отношение”, обясни още Вълчев. „Не съм взел решение за спиране на учебниците еднолично. Консултирал съм се с доста широк кръг от хора, но самият аз съм едноличен орган на изпълнителната власт, не съм колективен орган. Комисията съм я одобрил на базата на направените предложения, преди всичко тези на БАН, но това не означава, че аз съм я подбирал. Не означава и че работата на комисията отменя оттам нататък нашата отговорност – на МОН и моята лична като министър”, заключи Красимир Вълчев. В хода на дискусията отношение взеха и представители на Обединени патриоти. Недоумение събуди пасивната позиция на представителите на ГЕРБ. Партията на Борисов миналата година категорично подкрепи министър Вълчев за приемането на новата учебна програма. Сега обаче нито един депутат от ГЕРБ в комисията не взе отношение с изключение на председателят на Парламентарната комисия по образование и наука Милена Дамянова, която в заключение на дискусията се ограничи с думите, че проблемът с учебниците не трябва да се политизира, но и не трябва в учебниците да има пропуснати факти и събития.", "date": "2019.07.04", "title": "Остър дебат в парламента -  ДПС: Скандал ще има, ако не се коригират учебниците по история, БСП: Комунизъм не е съществувал"}
{"url": "https://www.faktor.bg/bg/articles/sotsiolog-balgariya-veche-e-v-golyamata-igra-no-vse-oshte-ne-mozhe-da-obere-dobrite-plodove", "text": "Изборът кой да заеме най-важните постове в ЕС, беше плод на спазаряване, което никак не е вдъхновящо, заяви в интервю за БНР социологът Първан Симеонов. \"Беше хубав момент да видим и как работят западните медии, в които циркулираше непотвърдена информация\", добави шефът на \"Галъп\".  \"Ние често наивно си посипваме главата с пепел, но тези дни показаха как европейската политика е пазарлък, а авторитетни издания си позволиха да спрекулират без доказателства. Играе се с блъфове и шантажи и очевдино по- важни в разпределянето на постовете са квотите на политическите семейства и това от коя част на Европа са представителите. Донякъде е лошо, че  на високите позиции няма представител на Източна Европа\", отбеляза социологът. \"Хубаво е, че  България вече произвежда имена, които се завъртат на голямата сцена, отбеляза Първан Симеонов по отношение на възможностите, които се завъртяха за Кристалина Георгиева и Сергей Станишев. Пазареното изглежда грозновато, изглежда като хаос, но от друга страна - кога по- рано сме си говорили за такива позиции?! Факт е, че и балансьорската роля, която страната има, дава плодове\", коментира Симеонов.  \"Ние можем да говорим и с европейския Юг и с европейския Изток и сме сравнително близки до Запада. Не е добре, че ние все още не можем да оберем тези плодове.  Това е политиката. Ако има нещо хубаво - то е че сме вътре, лошото е, че се вижда арматурата\", заяви социологът. В обобщение Първан Симеонов коментира, че според него пътят  Европа да съществува успешно е не да прави санитарен кордон, а да консолидира. \"Ние доста често говорим за национализма на малките, но сега имаме основание на обсъдим и егоизма на големите. Европейската интеграция не може да е заложник на няколко големи държави, а проект на своите граждани\", завърши Първан Симеонов.", "date": "2019.07.04", "title": "Социолог: България е вече в голямата игра"}
{"url": "https://www.faktor.bg/bg/articles/protestirashti-na-avtopohod-sreshtu-strategiyata-za-deteto", "text": "Около 50 коли са се събрали на автопоход против промените в Закона за закрила на детето, съобщава Агенция „Фокус“, цитирайки Иво Михов – член на софийската група на организаторите на протести към Националната група „Не на стратегията за детето 2019-2030 година“. \"Все още не знаем колко да очакваме да дойдат, тъй като доста хора ще се присъединяват по време на цялата програма на шествието. Ние сме против въвеждането на детско правосъдие в България и смятаме, че всички тези причини за отнемане на деца, които се предвиждат в чл. 36 от Закона за закрила на детето, трябва да бъдат премахнати или съгласувани с родители преди изобщо да бъде приеман този член. Тъй като от два реда той в момента е 30 страници“, заяви Михов. Той уточни, че там са описани всякакви причини за отнемане на деца, които определи като \"абсурдни\". „Като например риск от изоставяне – това е повод за отнемане на дете, вписан в чл. 36. А да отнемеш дете поради риск от изоставяне за мен е като да убиеш някого поради риск от отцеубийство – на всеки би трябвало да му звучи абсурдно“, каза още той.", "date": "2019.07.04", "title": "Протестиращи на автопоход срещу Стратегията за детето"}
{"url": "https://www.faktor.bg/bg/articles/kmetat-na-chuprene-ostava-v-aresta", "text": "Апелативният Специализиран наказателен съд остави в ареста кмета на Чупрене Ваньо Костин.  Той е обвинен за опорочени търгове за 10 имота в землището на селото, с които е облагодетелствал свои близки.  Решението е окончателно.", "date": "2019.07.04", "title": "Кметът на Чупрене остава в ареста"}
{"url": "https://www.faktor.bg/bg/articles/izdigat-obshtezhitie-na-myastoto-na-mandzha-striyt", "text": "На мястото на \"Манджа стрийт\" ще се издигне общежитие. Това заяви кметът на \"Студентски град\" Димитър Дилчев. Проектът бил готов още преди година, но се изчаквали разрешителните за строежа. Собствениците на малките пицарии, дюнерджийници и баничарници са преместили обектите си. Улицата беше известна с денонощните павилиончета за бързи закуски и не особено добрата хигиена.  Студенти споделят, че нямат нищо против на мястото на \"Манджа стрийт\" да се построи общежитие, тъй като все още има младежи, които не могат да се класират за стаи и са принудени да плащат квартири.", "date": "2019.07.04", "title": "Издигат общежитие на мястото на \"Манджа стрийт\""}
{"url": "https://www.faktor.bg/bg/articles/mazhat-hvarlil-deteto-si-ot-most-e-kriminalno-proyaven-i-ima-osaditelna-prisada", "text": "Мъжът, хвърлил детето си от мост, е криминално проявен и има осъдителна присъда. Това каза на брифинг областният директор на ОДМВР Габрово ст. комисар Борислав Муеров. Муеров обясни, че в деня на инцидента след подаден сигнал от граждани на моста край Габрово са изпратени полицейски екипи, екипи на пожарната и на „Спешна помощ“. „На място се установява лицето, което се намира на парапета от външната страна на виадукта. И се започват беседи с него във връзка със състоянието му. От проведените близо три часа беседи в последния момент бяха предприети действия по изкарването му от рисковата зона“, заяви той. Директорът на ОДМВР-Габрово посочи, че впоследствие се установява и труп на дете в река Янтра. „Първоначалната версия на мъже беше, че детето е паднало там самоволно. След което от проведените оперативно-издирвателни мероприятия и извършения оглед на местопрестъплението лицето даде пълни самопризнания. Всичко това е документирано, назначени са всички експертизи и е докладвано на Окръжна прокуратура“, заяви Муеров. Той обясни, че мъжът не е работил в системата на МВР или Министерството на отбраната, каквато информация се е появила. „Назначена е експертиза и са взети кръв и урина. Лицето е криминално проявено – за кражба и за средна телесна повреда, за което има осъдителна присъда от 8 месеца, която е излежало“, заяви Муеров. Той посочи, че на 27 юни жената, с която мъжът е живеел на семейни начала, е била обявена за издирване от нейната майка. „Предприети са всички действия за общодържавно издирване. В последствие биват проведени разговори с жената. Тя не е искала никой да знае къде се намира – единствено нейна приятелка е знаела местонахождението, което в последствие намираме. Тя не е подавала сигнали в полицията“, каза още директорът на ОДМВР – Габрово.", "date": "2019.07.04", "title": "Мъжът, хвърлил детето си от мост, е криминално проявен и има осъдителна присъда"}
{"url": "https://www.faktor.bg/bg/articles/novini/balgariya/balgaro-evreyskiyat-nauchen-instutit-razvenchava-mitove-i-manipulatsii-za-zhertvite-na-holokosta", "text": "Българо-еврейският научен институт (БЕНИ) в София ще даде нарочна пресконференция на 05.07.2019 г., 11.00 ч. в сградата на БТА. Повод за нея е скандалното изкривяване на историческата истина за факти и събитията в периода 1941-1944 година.  Това става ясно от съобщение на БЕНИ, разпространено до медиите, което публикуваме без редакторска намеса: \"Конкретният повод за настоящата пресконференция е предстоящото на 3 юли 2019 г. Тържествено откриване с курбан на мемориален знак край гр. Неделино - и не само! (инициаторите са се самоопределили в съвместното с местните власти прессъобщение). На гравираната върху мрамор плоча на ПЪРВИЯ от тези паметници, открит през 2018 г. в отдалечена местност край гр. Брезник, обл. Перник, инициаторите на мероприятието са изписали: „НА ЕВРЕИТЕ ОТ ТРУДОВИТЕ ГРУПИ / ЖЕРТВИ НА ХОЛОКОСТ / 1941-1944“. Предполагаме по презумпция към днешна дата, а и по медийни изявления на същите инициатори, (гласящи се да осеят цялата страна с подобни „знаци“!), че на ВТОРИЯ, набелязан за освещаване в близките дни, и отново в отдалечена местност такъв, край гр. Неделино, вероятно, вече и прецедентно, ще пише: „Тук земята е напоена с еврейска кръв...“. Изразявайки безпокойството на множество наши сънародници в България и чужбина, ние от Българо-еврейския научен институт /БЕНИ/, Клубът на приятелите българи и евреи /КПБЕ/ и други национално патриотични сдружения сме сериозно озадачени от това, което се предприема и допуска на територията на някои областни администрации и общини – нещо, касаещо не само нашето културно и историческо пространство. Тревогата ни произтича именно от внушаващите българска вина надписи и конотации по тези места - което не е без прецедент и на национално равнище! Организаторите на пресконференцията ще запознаят медиите и обществеността с най-новите изследвания по въпроса за т. нар. „ЕВРЕЙСКИ ТРУДОВИ ДРУЖИНИ“ (каквото е коректното им название), както и с тиражираните от някои среди извращения на историческата истина. Ще бъдат огласени и Обръщения по повод на гореспоменатото и прочие „мероприятия“. Ще бъдат показан няколко книги, посветени на темата, както и албуми с архивни снимки. Пресконференцията ще завърши с флашмоб. В пресконференцията ще вземат участие изтъкнатите общественици и учени - проф. д-р Евгений Сачев, доц. д-р Спас Ташев, Петко Колев, Маргарит Мицев, арх. Миломир Богданов, Иван Тренев, Естер Георгиева и други.  арх. Елко Хазан – председател БЕНИ инж. Георги Мъндев – зам. председател БЕНИ \"", "date": "2019.07.04", "title": "Българо-еврейският научен инстутит развенчава митове и манипулации за \"жертвите на Холокоста\""}
{"url": "https://www.faktor.bg/bg/articles/zaharieva-balgariya-i-severna-makedoniya-nay-veroyatno-shte-poluchat-savmestno-predsedatelstvo-na-berlinskiya-protses", "text": "България и Северна Македония най-вероятно ще получат съвместно председателство на Берлинския процес догодина, потвърди вицепремиерът Екатерина Захариева по време на срещата на върха в Познан. Захариева припомни, че страната ни не членува формално в Берлинския процес от създаването на инициативата през 2014 година от германския канцлер Ангела Меркел. \"Същественото в Берлинския процес е, че той създава, допълва и надгражда механизмите, които има по разширяването\". Берлинският процес е основно икономическа инициатива, която цели да подпомогне развитието на страните от Западните Балкани. В рамките на днешната среща на върха се очаква среща на външните министри, а утре - и на премиерите на шестте държави от региона, Полша, България, Германия и други.  Двудневният форум трябва да събере лидерите на шестте държави от Западните Балкани, както и редица дипломати и висши държавници от част от европейските държави. Очаква се в петък в полския град да пристигнат германският канцлер Ангела Меркел, която е инициатор на Берлинския процес и българският премиер Бойко Борисов.   Срещата на върха в Познан идва в разгара на напрежението между Косово и Сърбия заради наложените от Прищина мита върху сръбския внос и затворените в знак на протест срещу тази мярка магазини в северната част на Косово, където живее основно сръбско население.  Това е и първият голям форум, след като външните министри отложиха началото на преговорите за членство в Европейския съюз на Северна Македония и Албания. Захариева ще участва в първия ден от срещата на върха в Познан.", "date": "2019.07.04", "title": "Захариева: България и Северна Македония най-вероятно ще получат съвместно председателство на Берлинския процес"}
{"url": "https://www.faktor.bg/bg/articles/vvs-na-sasht-vremenno-prehvarlya-personal-i-boen-dron-v-rumaniya", "text": "Американските военновъздушни сили обявиха временното преместване на персонал и MQ-9 дистанционно управляем дрон от въздушната база \"Мирославиец\" в Полша до \"Кампия Турзи\" в Румъния, съобщава \"Дефенс блог\" и news.bg. MQ-9 Reaper, персоналът и помощно оборудване с 52-ра експедиционна оперативна група 2 на военновъздушната база в Полша са преместени заради ремонт на полската писта. Отрядът е географски обособено звено, прикрепено към 52 бойно крило  Spangdahlem AB, Германия, чиято мисия е да провежда наблюдение и разузнаване, за да отговори на целите на бойното командване. MQ-9 функционират от Полша от май 2018 г. Това временно преместване се извършва с пълното сътрудничество на съюзника в НАТО, Румъния. САЩ работят в тясно сътрудничество с Румъния и други съюзници и партньори на НАТО, за да укрепят възможностите за колективна отбрана и да засилят регионалната сигурност. MQ-9 Reaper е въоръжен и многофункционален дрон, който се използва главно срещу динамични цели и вторично за събиране на разузнавателни данни. Като се има предвид значителното му време, широкообхватни сензори, мулти-режимни комуникационни комплекти и прецизни оръжия - той предоставя уникална възможност за извършване на атаки, координация и разузнаване срещу важни и чувствителни във времето цели. Дроновете също така могат да изпълняват следните задачи: разузнаване, наблюдение, близка въздушна подкрепа, търсене и спасяване, прецизни удари, наблюдение на конвой, разработване на цели и насочване на въздушен терминал. Способностите на MQ-9 го правят уникален за провеждане на нередовни военни операции в подкрепа на командването.", "date": "2019.07.04", "title": "ВВС на САЩ временно прехвърлят персонал и боен дрон MQ-9 в Румъния"}
{"url": "https://www.faktor.bg/bg/articles/deputatite-otlozhiha-razglezhdaneto-na-teksta-za-dareniyata-na-partiite-ot-fizicheski-i-yuridicheski-litsa", "text": "По предложение на лидера на БСП Корнелия Нинова и председателя на НФСБ Валери Симеонов депутатите отложиха разглеждането на текста за даренията на партиите от физически и юридически лица. В рамките на дебата лидерът на НФСБ Валери Симеонов предложи да не може да се получават дарения от юридически лица, еднолични търговци с публични задължения към държава и община, регистрирани в държави и територии с преференциален данъчен режим, както и такива, които изпълняват обществени поръчки.  От своя страна лидерът на БСП поздрави Симеонов за това, че прави тази крачка за промяна в текстовете. „Бих искала юридически да се прецизират нещата с текстовете, които сега се предлагат и в които пише юридически лица“, каза тя и посочи, че така се заобикалят забраните, които съществуват в момента. Нинова припомни, че към момента е забранено политическите формации да се финансират от религиозни институции, чуждестранни държавни предприятия. „Юридическо лице може да бъде юридическо лице с нестопанска цел. Може би скритата му цел е да заобиколи забраните“, изрази съмнения лидерът на БСП.  Корнелия Нинова предложи текстът да бъде направен добре и да не се правят половинчати неща. „Дайте да отложим този текст, да се прецизира“, призова тя. Според нея по-важно е да се ограничи възможността за чужди влияния и за плащания от чужбина, които могат да бъдат заплаха за националната ни сигурност.  От своя страна лидерът на НФСБ Валери Симеонов ѝ отговори, че за пореден път не се разбират и не се изслушват. Според него сега съществуват тези забрани и не е необходимо те да бъдат разширявани. Той също предложи текстът да бъде отложен и прецизиран. „За“ отлагане на параграфа гласуваха 151 народни представители, „против“ - 14 и „въздържали се“ - 1. След това парламентът излезе в 15-минутна почивка по предложение на председателя на Бюджетна комисия и депутат от ГЕРБ Менда Стоянова.", "date": "2019.07.04", "title": "Депутатите отложиха разглеждането на текста за даренията на партиите"}
{"url": "https://www.faktor.bg/bg/articles/arestuvaha-tanker-kray-gibraltar", "text": "Кораб, за който се подозира, че е доставял петрол в Сирия в нарушение на международните санкции, беше арестуван вчера край Гибралтар, обяви правителството на британската територия, цитирано от \"Франс прес\" и БТА. Властите не съобщават откъде идва петролът, но според специализираното в морския транспорт издание \"Лойд'с лист\" плаващият под панамски флаг танкер пренася ирански петрол. Дубайското издание The National отбелязва, че Grace 1, притежаван от базирана в Дубай фирма, се управлява от сингапурска компания. \"Имаме основания да смятаме, че \"Грейс 1\" пренася своя товар от суров петрол за рафинерията Баниас в Сирия, която е собственост на предприятие, подложено на санкции от ЕС\", съобщи шефът на гибралтарското правителство Фабиан Пикардо. Местните власти, подпомогнати от британски морски пехотинци (поне 20 според Би Би Си), са заловили петролния танкер и товара му. По-късно изпълняващият длъжността външен министър на Испания Жозеп Борел обяви, че британските власти са действали по искане на американските, а Мадрид наблюдава внимателно ситуацията, тъй като операцията, изглежда, се е състояла в испански териториални води (Испания не признава водите около Гибралтар за британски). През май европейските санкции срещу Сирия, наложени през 2011 г., бяха удължени до 1 юни 2020 г., като включват петролно ембарго и замразяване на намиращи се в ЕС авоари на Сирийската централна банка.", "date": "2019.07.04", "title": "\"Арестуваха\" танкер край Гибралтар"}
{"url": "https://www.faktor.bg/bg/articles/novini/svyat/pozhari-na-ostrov-stromboli-sled-izrigvaneto-na-ednoimenniya-vulkan", "text": "Огнеборци с хеликоптери и моторни лодки продължават да гасят пожарите, предизвикани от изригването на вулкана на малкия италиански остров Стромболи, северно от Сицилия, при който загина един турист, предаде \"Асошиейтед прес\".  Кметът на острова Марко Джорджани заяви пред италианската агенция АНСА днес, че около 100 души са били евакуирани от острова след мощното изригване, при което във въздуха бяха изхвърлени горещи скали и лава, предизвикали серия от пожари на земята при падането си. Жертва на падащи камъни е станал и загиналият турист, който е от Сицилия.  Джорджани каза, че \"част от острова е покрита с тънък слой пемза (застинала пореста лава - б.р.) и изглежда като следвоенен пейзаж\". В ход са усилия за връщане към нормално всекидневие, възстановено е електроподаването на по-голямата част от острова. Вулканът Стромболи, който носи името на острова, популярен сред туристите, е един от трите действащи вулкана в Италия.", "date": "2019.07.04", "title": "Пожари на остров Стромболи след изригването на едноименния вулкан"}
{"url": "https://www.faktor.bg/bg/articles/novini/balgariya/nyama-da-ima-slivane-na-otdeleniya-ili-na-bolnitsi-ot-severozapadna-balgariya", "text": "Няма да има сливане на отделения или на болници от Северозападна България, а ще се оптимизират съществуващите клиники във болонците във Видин, Враца и Монтана, така че да се постигнат по- добри приходи, това обобщиха директорите на многопрофилните болници във Монтана и Враца след първа среща с министъра на здравеопазвавено Кирил Ананиев.  Повод за разговорите са мерките на Министерство на здравеопазването за стабилизиране финансовото състояние и по-доброто управление на лечебни заведения в тежко състояние.", "date": "2019.07.04", "title": "Няма да има сливане на отделения или на болници от Северозападна България"}
{"url": "https://www.faktor.bg/bg/articles/novini/svyat/evropeyskiya-sad-e-postanovil-zadalzhitelni-merki-sreshtu-zamarsyavaneto-na-vazduha", "text": "Европейският съд е постановил задължителни мерки, които градовете трябва да предприемат срещу замърсяването на въздуха.  Стефан Димитров, инициатор на сайта \"Еър бг инфо\", в който жители на различни градове подават данни за качеството на атмосферата, каза, че изключително тежко е положението в София, Пловдив, Видин, Благоевград, Варна и Велико Търново.  Данните са за последните две години.  \"Има огнища, които са причинени от битово отопление, например, за които мерки могат да се вземат сега. Призовавам, от името на хилядите хора зад този проект, тези кметове да вземат решение сега - три месеца преди началото на отоплителния сезон. У нас станциите на изпълнителната агенция се сложени на много щадящи места!\".", "date": "2019.07.04", "title": "Европейския съд е постановил задължителни мерки срещу замърсяването на въздуха"}
{"url": "https://www.faktor.bg/bg/articles/novini/balgariya/ekspert-stanishev-se-otkaza-zashtoto-v-sobstvenata-si-strana-e-atakuvan-po-bezogleden-nachin", "text": "\"Очаквах даже и по-дълго да трае съгласуването на имената“, заяви пред БНР директорът на Европейския институт Владимир Кисьов относно това кой застава начело на Европейския парламент и компромис ли беше изборът на Сасоли. При номинациите и избора на кандидати винаги има някакъв компромис, каза той. Кисьов коментира и избора на председател на Европейската Комисия - Урсула фон дер Лайен: “Тя притежава качества като управленец. Самият факт, че на тази мощна държава два пъти е министър на отбраната, говори за наличие на качества“. За отказа на Сергей Станишев да се бори за поста председател на ЕП директорът на Европейския институт беше лаконичен: “Мисля, че една от причините самият той да откаже е това, че в собствената си страна той е атакуван по един безогледен начин“", "date": "2019.07.04", "title": "Експерт: Станишев се отказа защото в собствената си страна е атакуван по безогледен начин"}
{"url": "https://www.faktor.bg/bg/articles/novini/svyat/proveryavat-za-neloyalni-praktiki-turisticheskite-obekti-v-gartsiya", "text": "Екипи на гръцкото финансово министерство проверяват туристическите обекти на гръцките острови. Акцията е наречена \"Буря в Егейско море\" и цивилни инспектори под прикритие са на островите през целия сезон. Те проверяват всичко, което би могло да се нарече \"нелоялни търговски практики\". Вече затвориха няколко нощни заведения за неиздаване на касови бонове на клиентите. Глобите са в хиляди евро. На островите Миконос и Санторини следят и за нелогично високи цени в таверните. Проверяват и качеството на храната, както и нейното количество. При оплакване от клиенти се реагира незабавно, уточняват инспекторите. В екипите са включени и полицаи, които арестуват собственици, отказали да предоставят цялата документация на проверяващите. Акцията ще продължи до края на туристическия сезон.", "date": "2019.07.04", "title": "Проверяват за нелоялни практики туристическите обекти в Гърция"}
{"url": "https://www.faktor.bg/bg/articles/dnes-shte-se-radvame-na-leka-prohlada", "text": "Днес с до умерен вятър от северозапад, в източната половина от страната от североизток ще прониква хладен въздух, съобщи „Фокус“. Въздушната маса ще е неустойчива и ще се развива купеста и купесто-дъждовна облачност и на много места ще има краткотрайни валежи и гръмотевични бури. Очакват се локални интензивни валежи и градушки. Температурите ще се понижат и преобладаващите максимални ще бъдат между 28° и 33°. Над Черноморието също ще се развива купеста и купесто-дъждовна облачност и на места ще превали и прегърми. Ще духа до умерен североизточен вятър. Максимални температури на въздуха: 27-29°. Температура на морската вода е 26-28°. Вълнението на морето ще е 2 бала. Над планините ще се развива купеста и купесто-дъждовна облачност и на много места ще има краткотрайни валежи и гръмотевични бури. Ще духа умерен, по билата и силен северозападен вятър. Максимална температура на височина 1200 метра около 23°, на 2000 метра – около 15°. Атмосферното налягане е близко до средното за юли и слабо ще се повиши.", "date": "2019.07.04", "title": "Днес ще се радваме на лека прохлада"}
{"url": "https://www.faktor.bg/bg/articles/spas-garnevski-ako-shte-lazhem-detsata-po-dobre-komunizmat-v-tozi-vid-da-ne-vliza-v-uchebnitsite", "text": "„Нямаме нужда от фалшива история. Децата рано или късно ще научат истината за социалистическия режим. Не трябва обаче да казваме като Валери Жаблянов, че това бил „необходим и неизбежен строй“. Още повече, че става въпрос за информация, която попада в учебниците на децата. Това вече говори много лошо за фазата на демократичния процес, в която се намираме 30 години след прехода. Социалистически историци все още се опитват да дадат добри характеристики на социалистическия режим, но нека не го правят в учебниците, тъй като на практика стават абсолютно ненужни“. Това заяви пред  Faktor.bg депутатът от ГЕРБ Спас Гърневски. „Трябва ясно да се каже първо, че Държавна сигурност е репресивен апарат, който обслужваше сигурността на най-висшите партийци в БКП. Да се знае, че още 1973 г. Тодор Живков убеждава Андропов как ДС е подчинена на зловещата КГБ“, каза още бившият кмет на Пловдив.  „Има разписана програма на МОН, според която трябва да бъде включен социализмът в учебниците по история. Но някъде се губи връзката. Хората, които предлагат текстовете, или не са компетентни, или имат някакви зависимости. Едно от издателствата – „Булвест 2000“, например са наели автор като Искра Баева, която е била член на БКП. Тя пресъздава този период в \"най-добър\" вид. Или трябва да напишем историята каквато е била, или по-добре да не лъжем децата, защото един ден те пак трябва да преоткриват историята такава, каквато е била. Те трябва да знаят за Равногорското клане, както се изучава трагедията в Батак. Не се ли преподава клането в Равногор, няма как да разберат младите хора истината на социалистическия режим, предшестван от  Те трябва да знаят за шумкарите и за партизанката Нанка Серкеджиева, по чието нареждане се избиват деца на по 15 години под претекст, че ще ги издадат. Да научат младите, че техните връстници  не са застреляни, а са заклани по заповед на Серкеджиева. Ако в Батак турци са клали българи, тук български садисти са клали българи по заповед на Москва. В къщата на Тодор бременната му съпруга София е изнасилена, обезобразена и изкормена пред очите му, след което убиват и него. Равногор е село, което трябва да влезе в учебниците по история. Нанка Серкеджиева не само, че не е наказана, а става първата жена генерал-майор в България и началник на Трето управление на Държавна сигурност. При комунистите има много важно правило, което важи и до днес – колкото си по-голям убиец и крадец, толкова по-високо стигаш в партията.  Днешното издание на БКП в лицето на БСП не се различава особено. Корнелия Нинова е участвала в приватизации, за които се казва, че са мошенически. Всеки ден излизат по медиите факти за социалистите, които сложиха за водач на евролистата си човек, който най-много лъжеше. Елена Йончева всеки момент се очаква да ѝ се свали имунитетът. Трябва да се знае още за избитите хиляди българи, както и за истината за преврата – как имаше хора, които се пребоядисаха след 10-и ноември 1989 г. БКП изведнъж след борбата с капитализма реши да следва пътя му. Планът за разграбването на държавата чрез външнотърговските дружества беше готов още преди падането на комунизма. Ако някой още не е разбрал, да попита Корнелия Нинова как може да се сложи в малкия джоб предприятие като „Техноимпекс“. Всички, които грабиха банки и дружества бяха номенклатура на БКП и хора от ДС. Нека Румен Гечев, който беше министър на икономиката при Жан Виденов да разкаже как се правят фалити. Когато Искра Баева пише история, да спомене и как се създаваше червената олигархия, докато хората живееха с 3 долара заплати“, настоява още Гърневски.  „Когато се прие законът за КПКОНПИ, имаше съпротива от БСП и президента Румен Радев. Очевидно не искат да има борба с олигархията, тъй като видяхме как всички като Миню Стайков, Баневи и пр. се оказаха свързани с номенклатурата на БКП. Отделно не трябва да забравяме и намесата на Русия и ген. Решетников. Миналата година бившият секретар на ЦК на БКП Стоян Михайлов заяви, че след 10-и ноември, Петър Младенов, Андрей Луканов и Георги Атанасов са ориентирали държавата „към най-уродлив капитализъм, който изгони през следващите години над 2 млн. души“. Тази година пък имаше интервю със сина на Станко Тодоров, който казва, че всичко, което става по време на прехода, е било предопределено. Тези двама представители на комунистическата върхушка, казват какво всъщност се е случило“, категоричен е депутатът.", "date": "2019.07.04", "title": "Спас Гърневски:  Не само истината за комунизма, но да се разкаже на младите и за партизанските кланета и погроми"}
{"url": "https://www.faktor.bg/bg/articles/erdogan-zadarzhaneto-na-dostavkite-na-f-35-za-turtsiya-e-otnemane", "text": "Турският президент Реджеп Ердоган определи задържането на доставките на американските самолети ф-35 за Турция като \"отнемане\". Преди да отпътува от Китай обратно за Турция на 2 юли късно вечерта, турският лидер е разговарял с придружаващите го турски журналисти, а статиите бяха публикувани в днешната преса. Турският лидер реторично е попитал: \"Ако търсите клиент, има клиент, който редовно плаща, как тогава може да не му доставите това, което той иска?\", пише Мехмед Сойсал в \"Хюррийет\". По отношение на провалилата се сделка за закупуване на американски ракети \"Пейтриът\" Реджеп Ердоган е заявил: \"Когато те ни оставиха без отговор, какво трябваше да чакаме?\". По отношение ситуацията в Източното Средиземноморие Ердоган заявил, че Турция ще предприема необходимите мерки в рамките на международното право. Турският държавен глава обче е предупредил, че \"ако тези, които не признават правото ни предизвикат, тогава ние знаем как да говорим и техния език\". Реджеп Ердоган и японският премиер Шиндзо Абе са обсъдили възможността двете страни да посредничат между Иран и Съединените щати, е разказал още Ердоган.", "date": "2019.07.04", "title": "Ердоган: Задържането на доставките на Ф-35 за Турция се нарича \"отнемане\""}
{"url": "https://www.faktor.bg/bg/articles/cherveni-deputati-obarnaha-debata-za-subsidiite-v-spor-koy-kakva-kola-kara-i-kakav-telefon-ima", "text": "Червените депутати Иван Ченчев и Весела Лечева принизиха дебата за намаляването на партийните субсидии. В пленарната зала социалистът влезе в личен спор с Лъчезар Иванов от ГЕРБ и набързо обяви каква кола кара и какъв телефон си е купил.  Колежката му от \"столетницата\" Весела Лечева пък започна да брои колко билборди имат от партията на Борисов в сравнение с тези на левицата във Велико Търново. Социалистката обаче услужливо пропусна да зададе въпроса защо са изчезнали парите от партийната каса на БСП, която днес е почти на нула. Председателят на парламента Цвета Караянчева също констатира, че дебатът се е изчерпи и е принизен. Тя изчака изказване на Корнелия Нинова и даде почивка на народните представители.", "date": "2019.07.04", "title": "Опозицията обърна дебата за субсидиите в спор за коли и телефони"}
{"url": "https://www.faktor.bg/bg/articles/yunker-i-tusk-shte-napravyat-izkazvaniya-pred-noviya-evroparlament", "text": "В Страсбург днес е последният ден от първата сесия на новия Европейски парламент. Пред евродепутатите ще говорят председателят на Европейската комисия Жан-Клод Юнкер и председателят на Европейския съвет Доналд Туск. Ще бъдат обсъдени резултатите от заседанията на Европейския съвет през юни. Тази сутрин б яха избрани и новите квестори на Европарламента.", "date": "2019.07.04", "title": "Юнкер и Туск ще направят изявления пред новия Европарламент"}
{"url": "https://www.faktor.bg/bg/articles/vaorazhen-mazh-nahlu-v-srabskata-patriarshiya", "text": "Гражданин на Черна гора е нахлул в сградата на Патриаршията на Сръбската православна църква в центъра на Белград, в офис на първия етаж, извадил е пистолет и е поискал от касиера и счетоводителя 200 000 евро за \"защитата на Косово и Черна гора\", предава скопската електронна медия A1 On. Един от заложниците е успял да сигнализира в полицията, която е реагирала бързо, като е заловила и разоръжила нападателя. При инцидента, който се е случил в сряда, няма пострадали. Уточнява се, че преговорите с него са продължили повече от час.  След ареста полицията е установила, че нападателят е Бранко Л., гражданин на Черна гора и бивш клерик. Срещу него ще бъде образувано производство. Що се отнася до инцидента, патриарх Ириней коментира, че ситуацията е била \"неприятна\".", "date": "2019.07.04", "title": "Въоръжен мъж нахлу в Сръбската патриаршия, взе заложник"}
{"url": "https://www.faktor.bg/bg/articles/novini/balgariya/georgi-svilenski-i-bez-subsidiya-shte-imame-televiziya-i-vestnik", "text": "Народният представител от БСП Георги Свиленски заподозря конспирация от страна на управляващата коалиция. Според него основната цел за намаляването на партийните субсидии на 1 лев била да се закрият партийните органи БСТВ и вестник \"Дума\". Социалистът заяви, че и с по-малко държавни средства медиите на БСП щели да продължат да работят. Свиленски обясни на ГЕРБ защо партията още има пари от субсидиите, а не ги е издухала до стотинка, както направиха Корнелия Нинова и съратниците ѝ. По думите на Свиленски, партията на Бойко Борисов се финансирала от фирми, които печелят обществени поръчки.", "date": "2019.07.04", "title": "Георги Свиленски: И без субсидия ще имаме телевизия и вестник"}
{"url": "https://www.faktor.bg/bg/articles/deputatite-okonchatelno-prieha-partiyna-subsidiya-ot-1-lev", "text": "Парламентът гласува промени в Закона за държавния бюджет за 2019 г., с които намали размера на партийната субсидия от 11 лв. на 1 лв. за действително получен глас.  Предложението бе част от първоначално внесения законопроект от ПП ГЕРБ. „За“ него гласуваха 119 народни представители, „против“ – 71 и „въздържал се“ - 16, с което бе прието. Предложението бе подкрепено от 90 депутати от ГЕРБ, 15 от ДПС, 7 от „Обединени патриоти“ и 7 от Воля. Против гласуваха 69 народни представители от ПГ на „БСП за България“, 1 от „Обединени патриоти“ и 1 от ДПС. 15 народни представители от „Обединени патриоти“ и един независим депутат гласуваха с „въздържал се“ Между двете четения депутатите отхвърлиха предложение на ДПС партийната субсидия да бъде 0 лв. за действително получен глас. Не бе прието и предложението на ВМРО за размер на субсидията за парламентарна дейност в размер на 1 500 000 лв. годишно.", "date": "2019.07.04", "title": "Депутатите окончателно приеха партийна субсидия от 1 лев"}
{"url": "https://www.faktor.bg/bg/articles/britanski-voenni-zadarzhaha-v-gibraltar-petrolen-supertanker-patuvasht-za-siriya", "text": "Кралските морски пехотинци на Великобритания задържаха петролен танкер край Гибралтар, заподозрян в пренасяне на суров петрол за Сирия в нарушение на санкциите на Европейския съюз, съобщават Ройтерс и БНР.  \"Имаме основание да вярваме, че танкерът Grace 1 е превозвал суров петрол до рафинерия \"Баняс\" в Сирия. Тази рафинерия е собственост на субект, който от своя страна е обект на санкции на Европейския съюз срещу Сирия\", заявиха в четвъртък от правителството на Гибралтар.  \"Бъдете сигурни, че Гибралтар остава безопасен, сигурен и ангажиран с международния, основан на правила, законов ред\", добавят от правителството.  Grace 1 е супертанкер с вместимост 300 хиляди тона.  Според Ройтерс корабът плава под панамски флаг и е менажиран от базираната в Сингапур компания IShips Management Pte Ltd.", "date": "2019.07.04", "title": "Задържаха петролен супертанкер, пътуващ към \"обект на санкции\" в Сирия"}
{"url": "https://www.faktor.bg/bg/articles/podkrepete-layen-za-shef-na-ek-prizova-tusk-ep-i-prizna-geografskiya-disbalans", "text": "Председателят на Европейския съвет Доналд Туск поиска от Европейския парламент да одобри кандидатурата на германския военен министър Урсула фон дер Лайен за председател на Европейската комисия, информира \"Ройтерс\". \"За първи път ние постигнахме перфектно равенство на половете на топ позициите. Европа не само говори за жените, но и избира жени\", каза Туск пред законодателния орган, който ще подложи на гласуване кандидатурата на Лайен в средата на юли. \"Надявам се, че това ще вдъхнови Европейския парламент при решенията си\" за Лайен, отбеляза Туск, след като 28-те страни членки договориха кандидатите за основните позиции в ЕС за следващите пет години. Но според него все още има място за подобрения що се отнася до географския баланс, особено от Източна Европа, за топ местата в Общността. Припомняме, след тежки тридневни преговори евролидерите взеха изненадващи решения. Те номинираха за шеф на ЕК германския военен министър Урсула фон дер Лайен. За председател на Европейския съвет е номиниран белгийският премиер Шарл Мишел, за шеф на Европейската централна банка - Кристин Лагард, а за шеф на ЕС за външната политика е номиниран испанският външен министър Жозеп Борел. Вчера италианският евродепутат социалист Давид-Мария Сасоли беше избран за нов председател на Европейския парламент, след като Сергей Станишев се отказа. Така е нарушен географският баланс, тъй като всички кандидатури са от Западна Европа и няма нито една от Източна Европа. Туск коментира и други теми. Той заяви пред Европейския парламент, че когато ЕС е обединен, само тогава може да се противопостави на най-силните глобални играчи.", "date": "2019.07.04", "title": "Туск призова евродепутатите да подкрепят Лайен за шеф на ЕК и призна географския дисбаланс"}
{"url": "https://www.faktor.bg/bg/articles/menda-stoyanova-bsp-se-vglezhda-v-nashite-pari-i-po-star-komunisticheski-obichay-iska-da-gi-ekspropriira", "text": "БСП се вглежда в нашите пари и по стар комунистически обичай иска да ги експроприира. Това каза народният представител от ПГ на ГЕРБ и председател на Бюджетна комисия във връзка с предложението на БСП неусвоените партийни субсидии до 3 юни 2019 г. да се върнат на държавния бюджет.  „Можем да продължим да се замеряме с различни факти от отчетите, които партиите публично оповестяват и които са на разположение на цялото общество, които са депозирани в сметната палата и по които Сметната палата е направила проверка за тяхното законосъобразно изразходване. Искам твърдо да кажа, че ПП ГЕРБ няма нито една забележка за това, че изразходва незаконосъобразно своите пари. Само че освен законосъобразно използване на парите има разумно използване на парите по стопански начин, от стопани на тези пари, мислейки не само за днешния ден, но и за бъдещето, съобразно неговата концепция. Понеже ГЕРБ е разходвал парите си разумно и понеже ГЕРБ е спазил закона за политическите партии, който го задължава да държи парите си в банки, за разлика от някои други, които имат милиони по касите си, затова сега БСП се вглежда в нашите пари и по стар комунистически обичай обича да експроприира парите на другите“, каза още Стоянова. Тя охарактеризира дебата, който колегите ѝ от ляво водят до момента с думите на героя на Дани Де Вито от филма „Парите на другите“: „Има едно нещо, което харесвам повече от парите и това са парите на другите“.", "date": "2019.07.04", "title": "Менда Стоянова: БСП се вглежда в нашите пари и по стар комунистически обичай иска да ги експроприира"}
{"url": "https://www.faktor.bg/bg/articles/ninova-plashi-krasimir-velchev-sas-sad-zaradi-gospozha-lazha", "text": "Лидерката на БСП Корнелия Нинова заплаши депутата от ГЕРБ Красимир Велчев по време на дебатите за намаляване на партийните субсидии. Той орповерга информацията ѝ, че фондациите \"Конрад Аденауер\" и \"Ханс Зайдел\" са финансирали на кметските избори през 2005 г. Бойко Борисов. В изказването си той спомена, че лидерката на БСП е известна в медийното пространство и като \"госпожа лъжа\". Констатацията на Велчев обаче ядоса Корнелия Нинова, която поиска право на отговор. Червената шефка заплаши депутата от ГЕРБ със съд и припомни, че заради \"госпожа лъжа\" е осъдила премиера Бойко Борисов. Председателят на парламента Цвета Караянчева реши да даде почивка на депутатите след редица изказвания. От БСП обобщиха, че са единствената опозиция и всички останали партии работят в коалиция. Управляващите пък са категорични, че левицата си е изхарчила парите и на практика е във фалит.", "date": "2019.07.04", "title": "Нинова плаши Красимир Велчев със съд заради \"госпожа лъжа\""}
{"url": "https://www.faktor.bg/bg/articles/dneshnata-vizita-na-putin-pri-papata-hristiyanskoto-prisastvie-v-blizkiya-iztok-i-krizata-s-ukrayna", "text": "Президентът на Русия Владимир Путин пристига днес във Ватикана за среща с Папа Франциск. Това е трета лична среща между Путин и Светия отец, затова и редица анализатори спекулират, че може би предстои и папска визита в Москва. За първи път президентът и папата разговаряха през 2013 г, едва 8 месеца след като Франциск стана глава на римокатолическата църква. Вторите разговори се проведоха през 2015 година, малко след като Кремъл незаконно анексира Крим. Дойче Веле подчертава, че тогава двамата са говорили на 4 очи в рамките на 50 минути, което е рекорд за папски аудиенции. Според източници от Ватикана днешната визита ще бъде фокусирана върху християнското присъствие в Близкия Изток и кризата с Украйна. След срещата с Папата, Путин ще остане в Рим за разговори с италианския премиер Джузепе Конте и президентът Серджо Матарела.", "date": "2019.07.04", "title": "Днешната визита на Путин при папата: кризата с Украйна и християнското присъствие в Близкия изток"}
{"url": "https://www.faktor.bg/bg/articles/v-gardian-stara-evropa-otnovo-vladee-institutsiite-na-es", "text": "Спирайки се на номинациите на новите лидери на ключовите институции в Европейския съюз, британският вестник \"Гардиън\" пише в редакционна статия, че методът, чрез който бяха запълнени висшите постове, очевидно не е добра реклама на Европейския проект. Националните лидери се изолираха в конклав и после се появиха с пакет от имена, чиято връзка с гражданите на страните членки изглежда доста слаба, отбелязва британският ежедневник. След като подчертава, че изходът неизбежно е бил сложен и многостранен компромис, \"Гардиън\" смята за положителен факта, че двама човека от главната четворка са жени, което ще промени традиционния полов дисбаланс в евроинституциите. Негативният факт обаче е, че всички те са от западната част на континента. Изглежда, че Стара Европа отново владее институциите на ЕС, изключвайки страните, присъединили се по-късно. Това вече е \"културен разлом\" между ранните инициатори на Европейския проект, които виждат себе си като куратори на основополагащите му идеали, и по-късно присъединилите си, които са по-подозрителни към евроинтеграцията, подчертава \"Гардиън\". Поставянето на Урсула Фон дер Лайен начело на Еврокомисията и на Кристин Лагард начело на Европейската централна банка укрепва френско-германската ос, която вече се смята за най-мощния дипломатически канал в ЕС, но малките страни се чувстват пренебрегнати, се казва в редакционния коментар. \"Гардиън\" посочва още, че отказът от системата на водещите кандидати, която все пак изразяваше желание да се свържат ключовите назначения с електоралния процес, е сериозно отстъпление от панконтиненталната демократизация. В днешните разделни времена самата картинка как брюкселският властови елит разпределя главните постове поставя целия проект в глуха защита и го откъсва от реалността. Това на свой ред поражда съмнение в легитимността на политическите решения, вземани на най-високо равнище. Доверието в европейските институции може да бъде възстановено, ако те отразяват ясно интересите на гражданите, а не се превръщат в недостъпни политически лабиринти. Винаги е налице напрежение между нуждата да се управлява процесът на вземане на решения в един многонационален блок, изискващ пазарлъци по стария начин, и принципа на демократична отговорност. Налице е и растящо напрежение между неотложността, която европейските лидери усещат, да се намерят континентални решения на големите стратегически предизвикателства, стимулиращи по-нататъшна интеграция, и необходимостта от политически реформи, които да дадат пълномощия на възможно най-ниските равнища. Истинският тест за новите председатели на Европейската комисия и на Европейския съвет ще бъде дали схващат този баланс и доколко са в състояние да комуникират по въпроса не само вътре, но и отвъд брюкселските коридори, заключава \"Гардиън\".", "date": "2019.07.04", "title": "Стара Европа отново овладя институциите на ЕС"}
{"url": "https://www.faktor.bg/bg/articles/novini/balgariya/nikolay-nenchev-imah-tezhak-mandat-s-ruski-natisk-protsesat-sreshtu-men-e-nasochen-sreshtu-vseki-voenen-ministar", "text": "\"Беше тежък удар върху прокуратурата с много ясен юридически аргумент от страна на съда\". Така коментира пред Би Ти Ви оправдателната си присъда по делото за ремонта на изтребителите бившият военен министър Николай Ненчев. \"Имах изключително тежък мандат, защото реших да се противопоставя на системата, виждах корупционните практики. Оказа се, че сме една подчинена държава и в частност Министерството на отбраната – подчинена на различни корпоративни интереси и зависимости и в този смисъл на руската компания РСК МИГ. Натискът наистина беше огромен, включително и чрез прокуратурата. Говоря и за руската държава\", заяви Ненчев и уточни, че няма предвид руския народ, към който изпитва симпатии, а политическото ръководство. \"Процесът не беше насочен само срещу мене, беше насочен към всеки друг министър на отбраната, който си позволи да води такъв тип политика\", обясни Ненчев.", "date": "2019.07.04", "title": "Николай Ненчев: Имах тежък мандат с руски натиск, процесът срещу мен е насочен срещу всеки военен министър"}
{"url": "https://www.faktor.bg/bg/articles/lachezar-ivanov-partiya-koyato-falira-darzhavata-ne-mozhe-da-kazva-na-nashata-che-subsidiya-ot-1-lv-bilo-litsemerie", "text": "\"Една фалирала политическа партия, която фалира държавата, не може да казва на нашата, че субсидия от 1 лв. било лицемерие\". Това каза в процедура по начина на водене народният представител от ПГ на ГЕРБ Лъчезар Иванов по време на дебата за намаляване на партийната субсидия от 11 лв. на 1 лв. за действително получен глас.  Иванов обърна внимание, че когато е създавана, ПП ГЕРБ е участвала в повече от три избора без никакво финансиране. Той припомни, че на 10 май 2017 г. ГЕРБ е внесла предложение за размера на субсидията на политическите партии във връзка с референдума, който беше проведен. „Тук да ни се преписват някакви обиди, не мога да бъда съгласен“, обясни той и поиска наказание за всички онези, които от трибуната си позволяват такова нещо. „Искам всички да бъдат на висотата на морала“, каза още Лъчезар Иванов.", "date": "2019.07.04", "title": "Лъчезар Иванов: Партия, която фалира държавата, не може да казва на нашата, че субсидия от 1 лв. е лицемерие"}
{"url": "https://www.faktor.bg/bg/articles/rusiya-svrahsekretnata-podvodnitsa-v-koyato-zaginaha-14-voenni-e-yadrena", "text": "Руският министър на отбраната Сергей Шойгу заяви, че свръхсекретният подводен апарат, в който 14 души загинаха при пожар по-рано тази седмица, е ядрен, се казва в съобщение на сайта на Кремъл. Шойгу докладвал на президента Владимир Путин, че ядреният реактор на борда е напълно изолиран, посочи Ройтерс. Пожарът е избухнал в акумулаторния отсек на подводния апарат.", "date": "2019.07.04", "title": "Свръхсекретната руска подводница, в която загинаха 14 военни, е ядрена"}
{"url": "https://www.faktor.bg/bg/articles/tsirk-v-parlamenta-emil-hristov-ne-mozhe-da-izgoni-cherven-deputat-ot-tribunata", "text": "Днешните дебати в парламента за партийните субсидии отново предизвикаха комични ситуации в пленарната зала. След изказване на Маноил Манев от ГЕРБ, колегата му Георги Гьоков от БСП скочи като ужилен. Манев посочи социалиста като бъдещ кандидат за кмет на Стара Загора, с което вероятно е и разкрил тайна, която се пази строго на \"Позитано\" 20.  Народният представител \"удари\" \"столетницата\" по болното място и констатира, че левицата освен избиратели, вече няма и пари. Гьоков излезе на трибуната с искане за право на отговор. Председателстващият Емил Христов му обясни, че името на депутата не е споменато с лошо и че не е бил обиждан. След кратък разговор, в който се чу \"Не ме заплашвайте\" от страна на Христов, той все пак даде думата на обидения социалист под формата на изказване по начина на водене. Въпреки че отговори на Маноил Манов, Гьоков демонстративно застана до трибуната и поиска ново изказване. Емил Христов и Нигяр Джафер все пак успяха да го убедят, че няма как да му дадат думата отново, след като преди секунди се е изказал.", "date": "2019.07.04", "title": "Цирк в парламента: Емил Христов не може да изгони червен депутат от трибуната"}
{"url": "https://www.faktor.bg/bg/articles/andrey-novakov-ot-gerb-s-vazhen-post-v-klyuchova-komisiya-na-ep", "text": "Евродепутатът от ГЕРБ/ЕНП Андрей Новаков бе избран за координатор на групата на ЕНП в Комисията по регионално развитие на Европейския парламент. Гласуването бе проведено късно снощи в Страсбург, където той получи подкрепа на колегите си от Германия, Австрия, Испания, Холандия, Белгия, Португалия, Полша, Гърция, Унгария, Румъния, Словения и Чехия. „Нито България е малка, нито считам, че е безгласна сред другите в Съюза. Продължаваме да доказваме това всеки ден. Мисията ми е да имаме по-силна позиция в преговорите за бъдещето на кохезионната политика“, заяви Новаков след обявяването на резултатите от гласуването. Миналия мандат на ЕП Новаков бе заместник-координатор, като същевременно бе назначен за преговарящ по бюджета и правилата за кохезионната политика в ЕС след 2021 г. От тази позиция той успя да получи одобрението на ЕП за увеличение бюджета на страната ни с около 3,4 милиарда лева.", "date": "2019.07.04", "title": "Андрей Новаков от ГЕРБ с важен пост в ключова комисия на ЕП"}
{"url": "https://www.faktor.bg/bg/articles/mkd-makedoniya-makedonska-pevitsa-ne-spomena-imenata-na-gotse-delchev-i-yane-sandanski-dokato-izpalnyavashe-himna", "text": "Македонската певица Тамара Тодевска не спомена имената на Гоце Делчев, Яне Сандански, Даме Груев и Питу Гули, по време на свое изпълнение на химна на югозападната ни съседка. Това съобщава македонското електронно издание МКД. Изданието пояснява, че по случай националния празник на САЩ – четвърти юли, в американското посолство в Скопие е организиран прием, провел се в сряда. На него са присъствали премиерът Зоран Заев, президентът Стево Пендаровски, лидерът на опозицията Християн Мицковски, членове на Събранието, бизнесмени и други официални лица. Като част от програмата е и изпълнение на химна на Северна Македония от Тамара Тодевска. По време на втората строфа, където се споменават имената на Гоце Делчев, Яне Сандански, Даме Груев и Питу Гули, случайно или не, те не бяха споменати от изпълнителката, коментира изданието, като пояснява, че това става в контекста на водещите се преговори между София и Скопие относно изясняването на проблемите в историята между двете държави, като един от тях се оказа именно националността на Гоце Делчев. Изданието пише още, че обединената македонска диаспора е поискала изясняване на случая и извинение от страна на американското посолство в Скопие заради грешката, направена по време на изпълнението на химна на югозападната ни съседка от Тамара Тодевска. Според македонската диаспора, чието мнение е предадено в материала, това не е грешка, а преднамерено планирано действие, свързано с някои призиви за промяна на химна на Северна Македония, тъй като, коментира изданието, България настоява споменатите историческите личности да бъдат записани като българи в северномакедонските учебници по история. Изданието добавя, че от София има и заплахи за блокиране на евроинтеграцията на Скопие, ако искането не бъде удовлетворено.", "date": "2019.07.04", "title": "„МКД“: Македонска певица не спомена имената на Гоце Делчев и Яне Сандански, докато изпълняваше химна"}
{"url": "https://www.faktor.bg/bg/articles/novini/balgariya/georgi-markov-tryabva-finansova-dieta-za-partiite", "text": "Трябва финансова диета за партиите. Това каза народният представител от ПГ на ГЕРБ Георги Марков по време на дебата за намаляване на партийната субсидия от 11 лв. на 1 лв. за действително получен глас. Марков посочи, че при съставянето на новата Конституция не е предвиден конституционен текст, който да задължи държавата да финансира партиите. „Не е пропуск на Великото народно събрание. Всички по-възрастни колеги от всички партии си спомнят 1990-1991 г. Да кажеш, че държавата ще хрантути партиите, да си го помислиш дори, беше край на Великото народно събрание“, каза още Марков.  „Защо тогава без субсидии имаше интерес към партиите? Те бяха силни. Имаше голяма активност и защо след това при другите следващи вотове със субсидии партиите са слаби? Защо днес нито една партия без държавните субсидии не може да си помисли да вземе 2 млн. гласа. Нито една партия днес, въпреки субсидиите не може да помисли за 1,5 млн. гласа. Защо ние трябва да хрантутим партиите?“, попита още Марков. „Не искам да хрантутя с моите данъци партията ДСБ, която уби СДС“, подчерта още Марков. По думите му някой ще каже, че през 90-те години на миналия век периодът е бил романтичен. „А сега защо не е романтичен? Нали сме членове на ЕС, членове на НАТО. Да запеем дружна песен, ама няма муза в композиторите. Няма муза в изпълнителите. Защо няма муза, въпреки държавните субсидии? Това е големият въпрос. За това аз подкрепям предложението на Борисов – трябва финансова диета“, обясни още Марков.", "date": "2019.07.04", "title": "Георги Марков: Трябва финансова диета за партиите"}
{"url": "https://www.faktor.bg/bg/articles/novini/balgariya/lekarite-gotovi-za-dialog-s-borisov-za-falshivite-bolnichni", "text": "Лекарите са готови на диалог по казуса с фалшивите болнични, поставен вчера от премиера Бойко Борисов. Той изрази недоволство от сериозния ръст на болничните листове тази година – с 1,5 млн. повече от 2018 г. „Готови сме за диалог“, коментира в ефира на БТВ зам.-председателят на Българския лекарски съюз д-р Николай Брънзалов. Той обаче не е съгласен с твърдението, че само лекарите са главните виновници за създалата се ситуация. „Ако има проблем, той трябва да се докаже”, коментира д-р Брънзалов, като добави, че за увеличаването на болничните листове има както субективни, така и напълно обективни причини. По думите му фалшивите болнични следва да бъдат следени и от самия бизнес, а се оказва, че такава статистика работодателите не водят. „Издаването на болничен лист, който не кореспондира със здравословното състояние на даден пациент, е издаване на финансов документ с невярно съдържание. При това положение съответният колега попада под ударите на закона и искам да заявя, че нито БЛС, нито Националното сдружение на общопрактикуващите лекари в България ще застанат зад такъв колега и биха толерирали такъв тип действия. При един диалог би следвало да се намери решение по въпроса”, каза още д-р Брънзалов. „Много трудно се доказва този документ с невярно съдържание, тъй като издаването на болничния лист и поставянето на диагноза от лекар е една субективна експертиза. Болничният лист се издава въз основа на текущото здравословно състояние. Трудно доказуемо е. Съгласен съм с премиера Борисов, че проблем има и трябва да намерим решение. С учудване наблюдаваме как в празнични дни, когато има официални празници и има увеличаване на болничните листове с 20 – 30%”, каза от своя страна Добрин Иванов, изпълнителен директор на Асоциацията на индустриалния капитал в България (АИКБ).", "date": "2019.07.04", "title": "Лекарите готови за диалог с Борисов за фалшивите болнични"}
{"url": "https://www.faktor.bg/bg/articles/novini/svyat/zaradi-prolivni-dazhdove-evakuiraha-nad-1-mln-dushi-v-yuzhna-yaponiya", "text": "Над един милион души бяха евакуирани от домовете си заради продължилите и днес проливни дъждове в Южна Япония, които причиниха наводнения и свлачища, предаде ДПА. Има съобщения за няколко пострадали вследствие на природната стихия. Властите наредиха евакуация на над един милион души в префектурите Миядзаки и Кагошима на остров Кюшу. Войници бяха разположени в Кагошима на спасителна мисия, тъй като някои жилищни райони и земеделски площи бяха наводнени, а реките в района преляха и излязоха извън коритата си. В някои части на двете префектури от петък се е изляло количество дъжд, което с два пъти надвишава средното за месеца, съобщиха метеорологичните власти. Японската метеорологична служба заяви, че днес се очакват още валежи в страната, включително и в Токио. При причинените от проливните валежи миналата година в Западна Япония наводнения и свлачища загинаха повече от 220 души, припомня ДПА.", "date": "2019.07.04", "title": "Заради проливни дъждове евакуираха над 1 млн. души в Южна Япония"}
{"url": "https://www.faktor.bg/bg/articles/aleksandar-vuchich-srabskite-vlasti-znayat-koy-e-ubil-oliver-ivanovich", "text": "Сръбските власти знаят името на убиеца на намерения сръбски политик от Косово Оливер Иванович, но очакват Прищина и международните представители да получат необходимите доказателства, заяви сръбският президент Александър Вучич в Белград, цитиран от македонското електронно издание “Нетпрес“. Вучич заяви на пресконференцията, че компетентните институции в Сърбия знаят пълната картина, \"всичко, което се случи, с какви мотиви\", и са убедени, че знаят кой през януари 2018 г. в северната част на Косовска Митровица е убил, Оливер Иванович. Белград нито е получил някакви констатации за ДНК анализ от Прищина, посочи Вучич, нито оръжието на убийството, нито записите от охранителни камери. Вучич същевременно поиска помощ от представители на международната общност и властите в Прищина, очаквайки да отговори на дузина от въпросите, които са \"много важни\" при разрешаването на това престъпление, от кадри от камери за наблюдение до данни за лица с криминално досие \", които са в Германия“. \"Ние не искаме нищо от албанците, искаме от компетентните структури на международната общност\", каза Вучич. Той каза, че Сърбия няма да спре да разследва убийството на Иванович, докато убийците не бъдат открити. Вучич отхвърли подозренията, че един от косовските сръбски политически представители Милан Радойчич е участвал в убийството. Лидерът на гражданската инициатива \"Свобода, демокрация и истина\" Оливер Иванович беше убит на 16 януари 2018 г. пред щаба на своята партия в Северна Митровица и въпреки че паралелни разследвания се водят от Прищина и Белград, извършителите и поръчителите на убийството все още не са открити. Албанските власти в Прищина арестуваха трима сърби в Косовска Митровица, като ги обвиниха в предполагаема връзка с убийството на Иванович, но подробностите по разследването все още не са известни и задържаните са в ареста.", "date": "2019.07.04", "title": "Александър Вучич: Сръбските власти знаят кой е убил Оливер Иванович"}
{"url": "https://www.faktor.bg/bg/articles/novini/svyat/tramp-predupredi-iran-da-ne-iznudva-mezhdunarodnata-obshtnost", "text": "Президентът на САЩ Доналд Тръмп предупреди Иран да не изнудва международната общност във връзка със Съвместния всеобхватен план за действие (ядрената сделка - Бел.ред.). Иран отправи ново предупреждение. Рохани обяви, че ще обогатят уран \"до всяко количество, което поискаме\", ако няма ново ядрено споразумение. Внимавай със заплахите, Иран, закани се Тръмп и подчерта, че заплахите може да им струват скъпо.", "date": "2019.07.04", "title": "Тръмп предупреди Иран да не изнудва международната общност"}
{"url": "https://www.faktor.bg/bg/articles/novini/balgariya/georgi-kaschiev-avariyata-v-aets-kozloduy-ne-e-bezobidna", "text": "Енергийният експерт проф. Георги Касчиев коментира аварията в АЕЦ \"Козлодуй\". Припомняме, че вчера шести реактор спря работа заради технически проблем. \"Подобни аварии са се случвали през 2012, 2013 и 2015 г. Те водят до намаляване на живота на реакторите ни\", коментира експертът. Той допълни, че температурата в горните части на реактора е паднала с 20 градуса, което е \"шок за реактора\". Шести блок на АЕЦ \"Козлодуй\" е включен в енергийната система на страната, съобщиха от централата. Блокът е включен в 17:52 часа, след като в 13:50 часа бе спрян поради задействане на електрическа защита. Отстранени са причините, довели до изключването на блока. Извършени са необходимите проверки, които потвърждават, че всички системи и съоръжения на блока работят нормално, допълва се в съобщението на централата. Пети блок на АЕЦ \"Козлодуй\" работи с пълно натоварване на мощността. Министърът на енергетиката Теменужка Петкова потвърди на пресконференция, че Шести блок е заработил отново в 17,52 часа. Очаква се до 18,30 часа блокът да влезе в паралел. До 22,00 часа той ще достигне мощност от 700 мегавата. Поетапно, в рамките на денонощие, блокът ще достигне и пълната си мощност, добави Петкова, цитирана от БТА. Проверката е показала, че причината за изключването на блока е свързана с късо съединение. Системата на централата е автоматизирана и прецизна. Тя веднага е подала сигнал къде е бил възникнал проблемът. Затова екипите на централата са отстранили бързо повредата, добави Петкова. \"Енергийната система на страната е стабилна\", увери тя и добави, че хората трябва да бъдат спокойни.", "date": "2019.07.04", "title": "Георги Касчиев: Аварията в АЕЦ \"Козлодуй\" не е безобидна"}
{"url": "https://www.faktor.bg/bg/articles/ankara-tayno-izprashta-42-germanski-tanka-leopard-2a4-v-severnata-chast-na-kipar", "text": "Докато вниманието на международната общност е насочено към незаконната дейност на Турция в Изключителната икономическа зона (ИИЗ) на Република Кипър, Анкара е провела тайна операция за транспортирането на 42 германски танка \"Леопард-2А4\" към Китре в северната част на разделения остров, населена с турски киприоти, съобщава електронното издание на гръцкия ежедневник To Vima, цитиран от \"Фокус\".. Машините, заедно с боеприпаси, са били транспортирани от турския град Одрин с товарен кораб. Танковете са на Първата турска армия в района на река Марица, където се съхраняват всички бронирани бойни машини на армията на Анкара, и са оборудвани със 120-милиметрови оръдия. Прехвърлянето им е в нарушение на забраните на САЩ и Германия. И Конгресът на САЩ, и правителството в Берлин забраниха прехвърлянето в Кипър на оръжейни системи, които двете страни са продали на Турция. Анкара нарушава тези решения и все по-често използва американски оръжейни системи (танкове, ракети, оръдия и лична военна техника). Транспортирането на \"Леопард-2А4\" към северната част на Кипър очевидно не остава незабелязано от правителството на държавата-членка на ЕС Република Кипър, което информира за придвижването им.  Германският министър на отбраната Урсула фон дер Лайен, която бе номинирана от Европейския съвет за следващ председател на Европейската комисия, е напълно запозната със ситуацията в Кипър, твърдят от редакцията. В началото на март тя проведе разговори за регионална сигурност с кипърския си колега Савас Агелидис. На конференция „Сигурността в Европа и Югоизточното Средиземноморие“ германският министър на отбраната подчерта стратегическото значение на Кипър за ЕС и защити суверенното право на страната да експлоатира природните ресурси в своята ИИЗ. Тя също така се позовава на международното право в подкрепа на Република Кипър по въпроса за германските танкове.", "date": "2019.07.04", "title": "Анкара тайно придвижва 42 германски танка \"Леопард-2A4\" в северната част на Кипър"}
{"url": "https://www.faktor.bg/bg/articles/novini/balgariya/andrey-kovachev-izborat-na-sasoli-za-predsedatel-na-ep-e-kompromis", "text": "Изборът на италианецът Давид-Мария Сасоли за председател на ЕП е компромис, никой не е печеливш или доволен. Това коментира евродепутатът от групата на ЕНП Андрей Ковачев в ефира на БТВ. „Това са политическите реалности в ЕС. Засега не се случи да има по-голямо представителство на нашия регион“, отбеляза със съжаление той. Евродепутатът от групата на ЕНП Радан Кънев добави, че България не е в положение да решава големи въпроси. „Всеки един от нас по-твърдо в поведението си, заяви недоволството си от компромиса. Той е неизбежен, докато политическото тяло в Европа отстъпва пред чиновници“, убеден е той. „Този парламент ще влезе с много ниско доверие и ще е много трудно да го изгради наново. Това е отстъпление за демокрацията в Европа“, подчерта Кънев. „Изборът е резултат от безпринципна, компромисна и нечистоплътна сделка“. Това мнение изрази евродепутатът от групата на Европейските консерватори Ангел Джамбазки. „Бяхме подведени. Началниците в Брюксел взеха решението да си назначат когото си искат. Един месец лъгаха, че имат различни ценности, но се видя, че нямат. Българските представители имаха твърдо поведение. Има основание за недоверието. Това е сделка, пред която „Капалъ Чарши“ изглежда като храм на почтеността. Това е плод на срамен политически пазарлък“, каза Джамбазки. Ковачев коментира неуважението на група евродепутатите на Фараж обърнаха гръб на химна на ЕСИ. „Затова има избори, ЕП и общностни институции. Искаме гласът на европейските граждани да бъде зачитан“. Кънев сподели, че се чувства разочарован, че целият процес не е включвал политики, а личностни конфликти.", "date": "2019.07.04", "title": "Андрей Ковачев: Изборът на Сасоли за председател на ЕП е компромис"}
