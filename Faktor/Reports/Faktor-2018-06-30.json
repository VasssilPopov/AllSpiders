{"url": "https://www.faktor.bg/bg/articles/novini/balgariya/elena-yoncheva-skarbi-bsp-ne-mozhe-da-sabori-pravitelstvoto", "text": "БСП не може да събори правителството, призна депутатката от БСП Елена Йончева по Канал 3. \"Вотът на недоверие изпълни целта си, защото дадохме възможността на хората да се запознаят с факти. БСП не може да събори правителството. Когато хората получат достатъчно информация за дейността на властта, те ще могат да свалят правителството на ГЕРБ\", каза още тя. Според нея председателството на ЕС не е било успешно, а държавата почти фалирала. По думите на говорителката на парламентарната група на БСП показателно е и това, че по време на дебатите в петък нито един министър от третото правителство на Бойко Борисов не е взел дума в пленарната зала. \" Всеки вот срещу ГЕРБ е закъснял\", заключи тя.", "date": "2018.06.30", "title": "Елена Йончева скърби: БСП не може да събори правителството"}
{"url": "https://www.faktor.bg/bg/articles/novini/balgariya/govoritelyat-na-evropredsedatelstvoto-balgariya-postigna-mnogo-i-promeni-predstavata-za-sebe-si", "text": "По време на Българското председателство благодарение на нас се случиха много важни неща. Това заяви пред БНР Веселин Желев, говорител на Европредседателството.   „Решен беше 28-годишният спор за името на Македония. Да, той се водеше с посредничеството на ООН, но докъде щеше да стигне той, ако не беше стимулът? Мястото, където беше постигната тази договореност, беше София - срещата на върха ЕС - Западни Балкани“, припомни Желев.  Според него дори и само с този пробив Българското председателство щеше да остане в историята.   „Другото голямо постижение е, че Македония и Албания получиха дата за започване на преговори за евроинтеграция. Македония чака за това 9 години. На трето място, въпросът за разширяването на ЕС, който беше пет години във фризера, се върна на масата за решения. Това стана благодарение на България“, каза още Желев.   Той допълни, че е имало сложни моменти, но оценките от Брюксел сочат, че България се е справила на високо ниво.   „От естонците наследихме 105 законодателни досиета и 78 вече са решени. Оказа се, че България има много добре подготвена администрация и дипломация, която може да постига съгласие между 28-те страни членки. Еврокомисарят по климата и енергетиката Ариас Каниете специално отбеляза заслугите на Българското председателство и подчерта, че България се е справила прекрасно“, каза говорителят на Българското европредседателство.   В цялата дейност на Председателството са били ангажирани малко над 2000 души. Това е административен капитал, който е важно държавата да опази и той да продължи да се развива, добави Желев.   На въпрос дали има промяна в стереотипите и отношението към България той съобщи, че през цялото време на Председателството със специална компютъризирана система е мерено съотношението на положителни към отрицателни публикации за страната ни.   „През януари съотношението на положителни към отрицателни публикации за България е 59% към 20%. В края на май, за юни още нямаме окончателните данни, съотношението на положителни към отрицателни публикации е 68% към 7%. Резултатът се вижда. В началото всички повтаряха клишето за най-бедната и корумпирана държава. Това се промени, защото видяха, че за България има да се разкаже много повече от това“, каза още Желев.", "date": "2018.06.30", "title": "Говорителят на европредседателството: България постигна много и промени представата за себе си"}
{"url": "https://www.faktor.bg/bg/articles/novini/svyat/sadbovni-dni-za-merkel-pet-vazmozhni-stsenariya", "text": "Меркел си отива? Меркел остава? В неделя, когато заседава ръководството на ХСС, ще стане ясно какво ще е политическото бъдеще на Ангела Меркел. Ето пет възможни сценария: Ангела Меркел се връща от срещата на върха за миграцията като сияеща победителка. Християнсоциалният съюз (ХСС) на Хорст Зеехофер оценява тези успехи като резултат от оказания \"баварски натиск\". ХДС и ХСС отново са съюзници. Меркел е спасена и дори излиза от тази криза по-силна.  Вероятност да се случи: - - - 4 - - - - - - (0 = изключено; 10 = повече от сигурно) Резултатите от срещата на върха се интерпретират различно. Предприемат се първи стъпки към приемането на обща за ЕС политика за правото на убежище, но всякакви по-нататъшни действия се протакат с помощта на декларативни обещания. ХДС моли за още малко време, а Зеехофер, Зьодер и компания на свой ред уверяват, че вземат всички предпазни мерки за връщането на бежанци. Ангела Меркел е с отслабени позиции, но все пак остава канцлерка. Вероятност да се случи: - - - - - - 7 - - - (0 = изключено; 10 = повече от сигурно) Критиците на Меркел определят постигнатите резултати от срещата на върха като недостатъчни, а ХСС обвява, че те няма да доведат да никаква промяна на положението по границата. И понеже не са договорени още никаки двустранни споразумения, германската полиция започва да връща обратно мигранти. Ангела Меркел дава пълна свобода на действие на вътрешния министър Хорст Зеехофер, а неговият ХСС представя това в предизборната си кампания в Бавария като победа над курса на Меркел в бежанската политика. Германската канцлерка излиза от ситуацията силно отслабена.  Вероятност да се случи: - - 3 - - - - - - - (0 = изключено; 10 = повече от сигурно) Ангела Меркел обявява срещата на върха за голям успех. Но нейните критици от ХСС смятат, че канцлерката се е провалила. Хорст Зеехофер разпорежда връщането на хора от границата. Меркел припомня, че Германия носи и европейски отговорности, държи на своя курс и уволнява Зеехофер. След това ХСС напуска коалицията. Фракцията ХДС/ХСС в Бундестага се разпуска, а Ангела Меркел продължава да управлява с правителство на малцинството заедно със социалдемократите. Или пък кани Зелените да заемат мястото на ХСС. Вероятност да се случи: - - - - 5 - - - - - (0 = изключено; 10 = повече от сигурно) ХДС и ХСС оценяват различно резултатите, постигнати на европейско равнище. Германският вътрешен министър Хорст Зеехофер решава да действа на своя глава на границата и бива уволнен от германската канцлерка. Коалицията се разпада, както и парламентарната фракция на консерваторите. Ангела Меркел поема отговорността за провала на правителството, иска вот на доверие от парламента и проправя пътя за нови избори. На конгреса на нейната партия ХДС обаче Меркел не се кандидатира за председателското място. То се оспорва между Анегрет Крамп-Каренбауер, Армин Лашет и Йенс Шпан. Вероятност да се случи: - - - 4 - - - - - - (0 = изключено; 10 = повече от сигурно)", "date": "2018.06.30", "title": "Съдбовни дни за Меркел: пет възможни сценария"}
{"url": "https://www.faktor.bg/bg/articles/novini/balgariya/borisov-mnogo-sam-evropeets-no-balgarite-sa-mi-na-parvo-myasto", "text": "„Винаги съм бил за общите европейски решения. Мисля, че в случая позицията ни за мигрантите е наравно коректна със всички. Парите не са изобщо проблем. Аз съм за солидарност. Като решим всички какво да правим, сядаме и се разбираме какво да се прави с тези мигранти в Европа. Аз не мога да си позволя да поемам риска, защото той може да има толкова непоправими последствия в дългосрочен план. 6 месеца работихме върху дъблинското споразумение. Винаги съм се прекланял към Ангела Меркел, защото тя е солидарна”, каза по време на брифинг, премиерът Бойко Борисов.  „Преди няколко години са минали над 60 000 мигранти. 20 от тях по управлението на БСП. Разбира се, че трябва да бъдем солидарни. Към тази дата, единственото, за което се говори активно е преразпределението. Гърция трябва да бъде не само към България коректна”, каза още той.  „Въпреки големия хейт от България, аз си говорих с Ердоган и пазенето на границата ни е дадено за пример. Много съм европеец, но българите са ми на първо място. Трябва да се намери общо европейско решение. Не говорим за нелегалните мигранти, а за тези дошли на границата и са се регистрирали и тръгват за Германия, Австрия, Холандия и къде и да са тръгнали.  Като нация, като народ, трябва да си държим нашата позиция”, заяви министър- председателят.", "date": "2018.06.30", "title": "Борисов: Много съм европеец, но българите са ми на първо място"}
{"url": "https://www.faktor.bg/bg/articles/novini/balgariya/boyko-poryaza-merkel-ako-nyakoy-ima-nuzhda-ot-migrantite-da-gi-vzeme-zashto-tryabva-nie-da-badem-nakazani", "text": "Ако някой има нужда от мигрантите да ги вземе, защо трябва ние да бъдем наказани. Това каза пред журналисти министър-председателят Бойко Борисов по повод информация в чужди медии, че канцлерът Ангела Меркел е постигнала споразумение с 14 държави за връщане на мигранти, предаде агенция „Фокус“. „Предложих за един или за шест месеца да спрем достъп до ЕС, да си решим спокойно всички тези проблеми. Винаги съм бил за проевропейското, за общите европейски решения. Бил съм атакуван за това в България, но в случая мисля, че позицията ни е еднакво коректна към всички“, заяви Борисов. „Ако някой има нужда от тези мигранти и ги заяви, ние сме ги регистрирали, да ги вземе. Ако не, защо ние без да бъде решен въпросът с платформите, с външните центрове, трябва да бъдем наказани? Парите не са изобщо проблем. Биха дали и милиарди, който се съгласи да ги издържа. Не са проблем парите в случая, а политическата криза на тази тема в Европа“, допълни той. „Аз съм за солидарност, но пак казвам, когато решим всичко това заедно сядаме и казваме какво да правим с тези, които са в Европа. Аз не мога да си позволя да поема риска, защото този риск е толкова дългосрочен след това, толкова до непоправими последици може да има за нашата страна и за хората в България, че аз не мога да си го позволя. Видях доста реакции – не им се хареса на една част от колегите, други ме аплодираха, но мисля, че това устройва би трябвало да устройва всички“, каза още Борисов и поясни, че затова 6 месеца се е работило върху промяната в Дъблинското споразумение.  „3- те нива, когато няма вълна, когато има вълна, когато има вторично преразпределение. И пак казвам винаги съм се прекланял и публично пред хуманността на Ангела Меркел, защото тя пое тежестта на всички. И на Виктор Орбан съм го казвал публично. През България са преминали преди няколко години 60 хил. души - 20 хил. по времето на БСП, 40 хил. по наше време, докато станат загражденията. От Унгария са сигурно двойно повече, но Германия ги прие, понесе този пасив. Разбира се, че трябва да бъде солидарни, но след като решим и другите две теми“, поясни премиерът. „Към тази дата единственото, за което се говори активно е преразпределението. Да, реши се да се плати на Турция. Но до вчера и днес още не сме платили. Само на добра воля към България изпълняват ангажимента“, коментира още Бойко Борисов. \"Много ясно казах, че със стара дата не можем да приемаме мигранти\", добави той. „Винаги съм казвал, че Германия е моторът на Европа. Винаги съм казвал, че последното десетилетие канцлерът Меркел е допринесла за просперитета и то в пълния обем на цяла Европа, не само на Германия. Разговарях миналата седмица и с премиера на Бавария. Били сме винаги най-солидарни. Само че аз солидарността я разбирам по друг начин – всяка държави да си носи отговорността за границата. Говоря за външните държави. Да, когато вълната дойде, всички бяхме неподготвени, но в България по най-бързия начин две правителства подред започнаха да изграждат съоръженията, изградиха ги, над 230-240 км. Инвестирахме в полиция, жандармерия, сменихме закона, пратихме армията. Получихме и финансова помощ от ЕК“, заяви Борисов. По думите му миграционният поток е сведен до нула. „Благодарим, а и дадохме принос със срещата на Върха между ЕС и турския президент Ердоган. Така че усилията на България плюс работещото споразумение между ЕС и Турция гарантираха външните граници на ЕС. Това е солидарност. Много ясно казах, че със стара дата не можем да приемаме мигранти, защото не сме виновни, че сме последни в ЕС. От 2015 г. до четвъртък срещу петък през нощта сме защитавали една и съща позиция, която е работеща за всички европейски държави“, подчерта той. Според него тя е едновременно да се задействат трите мерки. „Мислех, че след като сме се спогодили с толкова труд, тази тема сега ще се работи, а няма да се коментира. Трите мерки трябва да действат едновременно и да влязат едновременно. Първата – осигуряване категорично на външните граници на ЕС чрез финансова помощ, хора техника за Гърция, Италия, Испания и България. Едновременно с това да се преговаря с държави без да им се назовават имената извън Европа, където да се направят такива „хот спотове“ или платформи, за да може хората, които си мислят, че могат да намерят работа и препитание в Европа, да отидат там. Категорично да се разделят двата вида мигранти – бягащите от войната с икономическите. Това не е едно и също“, подчерта Борисов. „Самите ние, когато българи отидат в Европа, ние тихомълком си връщаме доста от нашите сънародници, които не се занимават там с това, за което законът повелява. Третото е да се говори за вторичното преразпределение в Европа. Сиреч, ако една държава е изпуснала мигрантите, минали нелегално, не си изпълнила ангажиментите, тогава разбирам да се върнат. Но тези, които са влезли по официален път, съгласно всички споразумения и са отишли да търсят препитанието си в Европа една част първо по какъв начин ще бъдат върнати и второ, защо ни наказват за нашето усилие и усърдие“, попита Борисов.", "date": "2018.06.30", "title": "Бойко поряза Меркел: Ако някой има нужда от мигрантите -  да ги вземе! Защо трябва ние да бъдем наказани!"}
{"url": "https://www.faktor.bg/bg/articles/novini/balgariya/golyam-pozhar-izbuhna-v-stolichniya-kvartal-nadezhda-6", "text": "Голям пожар е избухнал в столичния ж.к. \"Надежда\" 6, сигнализира читател на БЛИЦ, който е забелязал пламъците от дома си. \"Не знам какво гори. Близо е до склад на \"Двете фукли\". Може би пламъците са обхванали барака, а около огъня има събрала се тълпа. Страшно е\", споделя с треперещ глас читателката ни. На улица \"Златен клас\" в квартала в момента има две пожарни коли и две линейки. Не е ясно дали има пострадали при огнения кошмар.", "date": "2018.06.30", "title": "Голям пожар избухна в столичния квартал \"Надежда\" 6"}
{"url": "https://www.faktor.bg/bg/articles/gen-vasil-vasilev-masovite-bezreditsi-tryabvashe-da-badat-potusheni-sas-sila", "text": "\"Масовите безредици, трябваше да бъдат потушени със сила. Пак повтарям- със сила и помощни средства се потушават такива ситуации, дори със сълзотворен газ. Искам да попитам кучето, което е с тях за какво е ако не може да се използва. То трябваше, заедно с човека, който го води да бъде пуснато, където е най-уязвимото място .\" Това каза в ефира на Канал 3 бившият директор на Националната полиция ген. Васил Василев по повод нападението на над полицаи от роми. \"Използването на оръжие не е шега работа и носи тежки последици. Стрелбата или ще нарани тежко човек, или ще го убие. Няма как полицаите да стрелят на масова безредица. В Ботевград имаше деца и гледащи. Българската полиция, няма бойни пистолети. Не е нужно да гърмят. Те трябва да респектира. Не трябва и да си помислят да нападат. Използването на оръжието например в Америка е исторически въпрос и е залегнал в бита и съзнанието на хората да го имат, за да се опазят. Тук в масовите безредици, които възникват, използването на оръжие не е добро нещо, защото могат да загинат невинни. Затова са предвидени, димни гранати и сълзотворен газ.\", каза още той. \"Когато се наложи да се стреля, трябва да има нападение върху полицията. Законът е ни напред, ни назад и това стресира полицаите. Има така нареченото отстояние- не можеш да се приближиш, а ако го направиш, значи, че си опасен за него. В чужбина имат палки и с тях се отработват 150 вида хватки. Всичко това е плод на тренировка. В МВР са занемарили работата по нея. Имаме проблеми в циганските махали и всяка секунда може да възникне ситуация. Тя трябва да се овладява със сила и никакви компромиси за извършени нарушения от цигани , категоричен беше Васил Василев. Дадоха им възможност да станат недосегаеми, защото знаят, че са едно от най-евтиното и използвано средство за избори. Те бягат в чужбина и сведенията от там не са добри. Там си ги хващат по улиците да крадат, просят и проституират.  Полицията трябва да има тактика и да е подготвена, че всеки момент може да има безредици. Трябва полицаите да бъдат оборудвани\" , сподели бившият директор на Националната полиция.", "date": "2018.06.30", "title": "Ген. Васил Василев: Масовите безредици трябваше да бъдат потушени със сила"}
{"url": "https://www.faktor.bg/bg/articles/novini/svyat/ukrayna-obyavi-che-e-sazdava-nay-moshtnata-krilata-raketa", "text": "Украйна още през 2019 г. може да създаде най-мощната в света противокорабна крилата ракета (ПКР). Това заяви началникът на украинския Център за изследвания на армията, конверсията и разоръжаването Валентин Бадрак.  \"Това е най-мощното мобилно наземно средство, което може да бъде използвано за брегова охрана\", заяви Бадрак в интервю за украинското издание \"Апостроф\".  Украинският експерт твърди, че ПКР може да поразява \"всякакви цели\" на разстояние 280-300 километра и ще стане \"психологически фактором\" за въздействие върху Русия.  Комплексът с противокорабни крилати ракети \"Нептун\" е изцяло украинска разработка, обяви от своя страна Съветът за национална безопасност и отбрана на Украйна. Според неговия шеф Александър Турчинов далекобойността на крилатите ракети и бойното им снаряжение не противоречат на подписаните от Украйна международни договори за този вид оръжия.  С разработката на ракетата са били ангажирани конструкторите от държавното предприятие Лъч в сътрудничество с Мотор Сич и други фирми от военно-промишления комплекс. Ракетата, която е дълга около 5 метра, ще има три модификации: корабно, наземно и въздушно базиране. Първите изпитания на ракетата бяха на 22 март 2016 г.", "date": "2018.06.30", "title": "Украйна обяви, че създава най-мощната крилата ракета"}
{"url": "https://www.faktor.bg/bg/articles/novini/balgariya/deputat-ot-gerb-bsp-si-vkara-avtogol-s-glupostite-po-vreme-na-vota", "text": "\"Преди гласуването на вота на недоверие в петък БСП представи големи глупости. Те със своите аргументи си вкараха гол в собствената врата. Голяма част от критиките към нас, представени от лидера на партията Корнелия Нинова, се отнасяха за решения и действия на правителствата на БСП. Ние не можем да отговорим на нещо, което не е по същество.\", Това заяви пред Канал 3 депутатът от ГЕРБ Христо Гаджев и обобщи: \"В БСП много забравят... \"", "date": "2018.06.30", "title": "Депутат от ГЕРБ: БСП си вкара автогол с глупостите по време на вота"}
{"url": "https://www.faktor.bg/bg/articles/novini/balgariya/tsvetan-tsvetanov-pred-mgerb-evropeyskite-izbori-shte-badat-razkovnicheto-za-stabilnostta-na-balgariya", "text": "Европейските избори ще бъдат разковничето за стабилността на България. Те ще дадат ясен знак дали в бъдеще ще се стремим към силно присъствие в евроатлантическото семейство или не. Вярвам, че тези избори ще ни дадат допълнителна увереност и за местния вот. Това заяви в Боровец пред над 130 младежи от ГЕРБ-София и ГЕРБ-София област заместник-председателят на ГЕРБ и председател на ПГ на партията Цветан Цветанов. Там той изнесе лекция на тема „Развитието на България в глобалните политически рамки“. Сред гост-лекторите на семинара са още председателят на Младежи ГЕРБ и заместник-министър на външните работи Георг Георгиев, актьорът и продуцент Николай Ишков и Дойчин Боянов от Федерацията по катерене и алпинизъм. „Българското председателство приключи, но то успя да вкара България в центъра на Европа. Оценките за представянето ни бяха изключително високи“, обясни Цветан Цветанов. По думите му най-големият успех на председателството, а именно очертаването на ясна европейска перспектива пред Западните Балкани, е гаранция за по-малко влияние от трети страни в региона. „След 15 години Западните Балкани отново са в дневния ред на Европа“, изтъкна Цветанов.  „Правителството докара до успешен край председателството без да получи подкрепата на БСП. Станахме свидетели на вот на недоверие както в началото, така и в края на европредседателството“, посочи председателят на ПГ на ГЕРБ и допълни, че БСП не са имали готовност да водят дебат за проблемите в сектор „Сигурност“. „Те вдигат шум, защото нямат какво друго да предложат в интерес на гражданите“, категоричен бе Цветанов. Заместник-председателят на ГЕРБ посочи, че структурите на партията в страната имат важната задача да популяризират успехите на правителството и управляващото мнозинство в парламента. Той обясни, че много страни днес имат интерес ЕС да не е силен и на задаващите се европейски и местни избори това ще си проличи. „Казвайте колко добре пазим границите си, подчертавайте, че България ще получи 8% повече за кохезия, кажете как гласът ни се чува в Европа. Хората ще получават това, което искат, само ако законодателната, изпълнителната и местната власт работят заедно“, каза още Цветан Цветанов. Председателят на ПГ на ГЕРБ изтъкна, че няма друга партия, която да има такъв потенциал и ресурс сред младите си членове. „Вие сте хората с новите идеи и на европейските и местни избори догодина ще имате ключова роля“, обърна се към младежите Цветанов.", "date": "2018.06.30", "title": "Цветан Цветанов пред МГЕРБ: Европейските избори ще бъдат разковничето за стабилността на България"}
{"url": "https://www.faktor.bg/bg/articles/obshtestvo/zakon-i-red/gdbop-arestuva-sina-na-yosko-kostinbrodskiya", "text": "ГДБОП арестува сина на Йоско Костинбродския – Иван, за рекет и дрога. Младият мъж и още десетина негови авери са били изненадани в различни градове на България в четвъртък привечер, пише в. „Телеграф“. Новината потвърдиха от МВР. Подозрението е, че Иван и останалите мъже участват в банда, която опитвала да наложи монопол на наркопазара в столицата, споделиха антимафиоти. В същото време от Йоско Костинбродския няма и следа като той се води за издирване от зимата на 2014 г. Иван Йосифов и аверите му били следени месеци наред. Те влезли в полезрението на спецченгетата с опитите си силово да се наложат на пазара на наркотици в столицата и да са монополисти. Бандата имала няколко разклонения, сочат оперативните данни на МВР. Едни били биячи, други – рекетьори, трети се занимавали с пласиране на дрога, обясниха криминалисти.", "date": "2018.06.30", "title": "ГДБОП арестува сина на Йоско Костинбродския"}
{"url": "https://www.faktor.bg/bg/articles/kultura/nim-predstavya-v-luvara-izlozhba-posvetena-na-parvoto-balgarsko-tsarstvo", "text": "Националният исторически музей ще покаже днес в Лувъра редки експонати. Експозицията е посветена на Първото българско царство. Изложбата е озаглавена \"Преславското съкровище и Преслав - средновековна столица на България\". Експозицията ще бъде показана в зала 6 на крило \"Ришельо\" на музея.  В нея участват 45 паметника, като най-голям интерес сред посетителите се очаква да предизвика Преславското златно съкровище, изработено в Константинопол в края на 9 век. Сребърен, позлатен накрайник за колан, характерен за ранновизантийските коланни обкови от 6-7 век е друг акцент в изложбата, която ще бъде в Лувъра до 5 ноември.", "date": "2018.06.30", "title": "НИМ представя в Лувъра изложба, посветена на Първото българско царство"}
{"url": "https://www.faktor.bg/bg/articles/sport/tochno-predi-machovete-na-mesi-i-ronaldo-zatvoriha-fenzonata-v-moskva", "text": "Фензоната в Москва временно бе затворена заради лошо време, съобщиха руските медии. Метеорологичните прогнози за днес са за дъжд и силен вятър. Местните власти прецениха, че е по-удачно да затворят зоната, за да не се рискува здравето на посетителите. \"Решението е заради неблагоприятната прогноза за времето, в това число резки пориви на вятъра, които се очакват на 30 юни в дневните и вечерните часове\", се казва в съобщението на московските власти. В другия осминафинал от днешната програма се срещат Уругвай и Португалия. Два отбора, които разполагат с равностойни състави, и които не са сред фаворитите за световната титла. Тези прогнози обаче може да бъдат опровергани. Още повече, че преди две години на Евро 2016 Португалия завърши на трето място в групата си и не беше фаворит за титлата, а в крайна сметка стана европейски шампион. Уругвайците пък са изключително дисциплинирани и сработени. Още повече, че в центъра на отбраната са Хосе Хименес и Диего Годин от Атлетико (Мадрид), а португалската звезда Кристиано Роналдо няма отбелязан гол срещу този дует в мачовете срещу „дюшекчиите“ в Примера дивисион. За феновете това е голям удар, тъй като днес са два от най-интересните мачове. След минути на терена излизат Франция и Аржентина, а по късно в пряк двубой ще се изправят Португалия и Уругвай.  Предстои тази вечер да разберем кой ще надделее – младостта или опитът. Наблюдателите на шампионата в Русия отбелязаха и изключително приятелската и ведра атмосфера в лагера на „петлите“. От другата страна е натоварения с големи очаквания и подложен на огромно напрежение отбор на Аржентина, както и неговият лидер Лионел Меси. При „гаучосите“ има нескрито недоволство от селекционера Хорхе Сампаоли, който беше на косъм от уволнението след загубата с 0:3 от Хърватия.", "date": "2018.06.30", "title": "Точно преди мачовете на Меси и Роналдо: Затвориха фензоната в Москва"}
{"url": "https://www.faktor.bg/bg/articles/sport/deteto-chudo-na-frantsiya-prati-mesi-i-kompaniya-u-doma", "text": "Франция победи Аржентина с 4:3 в прекрасно зрелище на „Казан Арена“ и е първият четвъртфиналист на световното първенство по футбол в Русия. Антоан Гризман (13-дузпа) даде преднина на „петлите“, а „гаучосите“ направиха пълен обрат с феноменален гол на Анхел Ди Мария (41) и друг с малко късмет на Габриел Меркадо (48) при удар на Лионел Меси. Играчите на Дидие Дешан обаче съкрушиха със съперника със страхотен гол на Бенжамен Павар (58) и две попадения на Килиан Мбапе (64, 68). В добавеното време влезлият като резерва Серхио Агуеро (90+3) само оформи крайния резултат след асистенция на Меси. Аржентинците владееха повече топката през първата част, а французите действаха с мълниеносни контраатаки. Още в 9-ата минута Антоан Гризман изпълни пряк свободен удар и топката разтресе напречната греда. Две минути след това \"петлите\" проведоха скоростна контраатака, при която Килиан Мбапе пое топката зад центъра на терена, надбяга Хавиер Массчерано, а след това и Маркос Рохо, който събори в наказателното поле. Съдията от Иран Алиреза Фагани отсъди дузпа, а две минути по-късно Антоан Гризман бе хладнокръвен от бялата точка за 1:0. Дузпата се забави заради оказване на медицинска помощ на Мбапе. В 27-ата минута Аржентина поиска дузпа, след като Павод изведе Меркадо, който влезе в наказателното поле и се опита да подаде на Ди Мария, а топката срещна ръката на Юмтити. Съдията обаче прецени, че няма умисъл в действията на защитника, който бе прибрал ръката до тялото. Три минути след това \"петлите\" организираха нова опасна атака, при която този път финтовете на Мбапе срещу Талиафико не минаха. \"Гаучосите\" успяха да изравнят четири минути преди края на първата част, когато свободният Анхел ди Мария получи топката на няколко метра пред дъгата на наказателното поле и с феноменален удар прати топката в горния ляв ъгъл на вратата, пазена от Лорис, изравниявайки резултата - 1:1. Три минути след почивката \"гаучосите\" стигнаха до пълен обрат с голяма доза късмет. Евер Банега изпълни пряк свободе удар отляво на наказателното поле на \"петлите\", защитниците не успяха да изчистят топката и Лионел Меси отправи удар, стигна се до рикошет в крака на Габриел Меркадо и гол за пълния обрат в мача - 1:2. В 56-ата минута Фасио сгреши в защита, чуквайки топката към вратаря Армани, но тя премина покрай него, а притичалият Антоан Гризман не успя да я насочи в мрежата от малък ъгъл. Две минути след това Матюиди изведе Мбапе, който центрира отляво в наказателното поле на \"гаучосите\", а топката стигна до Бенжамен Павар, който със страхотен удар от въздуха не остави никакви шансове за Армани - 2:2. Зрелището продължи и \"петлите\" бързо стигнаха до обрат в своя полза. В 64-ата минута Люка Ернандес центрира в наказателното поле на Аржентина, където след карамбол топката стигна до Килиан Мбапе, който мощен удар от близка дистанция вкара за 3:2. \"Гаучосите\" изпаднаха в нокаут само четири минути по-късно. Матюиди подаде към Оливие Жиру, който даде перфектен пас към Мбапе и нападателят на ПСЖ остана сам срещу Армани, преодолявайки го за 4:2. Така Мбапе стана първият тийнейджър с два гола в един мач на световно първенство от 1958 година насам, когато това прави Краля на футбола Пеле с екипа на Бразилия.", "date": "2018.06.30", "title": "Детето-чудо на Франция прати Меси и компания у дома!"}
{"url": "https://www.faktor.bg/bg/articles/obshtestvo/ulitsata/spasiha-samoubiets-reshil-da-se-myata-pod-vlaka-kray-aytos", "text": "Приключа драмата с 23-годишния Рамадан, който бе решил да скача от жп прелеза край Айтос.  За щастие полицаите преди малко успяха да убедят младия мъж да слезе от парапета, пише Флагман.бг. В момента с него работят и психолози. Не са ясни причините, поради които младежът е решил да сложи край на живота си по един от най-болезнените начини. Те тепърва ще се изясняват, но по първоначална информация младият мъж, който е родом от сунгурларското село Съединение, но от известно време живее и работи в Айтос, изпаднал в депресия заради лични проблеми.", "date": "2018.06.30", "title": "Спасиха самоубиец, решил да се мята под влака край Айтос"}
{"url": "https://www.faktor.bg/bg/articles/politika/na-vseki-kilometar/poznan-yuni-1956-godina-ili-vastanieto-na-horata-na-truda-sreshtu-komunizma", "text": "На 28 юни 1956 г. в полския град Познан избухва първото въстание срещу комунистическия режим в страната. То започва като генерална стачка и прераства в истински народен бунт, който е  смазан от  силите на милицията и армията.   В ранната утрин на 28 юни (четвъртък) работниците от завод „Иполит Цегелски”, който в периода 1949-1956 носи името на съветския сатрап Йосиф В.Сталин, обявяват стачка. Те протестират срещу условията за работа и непосилните за изпълнение норми, срещу мизерните заплати и безкрайните, ноникога неизпълнявани комунистически обещания. Много бързо стачката им преминава в   Първоначално работниците се опитват да защитят своите искания в диалог с властите. На 26 юни те изпращат свои представители  във Варшава, за да изложат исканията им в Министерството на промишлеността и в централата на профсъюзите. И очакват с надежда тяхното завръщане, защото на думи, както в СССР, така и в Полша,  комунистите вече са осъдили „култа към личността” на Сталин и респективно – Сталиновите порядки и режим. Но случилото се през юни 1956 г. в Познан е пример, че на комунистите никога не трябва да се вярва. Независимо кой е техният „вожд” в момента. Познанските работници и граждани за пореден път се убеждават, при това с цената на скъпи жертви, че комунистът е същество, което едно говори, а друго прави, едно обещава, а точно обратното върши.  Убеждават се, че лъжата е същност на комунистическата управленска доктрина.  През нощта на 26 срещу 27 юни представителите на работниците се връщат от Варшава с чувството, че техните искания са срещнали разбиране, били са приети, проблемите им ще бъдат решени,  постигнали са целта си.  Но няколко часа по-късно в Познан пристига министърът на промишлеността и „свежда” партийната директива, която категорично отхвърля работническите искания. Тогава именно познанските работници разбират, че на „книга” те са „управляваща класа”, но в действителност държавата се управлява от особен род същества, за които няма „мило и драго” извън техния партиен и личен интерес.  На 28 юни в 06.00 ч.сутринта започва стачката в няколко Познански предприятия. След 10.30 ч. работниците излизат на уличен протест, който бързо прераства в масова демонстрация срещу режима. В нея вземат участие   В същото време висшият ръководен орган на комунистическата партия във Варшава – т.нар. Политбюро, взема решение да бъде смазан работническия протест с цялата мощ на милицията и армията. Предложението прави министърът на отбраната ген. Константин  Рокосовски. Така и Полша доказва, че при комунизма армията бе подготвяна не за отбрана, а за война срещу собствения народ.  Срещу народа, който отделяйки от своя оскъден залък, плащайки непосилни данъци, я поддържа и храни. Армията при комунизма не пазеше националната държава, родината,  а властта на комунистическа партия, а чрез нея и тоталната власт на Съветската империя. Затова и с право комунистическите режими в Централна и Източна Европа се определят като антинародни и престъпни. У нас тази им същност е описана в закон, а  Познанският юни 1956 г. е едно от първите доказателства затова. Унгарското въстание от месец октомври същата година е също доказателство. И Пражката пролет от 1968 г. е доказателство. И българското горянско движение – първото съпротивително движение срещу комунистическата власт, е доказателство. Това са демократични народни революции, участниците в които заслужават нашата вечна признателност и памет. Всички те са победени със силата на милицията и армията,  по заповед на висшите ръководства на комунистическите партии действащи под прякото ръководство и контрол на Москва. Това са години, в които комунистите осъществяват геноцид срещу народите на своите държави, срещу волята и мечтите на хората за  свободен и нормален живот, за живот с „човешко лице”, както се изразяват в Прага през 1968 година.    Министърът на отбраната на Полша, който дава заповед да бъде смазан познанския бунт на свободните хора,  е съветски военноначалник, но след войната е вицепремиер и министър на отбраната  на Полша.  Само този факт е достатъчен, за да обясни нагледно окупационната същност на съветския режим спрямо държавите от т.нар. „съветски лагер”.  От позицията си на главнокомандващ на съветските войски на територията на Полша в края на Втората световна война Рокосовски става министър на отбраната на „суверенната” държава. У нас такива „кадрови”  възходи се реализират от агенти на КГБ, ГРУ и ДС. При социализма имахме за министри на отбраната българи, които изцяло обслужваха съветската политика. Но те бяха българи само по свидетелството за раждане. В действителност действаха като съветски поданици.  Днес живеем с надеждата, че е по-различно. В миналото  от страх да не загубят властта и контрола в окупираните територии  руснаците действат безцеремонно – директно монтираха на ключови места в управлението свои генерали.  Константин Рокосовски е маршала, който командва т.нар. „Парад на победата” на 24 юни 1945 г. в Москва. Като командващ Донският фронт той пленява германския фелдмаршал Фридрих Паулус край Сталинград на 31 януари 1943 г. Но защо този заслужил за победата над нацизма съветски маршал атакува с танкове излезлите с голи ръце на мирен протест полски работници и граждани през юни 1956 г. в Познан? Защо хората, които искат по-добро заплащане на своя труд, които търсят правата си, се третират от комунистическата власт като врагове ? И защо армията, вместо да пази националните граници, воюва срещу собствения народ? Защо тя е политизирана? Защо в нея има „политически офицери”? Истината е, че комунистите деляха света на две. От едната му страна бяха те, верните на своята партия и на своя вожд, а от другата страна  Всеки човек бе потенциален и реален враг на комунистите, ако случайно или закономерно не мислеше, и не действаше като тях. Това бе отвратителното в комунистическата психология. А тя за съжаление е все още жива. Защото комунизмът като политическа и икономическа система бе „победен” и обезсмислен, но комунистите – вари ги, печи ги, са си все същите. В интервю за полското списание „Политика” Ариадна Рокосовска, правнучка на маршала, споделя, че когато след войната Константин Рокосовски е изпратен в Полша и там става министър на отбраната, това е „подарък на Сталин за поляците по случай поредната годишнина от Великата октомврийска социалистическа революция”. На 28 юни 1956 г. този генерал – Сталинов армаган, заповядва избиването на познанските работници.   Поляк или руснак е Константин Рокосовски? Знае се, че е роден на 21 декември 1896 г. В съветските енциклопедии за негово родно място е посочен град Великие Луки в Псковска област на Русия, който се намира на около 80 км. от границита с Беларус. Но сам той в своите автобиографии писани преди 1945 г. твърди, че е родом от Варшава. Откъде тогава се появява Великие Луки? Появява се, когато след войната по решение на Политбюро на КПСС се полага бюст паметник на този „съветски пълководец.” Но как да вдигнат паметник на съветски маршал роден в Полша? Независимо, че това е „братска Полша”!  И съветските ръководни „мъдреци” измислят ново рожденно място на „героя”. Така той получава и нова родина. Ако не схващате комунистическото руско безумие в тази история, означава, че сте жители на Стрелча,  а не българи. Но защо на Стрелча? Защото именно в Стрелча преди няколко години издигнаха паметник на друг съветски маршал – Георгий  Жуков. След това се оказа, че Стрелчанския кмет бил мераклия на малолетни момичета и другар на Ирина Бокова. Сега той май е в затвора. Впрочем, любовните авантюри не са били чужди и на маршал Рокосовски. Въртял ги е той дори и на фронта, но това е друг разказ.   Началникът на Генералния щаб на полската армия ген. Йежи Бодзиловски издава заповед  Познанската танкова школа да използва оръжие срещу работниците. Срещу протестиращите са изпратени близо 10 000 войници под ръководството на друг съветски генерал – Станислав Поплавски. Те са от състава на 19 и 10 танкови,  и 4 и 5 пехотни дивизии.  Да смажат бунтът на работниците са изпратени 359 танка и огромно количество леко огнестрелно оръжие. Само за няколко часа срещу протестиращите мирни граждани са изстреляни 180 000 муниции. Част от работниците успяват да отнемат оръжие – близо 250 бройки, да използват като запалителни „снаряди”  бутилки с бензин, пленяват и два танка. Унищожават 31 танка.  В 18.30 ч. на 28 юни разбунтувалият се народ  успява да освободи политическите затворници от затвора в Мровине. Битката продължава през целия ден на 29 юни, както и на 30 юни. Загиват около 70 души, а над 600 са ранените. Стотици са задържаните и съдени след това познански граждани. Репресията срещу тях продължава и след излежаването на присъдите. Отнемат им правото на професия, на образование.  Демократичната революция в Познан е смазана със сила, но постига успех. През есента полската комунистическа партия е принудена да направи някои демократични реформи. Според полските историци 1956 г. е годината на прелома между властта и обществото. Комунистическата партия изоставя част от своя идеологически арсенал и се ограничава само до защитата на своята политическа и икономическа власт. Това у нас бе „номерът” на Живков и неговата компания. Това бе циничната „идеология” как да се държи политически властта, за да се живее на гърба на народа.  За първи секретар на ПОРП ( полската комунистическа партия) след „познанските събития” е избран лежалият в затвора при Сталиновия режим комунист Владислав Гомулка.  Постепенно се появяват елементи на плурализъм в културата, на свобода на мненията в науката, изразява се съгласие за развитие на частното земеделско стопанство – все отстъпки от праволинейния комунизъм.  Полската католическа църква извоюва свои свободи. Разбира се, както у нас след т.нар. „Априлски пленум” на ЦК на БКП, така и в Полша след „придобивките на Октомври” 1956 г.,  либерализацията е мимолетна, докато новите властови комунистически елити укрепят позициите си. Затова и в Полша борбата срещу комунистическия режим продължава, не прекъсва и доказателство за това са работническите протести в Гданск, Гдиня и Сопот през 1970 г., както и раждането на независимия профсъюз „Солидарност” и неговата велика борба за свобода през 80-те години.  Най-важната поука от познанската революция от 1956 г. е, че едно общество винаги може да се активизира, за да постигне своите свободолюбиви цели. По времето на най-черния комунистически терор – Сталиновият терор, мълчанието и страхът от властта, са обгръщали почти цялото общество. Всяко мнение различно от това на властимащите се е преследвало и наказвало. След Познан 1956 г. по стените на къщи и блокове, в подлезите, на железопътните гари и на автобусните спирки се появяват редовно антикомунистически и антиправителствени лозунги. Постепенно страхът от властта изчезва. Хората откриват своята сила, солидарността помежду си и започват да разглеждат комунистите като досадни нагли мухи пречещи им да живеят, да учат и работят нормално. Любопитно е, че именно след Познанската революция и изправени пред страха тя да не се повтори в други комунистически държави, комунистите започват да организират т.нар. „открити партийни събрания”, на които присъстват и безпартийни граждани. Целта е да се демонстрира откритост на решенията и по-широка подкрепа за политиката на управляващата комунистическа партия. Открити партийни събрания се провеждаха в предприятия, университети, мини, болници и дори в службите за сватбени и погребални ритуали. Вероятно, за да не би случайно някой да бъде оженен или погребан не така, както партията желае.  Един от най-популярните графити, които след 1956 г. се появяват в Познан,  е   Москалите, това са руснаците, московците, съветските окупатори. Става известен и надписът в Кошчане: „ Познан 28. VI. 1956 г. – Да живее революцията! Искаме свобода! Долу окупаторите!”  След 1956 г. антикомунистическите и антисъветските настроения в Полша стават неразделна част от полската обществена действителност. Поляците разбират кои са враговете на тяхната държава, на тяхната свобода. И са решени веднъж завинаги да се отърват от тях.   Познан 1956 г. оставя силна следа и в полската култура. За това говорят филмите „Познан 56” на Филип Байон и „Случай” на Кшиштоф Кешловски. Театралната постановка „Времето на майките” разказва трагичната история на това време през очите на майките. През 2016 г. попгрупата De Press издаде албум озаглавен  „’56” , в който е и хитът „Разстреляха моето сърце”. И това е много малка част от почитта, която дейците на културата отдават на познанските работници – борци срещу варварския комунистически режим и неговите охранители. Но каква е поуката за нас, българите? Длъжник ли е българската култура към борците срещу комунизма? Поуката е, че демокрацията не ни е дадена даром. Поуката е, че хора са жертвали живота си, за да няма вече комунистически режими на власт. Поуката е, че всеки опит да се върнат в живота ни комунистическите управленски методи и практики трябва да бъде отхвърлян твърдо, решително, с масови протести. Като в Познан през далечния юни на 1956 година. Поуката е, че не трябва да спираме да разказваме истината за безумието на комунизма. Истината за издевателството на комунистите над нормалния човешки живот.", "date": "2018.06.30", "title": "Познан, юни 1956  година или въстанието на хората на труда срещу  комунизма"}
{"url": "https://www.faktor.bg/bg/articles/novini/balgariya/germaniya-prashta-bundesvera-po-balgarskite-granitsi", "text": "Германия е готова да изпрати допълнително количество служители на полицията, по-конкретно в България, в рамките на мерките за охрана на външните граници на Евросъюза, съобщава БГНЕС. Това съобщи ДПА, позовавайки се на писмо на федералния канцлер Ангела Меркел, изпратено до ръководителите на партии,влизащи в коалицията (блокът ХДС/ХСС и Социалдемократическата партия на Германия), и техните парламентарни групи. „Ние ще укрепим силите на [граничната агенция] ФРОНТЕКС, разположени в Гърция по границата с Македония и Албания“, се казва също така в документа. Тези мерки, които са насочени към съкращаване броя на пристигащите в Европа мигранти, Меркел иска да реализира до края на август тази година. „Ние също така трябва да бъдем готови за поддръжка, ако е необходимо, на Словения и Хърватия, що се отнася до защита на границите“, отбелязва Меркел.", "date": "2018.06.30", "title": "Германия праща Бундесвера по българските граници"}
{"url": "https://www.faktor.bg/bg/articles/novini/svyat/lavrov-pak-se-razpeni-po-sluchaya-skripal-velikobritaniya-bila-unishtozhila-klyuchovi-dokazatelstva", "text": "Великобритания е унищожила доказателства в случая с отравянето на Скрипал и е получила политически ползи от инцидента. Това заяви руският външен министър Сергей Лавров, цитиран от британския вестник The Independent.  Сергей Лавров каза, че правителството „грубо манипулира” Организацията за забрана на химическите оръжия (ОЗХО), когато предизвика промяна в правилата, за да може да определи кой е отговорен за атаките. Министърът описа отравянето на бившия руски шпионин Сергей Скрипал и дъщеря му Юлия като „много лошо престъпление”, но заяви, че „несъответствията” по случая са „много тревожни”.  „Борис Джонсън наскоро спомена, че мястото се дезинфекцира …шест месеца или четири месеца след инцидента… и полицаят оздравя като по чудо …и Скрипал оздравяха като по чудо … хората сега говорят за събаряне на къщата, където те живееха … събаряне на къщата на полицая“, каза той за Channel 4 News. „Всичко изглежда като последователно физическо унищожаване на доказателствата. Като пейката в парка, която беше премахната незабавно и разбира се видео изображенията на които се виждат полицаи или войници от специалните сили в специално облекло, отиващи да огледат тази пейка, а около тях има хора без никаква защита, които се движат наоколо“, припомни Лавров.  На въпроса дали обвинява британската държава за прикриване на доказателства, той отговори: „Аз не изключвам това, след като те не ни дават никаква информация”. „Разбира се, Великобритания се възползва политически от това, което се случва и това е интересна ситуация, при която държава, която напуска ЕС, определя политиката на ЕС за Русия”, добави той.", "date": "2018.06.30", "title": "Лавров пак се разпени по случая \"Скрипал\" - Великобритания била унищожила \"ключови доказателства\""}
{"url": "https://www.faktor.bg/bg/articles/novini/balgariya/tsvetanov-es-i-sasht-zaedno-mogat-da-se-protivopostavyat-na-vsichki-zaplahi", "text": "Западните Балкани и киберсигурността бяха основни теми на 82-рото Междупарламентарно заседание Европейски парламент – Конгрес на САЩ, заяви председателят на Комисията по вътрешна сигурност и обществен ред Цветан Цветанов пред журналисти, съобщиха от пресцентъра на НС. Цветан Цветанов, председателят на Комисията по външна политика Джема Грозданова и съпредседателите на трансатлантическия диалог евродепутатът Кристиан Елер и Марио Диаз Баларт, член на Конгреса на САЩ, дадоха изявления за медиите в Народното събрание. Българският парламент е домакин на 82-ото Междупарламентарно заседание Европейски парламент – Конгрес на САЩ – трансатлантически диалог между законодателите на 29 и 30 юни 2018 г. Председателят на Комисията по вътрешна сигурност и обществен ред Цветан Цветанов отбеляза, че България за първи път, като председателстваща Съвета на ЕС, е символичният домакин на подобен формат, на този диалог, който се води между Европейския парламент и Конгреса на САЩ. Най-развитите демократични общества са ЕС и САЩ и точно затова трябва да бъдем подготвени за потенциалните заплахи и предизвикателствата, които има днес по отношение на киберсигурността, подчерта Цветан Цветанов. Той отбеляза, че в първия панел, на който са присъствали само представителите на ЕП и на Конгреса на САЩ, е обсъждана политическата ситуация и диалогът ЕС – САЩ. Впечатлен съм от изградените приятелски отношения, от искреността и доверието и съм убеден, че това е подходът, с който трябва да дадем посланието за повече Америка в Европа и повече Европа в Америка, подчерта той. По думите му сред обсъжданите теми са били и потенциалните заплахи от трети страни. Русия и Китай са едни от основни потенциални заплахи за мира и стабилността, разбира се, и фалшивите новини, и всички провокативни действия от някои държави, но ЕС и САЩ заедно могат да се противопоставят на всички тези заплахи, заяви Цветан Цветанов. Съпредседателят на трансатлантическия диалог евродепутатът Кристиан Елер благодари от името на ЕП на Българското председателство и на българския парламент, които са домакини на този форум. По думите му той е най-дългият формат между двете страни на Атлантика и дава парламентарния ъгъл на трансатлантическите отношения. Ние сме в София, която е столица на Българското председателство, България сега води Европа във всички отношения, измерения и по всички теми, включително и трансатлантическата, подчерта Кристиан Елер. Той информира, че на срещата са били обсъдени различни и по-общи политически въпроси, но и по-конкретни, като киберсигурността и свързаната с нея заплаха от страна на Русия, опитите за намеса чрез социалните медии и в социалните медии, опитите за намеса в демократичните избори както в Европа, така и от другата страна на океана. Макар че по някои икономически и политически въпроси ЕС и САЩ са на различни мнения, по отношения на основните си оставаме братя по оръжие и това се вижда много ясно от този формат, заяви той. Друг много важен аспект, който Българското председателство представи чрез приоритетите си и успя да постави високо в дневния ред не само за ЕС, но и за САЩ, са Западните Балкани, посочи Кристиан Елер. Благодарни сме на нашите колеги от САЩ, че те съзряха важността на тази тема, допълни той. По думите му това е изключително важна тема, която българските парламентаристи са включили и в трансатлантическия законодателен диалог. Марио Диаз Баларт, член на Конгреса на САЩ, отбеляза, че на срещата са били дискутирани въпроси от ключова важност, свързани не само с Европа и САЩ, но и със Западните Балкани. Отношенията между депутатите от Конгреса на САЩ и нашите колеги в Европа винаги са били стабилни и силни и ще продължават да бъдат такива, допълни още Марио Диаз Баларт. Днешната среща е седмата от Парламентарното измерение на Българското председателство, подчерта пред журналистите председателят на Комисията по външна политика Джема Грозданова. Тя посочи три акцента от дискусиите на форума. Обсъдихме необходимостта от силно стратегическо партньорство между Европейския съюз и САЩ, политическия и икономическия напредък в региона на Западните Балкани, за което Българското председателство направи много, както и това, че от гледна точка на търговията и икономиката ЕС и САЩ имат най-големия стокообмен в света, отбеляза Джема Грозданова. Основният извод, до който достигнахме по темата Западни Балкани беше, че ЕС няма как да постигне цялостен напредък дори с подкрепата на голяма Европа, без подкрепата и координацията със САЩ, допълни тя.", "date": "2018.06.30", "title": "Цветанов: ЕС и САЩ заедно могат да се противопоставят на всички заплахи"}
{"url": "https://www.faktor.bg/bg/articles/novini/balgariya/dashteryata-na-fatik-bashta-mi-imashe-kusuri-no-e-nay-velikiyat-chovek", "text": "Категорично не искам да ме свързват с името на баща ми или майка ми. Те никога не са ме глезили. Бях последното дете в класа, което получи GSM. Бях гледана строго, но имах хубаво детство. Това каза в предаването \"Събуди се\" по Нова телевизия Александра Тюркмен, дъщеря на покойния бос Фатик. \"В момента живея в Ню Йорк. Работя за една много известна дизайнерка. Преди това бях фейсконтрол в едно заведение. Заминах там на бригада и много ми хареса. Реших да остана. Никой не ми помага. Никой не ми е дал един долар. Сама се издържам и си плащам всичко. Най-много ми липсват семейството и приятелите. Майка ми е най-добрата приятелка. Най-глупавото нещо, което съм правила е, че нарочно катастрофирах с кола\", каза още тя. \"За мен татко е най-великият човек. Със сигурност имаше кусури, както всеки нормален човек. Никога не съм си мислила какво ще му кажа, ако мога да го видя сега. Най-вероятно ще му се скарам и ще му се ядосам, че не е с мен. Аз преживях най-тежко случилото се него. Има много странни и злобни хора в България. Преди да замина за Ню Йорк един човек дойде и ме заля с уиски, защото му било писнало от глезли. Имала съм много странни случки, но се движа без охрана\", разкри Александра Тюркмен.", "date": "2018.06.30", "title": "Дъщерята на Фатик: Баща ми имаше кусури, но е най-великият човек"}
{"url": "https://www.faktor.bg/bg/articles/novini/balgariya/borisov-pri-predavaneto-na-evropredsedatelstvoto-na-kurts-shte-rabotim-za-edin-mnogo-silen-evropeyski-sayuz", "text": "Нашето мото беше „Съединението прави силата“, австрийското е „Европа, която защитава“, а ние можем да се защитаваме само когато сме единни. Това каза премиерът Бойко Борисов при символичното предаване на Председателството на Съвета на ЕС на австрийския си колега Себастиан Курц, съобщиха от правителствената пресслужба. Той посочи, че Австрия поема водещата роля в Европейския съюз в сложни времена и благодари за доброто сътрудничество по време на Българското председателство. „Радвам се, че през цялото Председателство на България имахме непрекъснат диалог с австрийския канцлер Себастиан Курц по всички теми и приоритети. България винаги ще бъде насреща при нужда от помощ“, подчерта министър-председателят. „Австрия желае да е страна, която изгражда мостове. Ние искаме да работим за един много силен Европейски съюз“, каза австрийският канцлер Себастиан Курц. Той посочи, че за Австрия е чест да поеме важната роля на председател на Съвета на ЕС и че ще работи за една сигурна и обща Европа. „Ще работим много интензивно през тези шест месеца. Благодаря ти, Бойко, за чудесната работа, която България свърши по време на своето председателство“, каза още австрийският канцлер. Председателят на Европейския съвет Доналд Туск приветства началото на Австрийското председателство и подчерта, че България е свършила много работа за малко време. Той благодари за усилията на страната ни и за личната ангажираност на премиера Бойко Борисов за приоритета „Западни Балкани“. Туск изрази увереност, че Австрийското председателство ще надгради постигнатото до момента.", "date": "2018.06.30", "title": "Борисов при предаването на европредседателството на Курц: Ще работим за един много силен Европейски съюз"}
{"url": "https://www.faktor.bg/bg/articles/novini/balgariya/zashto-rumen-radev-malchi-i-se-strahuva-che-podpisa-varshavskata-deklaratsiya", "text": "Това, за което реших да пиша този път , е събитие, състояло се преди цели шестнадесет дни. Умишлено изчаках да изминат две седмици, за да видя дали официалните ни медии все пак ще ни информират по подобаващ начин за него. Не ни информираха. Поради това по-долу ще се опитам да обясня защо. И тъй, събитието е следното. На 9 юни в полската столица Варшава на заседание на т. нар. Платформа за консултации и диалог „Букурещ 9“ (така е наречена групата от държави, членове на НАТО, образуващи източно-европейския фланг на военно-отбранителния съюз), президентите на Унгария, Полша, Словакия, Литва, Латвия, Естония, Румъния, България и председателят на камарата на депутатите на Чехия, приеха и подписаха декларация за повишаване на ефективността на северо-атлантическия съюз в този регион на континента ни („Варшавска декларация“). Както и да се погледне, това е важен, стратегически документ, под който е поставил подписа си българският президент (и главнокомандващ въоръжените ни сили) Румен Радев. Тъкмо поради това обаче не може да не учудва фактът, че нашите медии (с изключение на един-два електронни сайта) запазиха и пазят крепко до днес пълно мълчание както за него, така и въобще за срещата, състояла се във Варшава. Още по-странно изглежда това „неглижиране“, ако си дадем сметка, че в последно време практически всяка – дори неформална стъпка на бившия „натовски генерал“: например посещението му на театрален спектакъл в София, заедно с неговата дъщеря (която се увличала – осведомиха ни и за това – от артистични изяви) или изяждането на сандвич в лавката на дребен търговец във Враца „немедлено“ биват отразявани, включително със снимки от мястото на събитието, във всички наши масови вестници. Не стига това, ами и постовете във Фейсбук на съпругата на президента по най-разнообразни житейски поводи също биват тиражирани „за сведение“ на българските граждани, за които „първата дама“ – именно под влиянието на масовите вестници – постепенно се превръща в „Деси“ Радева. Та ето – един безспорно официален, държавнически по характера си акт на мъжа на „Деси Радева“, какъвто е подписването на декларацията на страните-членове на НАТО от Източна Европа – за разлика от изядения на врачанския площад сандвич – вече цели две седмици си остава неотразен в българската публичност. За официалните и за масовите медии Варшавската среща нито се случи, нито бе коментирана (направих си труда да проследя това фрапантно неглижиране[1]). На официалния сайт на президентството за събитието наистина е съобщено, но пък текстът на подписаната от Радев декларация отсъства. С едно кратко (и безсъдържателно) изречение ни е казано само, че в своето изказване на срещата (за какво точно е била тя и какво е решено на нея не разбираме) президентът ни „открои укрепването на стабилността, продължаването на реформите, изграждането на добросъседски отношения и насърчаването на евроатлантическата перспектива за Западните Балкани като ключов приоритет за България“. Там е работата обаче, че ние живеем в епоха на глобална информационна откритост, поради което въобще няма как нещо случило се да бъде тотално „спестено“ на обществото.  Но ето защо и няма никакъв смисъл случващото се да бъде крито или „спестявано“. Нали когато човек все пак се информира за него (а той винаги ще съумее да се информира за него), веднага ще му станат ясни мотивите за замълчаването му в локален контекст и още по-лошо – тяхната евентуална жалкост ще блесне тогава с двойно по-голяма сила. Така ли е в случая с както на варшавското събитие, така и на Варшавската декларация? Ще цитирам тук няколко пасажа от документа и отговорът, струва ми се, трябва да се наложи от само себе си. „Отбелязвайки с дълбоко притеснение – казва се в декларацията – че Русия продължава дестабилизиращите си действия и политики отвъд границите на НАТО, както и на територията на алианса (тоест и в страни като България – б.м.), заедно с продължаващото изграждане на капацитета ѝ за нападение както в конвенционална, така и в хибридна война, и агресивното ѝ поведение,  заплашващо визията ни за единна, свободна и мирна Европа… Осъждайки факта, че напредъкът по разрешение на конфликтите в съседство [с нея] остава в застой като незаконното и нелегитимно анексиране на Крим, дестабилизирането на Източна Украйна и предизвикателствата над териториалната цялост на Грузия и Република Молдова [ние]… приветстваме прогреса направен дотук за разполагане на допълнително присъствие в Прибалтика и Черноморието, както и сме готови да подсилим усилията ни да гарантираме сигурността си във всички сфери…“ и т. н. (курс. мой, К. Я.). „Ще продължим – казва се още – да подкрепяме Грузия, Република Молдова и Украйна, както и Западните Балкани по отношение на съответните им стремежи“ (тоест за сближаване с ЕС и НАТО, курс. мой – К.Я.). Вижда се, нали? Документът на деветте натовски държави от Източна и Централна Европа (включително на тези от „Вишеградската четворка“, които толкова се харесват на определени среди с „твърдото си отношение към Брюксел“), е напълно откровен спрямо настоящата външна политика на Русия. Нарича я продължаващи „дестабилизиращи действия отвъд границите на НАТО и на територията на алианса“, „агресивно поведение“, заплашващо „визията за единна, свободна и мирна Европа“. Той осъжда действията на Русия в Крим, открито ги определя като „незаконно и нелегитимно анексиране“ на чужда територия и споменава за продължаващи „предизвикателства към териториалната цялост на Грузия и Република Молдова“. Досещаме ли се сега защо президентският сайт не е публикувал текста на Варшавската декларация, а масовите медии не ни информираха нито за него, нито въобще за форума в полската столица? Президентът на България Румен Радев, дами и господа, е подписал документ, в който всичко това е казано. Подписал се е под израза „незаконно и нелегитимно анексиране на Крим“, макар че в предизборната си кампания преди година, през цялото време отказваше да произнесе думата „анексиране“ и определяше случилото се като „свършен факт“, на който не желаеше да даде каквато и да било морална оценка. Подписал се е под дефинирането на поведението на Русия в Европа (и особено в нашата, Източна Европа) като „агресивно“, като „заплашващо свободата и мира ѝ“, като включващо „изграждане на капацитет за… хибридна война“, макар че откакто е заел този пост, непрекъснато ни обяснява за „контрапродуктивността“ на санкциите на ЕС към Русия, които и ние сме „принудени“  да спазваме и за необходимостта от тяхното снемане… Подписал се е под всички тези думи, но очевидно… никак не е искал да се подписва под тях и още повече  И ето, официалните ни медии послушно уважават и до днес президентското желание. Само че, повтарям, когато за нещо, за което може да се научи, упорито се мълчи, мълчанието, когато бъде забелязано – започва красноречиво да свидетелства за разни неща и тези неща с още по-голяма сила започват да издават своето недостойнство. Мълчанието тук например тутакси ни позволява да си представим политическото гърчене, с което се е гърчил „натовският генерал“ във Варшава. Позволява ни да си представим как той никак никак не е искал, но и никак не е можел да не подпише декларацията на деветте държави. Та нали ако бе поставил подписа си по убеждение и по съвест, той не би крил така старателно от нас стореното. Ако пък го крие – както се вижда – то значи той го е направил против убеждението и съвестта си. А и първата и втората хипотеза не свидетелстват за достойно поведение на държавен глава на суверенна страна. Радев се е подписал във Варшава – нека го кажем в прав текст – под декларация, определяща Русия като агресивна и опасна за [Източна] Европа държава, от страх. От страх, че неподписването ѝ от негова страна би предизвикало политически скандал (и с останалите осем държави от Източна и Централна Европа и с военния пакт, на който сме член като цяло). И същевременно – той и официалните медии у нас замълчаха за подписа му пак от страх – от страх, че би могъл да „падне в очите“ на своите „патриотични“, „леви“ и „евразийски“ почитатели, че би могъл да изложи БСП (чийто избраник бе); от страх, че ако (поне) не мълчи за „деянието“ си, още повече ще „разгневи“ Русия, която със сигурност е вече много гневна на Варшавската декларация на бившите си сателити. С две думи, Радев постъпва по същия начин, както преди три месеца постъпи с Московския патриарх Кирил, пред когото мълча от страх, когато онзи му се „скара“ за „неправилната“ ни историческа памет, а после замълча и за мълчанието си, за да не се изложи пред българската публика за този свой страх (и за което накрая бе „изобличен“ от руските медии, които безцеремонно осветлиха играта му). И ако на това място някой би ми възразил, че си измислям мотивите за замълчаването на Варшавската декларация, ще му отговоря следното: та нека си дадем сметка как едно публикуване на документа, последвано от (поръчано) интервю пред наша медия, в което Радев ще се похвали за подписването му, тутакси би „затворило устата“ на всички, които не престават да твърдят, че  че е „проруски настроен“ и т. н. Проруски ли? Я чуйте под какво съм се подписал – би могъл да каже тогава Радев: „незаконното и нелегитимно анексиране на Крим“, „хибридната война“ на Русия, заплашваща „визията за единна, свободна и мирна Европа“. Само че… не просто няма опит за „затваряне на устата“ на „злословниците“, а има пълно мълчание. Мълчание следователно, прицелено към други, на които трябва „да се затвори устата“. Президент на натовска държава ли? Президент, желаещ наистина разполагане на допълнително присъствие на НАТО „в Прибалтика и Черноморието“ ли? Я чуйте как оглушително мълча за онова, което бях принуден да направя във Варшава. Не бойте се, аз продължавам да съм ваш, просто там… в полската столица… нямаше как… Пък и в България практически никой не узна, че съм се подписал под осъждането на анексията на Крим, дестабилизирането на Източна Украйна и предизвикателствата към териториалната цялост на Грузия и Молдова. А което го няма в медиите, го няма и в битието, нали? За разлика от сандвича на врачанския площад, с който – видяхте всички – подкрепих „малкия бизнес“ срещу „глобалните елити“. Не е ли обаче твърде жалко всичко това? ______________________________________ Ние, президентите на Република България, Република Естония, Унгария, Република Латвия, Република Литва, Република Полша, Румъния, Словашка република и председателят на камарата на депутатите на Чешка република, се събрахме във Варшава на платформата за консултации и диалог “Букурещ 9” , за да потвърдим ангажимента си към Организацията на Северноатлантическия договор, споделим виждания по множество предизвикателства и заплахи в евроатлантическата зона и подчертаем решимостта ни да им отговорим единни заедно с нашите съюзници и партньори. Потвърждавайки, че НАТО остава в центъра на нашата сигурност и обща отбрана и че страните са твърди в солидарността си и готовността да развият сътрудничеството си за по-добър отговор на всички заплахи за сигурността, както и в приноса си към задачите на алианса; Уверени, че предстоящата среща на върха на НАТО допълнително ще подсили алианса и най-вече неговата способност за подсилване на отбраната, като препотвърждаваме готовността и решителността си ефективно да възпрем и защитим всички надигащи се заплахи  и предизвикателства над сигурността, както и да допринесем за стабилността отвъд границите на алианса, в духа на 360-градусовия подход, включително чрез увеличаване на готовността и действията на алианса; Приветствайки нарастващото участие на съюзниците ни в региона като знак на солидарност и силна отдаденост към сигурността ни и в този контекст подчертавайки засиленото военно присъствие на Съединените щати и Канада в Европа, което препотвърждава силата на трансатлантическата връзка; Отбелязвайки с дълбоко притеснение, че Русия продължава дестабилизиращите си действия и политики отвъд границите на НАТО, както и на територията на алианса, заедно с продължаващото изграждане на капацитета ѝ за нападение както в конвенционална, така и в хибридна война, и агресивното ѝ поведение,  заплашващо визията ни за единна, свободна и мирна Европа, което в основата си цели да предизвика алианса и нанесе удар на евроатлантическата сигурност; Осъждайки факта, че напредъкът по разрешение на конфликтите в съседство остава в застой като незаконното и нелегитимно анексиране на Крим, дестабилизирането на Източна Украйна и предизвикателствата над териториалната цялост на Грузия и Република Молдова продължават; Като сме силно притеснени са сложните заплхи и предизвикателства, издващи от съседите ни от Юг, простиращи се от конвенционална война, тероризъм, масови вълни имиграция, до разпространението и средствата за доставяне на оръжия за масово унищожение; Препотвърждавайки ангажимента ни към политиката на отворени врати на НАТО; Се съгласихме: Оставаме напълно ангажирани в изпълнението на всички инициативи, които са част от присъствието на НАТО в Източния фланг, както и мерките приети досега за подсилване на капацитета за възпиране на алинса и способността му за колективна отбрана на всички членове на НАТО по земя, въздух и море, както и в киберпространството. Приветстваме прогреса направен дотук за разполагане на допълнително присъствие в Прибалтика и Черноморието, както и сме готови да подсилим усилията ни да гарантираме сигурността си във всички сфери – чрез принос от съюзниците ни, учения, планиране и приготовления по командване. Срещата на върха на НАТО през 2018 трябва допълнително да подсили единството ни и в духа на 360-градусовия подход, да предостави многостранен отговор пред настоящите предизвикателства пред сигурността ни, включелно срещу хибридните заплахи, пред които съюзниците са изправени. За да подсигурим съгласуваност между съюзническите усилия и допълнително подобрим готовността на алианса, трябва да надградим ключовите решения от Уелс и Варшава. Трябва да се отдели дължимото внимание на изграждането на съгласуван и интегриран подход за отбрана на Източния фланг, подкрепен от ефективна командна структура на НАТО в региона, подсилена от пехотно присъствие, силна въздушна отбрана и приложима стратегия за подкрепления. Затова нарастването на готовността за отговор на силите на НАТО и военната мобилност на територията на алианса е ключова за възпирането и отбраната на Източния фланг на НАТО. Оставаме готови за допълнителен прогрес в тази насока. За да подсилим цялостния капацитет на НАТО, ще продължим да инвестираме в собствената ни сигурност. Решени сме да гарантираме, че страните ни изразходват или вървят към изразходването на поставената цел за 2% от БВП за отбрана, както бе решено на срещата на върха на НАТО в Уелс. Ще продължим да инвестираме в съвременен военен капацитет, за да допринесем за операциите и мисиите на НАТО. Оставаме твърди в решителността ни да показваме стабилност отвъд територията на алианса, за да се справяме с комплексни заплахи и предизвикателства – от конвенционална и хибридна война, тероризъм, масова имиграция до разпространението на оръжия за масово унищожение. Развивайки отбранителния капацитет на партньорите ни и устойчивостта им пред заплахите и предизвикателствата остава приоритет на политиката на алианса към съседните страни. Подкрепяме нуждата за по-стратегически, фокусиран и съгласуван подход на НАТО към Юга, включително подобряване на способността на алианса да предвиди криза и очакваме допълнителни решения по това направление на задаващата се среща на НАТО. Ще продължим да подкрепяме и допълнително подсилваме общите ни усилия за борба с тероризма, който е пряка заплаха за населението ни, включително с принос към световната коалиция за борба с „Даеш“, както и участието ни в операции, мисии и дейности на НАТО – мисията за решителна подкрепа и планираните военни учения на НАТО в Ирак са на преден план. Подходът на НАТО към Русия, основан да възпиране и увеличаване на отбранителния капацитет, както и откритост за политически диалог, както бе решено на срещата във Варшава, продължава да бъде пътят напред и наша политика. Желаният резултат за диалог с Русия ще бъде постигнат, когато Москва се върне към зачитането на международното право и международните ѝ задължения и когато отбранителният капацитет на НАТО е силен. Успешната политика на отворени врати на НАТО ефективно допринася за подсилването на мира, доброто управление, сигурността и стабилността в Европа и отвъд. Окуражаваме партньорите, които искат да се присъединят към алианса, да продължават да привеждат нужните реформи и приготовления за членство, включително напълно изпълнявайки ангажиментите и задълженията си. Продължаваме да ги подкрепяме и очаквакваме, че на срещата на върхва на НАТО ще бъдат взети решение за следващите стъпки, оценявайки всеки кандидат според действията му. Членството в НАТО е ключово, за да помогнем на партньорите ни да повишат устойчивостта си, да напреднат в реформите и да им помогнем в техния европейски и евроатлантически път. Ще продължим да подкрепяме Грузия, Република Молдова и Украйна, както и на страните от Западните Балкани, по отношени на съответните им стремежи. Оставаме напълно ангажирани да приложим на практика сътрудничествота между НАТО и ЕС по отношение на Общата декларация от Варшава. Смятаме, че е необходима да се подчертаят постиженията и приоритетите на сътридничество в нова, ориентират към резултатите Обща декларация на НАТО и ЕС. Приотетите на сътрудничеството между НАТО и ЕС включват, но не са ограничени до: военна мобилност и подобрена инфраструктура, противодействие на хибридни заплахи, подсилване на устойчивостта на страните партньори от Западните Балкани и източните ни съседи, киберсигурност и стратегическа комуникация. Особено внимание трябва да се отдели на военната мобилност, надграждаща Планът за действие на ЕС. Бъдещето на политиката на ЕС в областта на сигурността и отбраната се основава на инклузивност, недублиране, близко сътрудничество и изграждане на ПЕСКО (европейските отбранителни сили – б.р.) с цел да изпълнява конкретни проекти и запълни набелязаните липси. Препотвърждаваме готовността си да продължим срещите във формата на платформата за консултации и диалог „Букурещ 9“ като средство да насърчим общия подход и допринесем за евроатлантическата сигурност.", "date": "2018.06.30", "title": "Защо Румен Радев мълчи и се страхува, че подписа Варшавската декларация"}
{"url": "https://www.faktor.bg/bg/articles/novini/balgariya/karakachanov-otide-na-aydushko-sborishte", "text": "Армията винаги е на разположение да съдейства при влошаване на метеорологичната обстановка у нас. Това каза вицепремиерът и министър на отбраната Красимир Каракачанов по време на Празника на билките, планината и туризма, който се провежда в местността „Айдушко сборище“ над село Балканец, община Троян, предаде „Фокус“. „Военнослужещите съдействат на хората на няколко места в България. Аз съм разпоредил още в четвъртък да имат готовност, Щабът на отбраната е готов, навсякъде, където се наложи, да се вади техника и да се помага на хора при наводнения и получаване на свлачища. Армията ще помогне, както винаги го е правила. Всичко е в пълен синхрон с министъра на вътрешните работи, с шефа на пожарната“, заяви още вицепремиерът Каракачанов.", "date": "2018.06.30", "title": "Каракачанов отиде на „Айдушко сборище“"}
{"url": "https://www.faktor.bg/bg/articles/novini/balgariya/parvanov-bivsh-lider-na-sds-i-politseyski-shefove-zaedno-mezyat-na-lovdzhiysko-cheverme", "text": "Над 8000 души се събраха в карловското село Ведраре, където се провежда 120-ият събора на Ловно-рибарското дружество в България.  Сред официалните гости беше и президентът (2002-2012 г.) Георги Първанов, който вдигна наздравица със стари авери от карловските ловни дружинки. Бившият държавен глава беше аплодиран от много свои колеги и почерпен с типичния карловски мискет и дебели мезета.    Чевермета от телета и агнета се въртяха от 5 ч. сутринта. Кметът на Карлово Емил Кабаиванов, който също е авджия, също поздрави множеството. Сред гостите бе забелязан и шефът на пловдивската полиция старши комисар Атанас Илков, който от дълги години е ловец. Любителите на лова се похвалиха, че членовете на дружествата в цялата страна са над 100 000. Те се оплакаха, че основният им проблем са бракониерите.    Ловната фиеста продължава с изпълнения на Володя Стоянов, на фолклорни ансамбли и на духовия оркестър на 61-а Стрямска бригада в Карлово.", "date": "2018.06.30", "title": "Първанов, бивш лидер на СДС и полицейски шефове заедно мезят на ловджийско чеверме"}
{"url": "https://www.faktor.bg/bg/articles/novini/svyat/pentagonat-razglezhda-vazmozhnostta-za-predislotsirane-na-voyskite-si-ot-germaniya-v-polsha", "text": "Пентагонът извършва анализ на възможните разходи, които ще понесат САЩ в случай на извеждане от Германия на всички дислоцирани там войски или на част от тях в САЩ или Полша. Това съобщи вестник The Washington Post с позоваване на официални лица в САЩ.    Според изданието, „това е обичаен анализ, извършван в Пентагона на много ниско равнище, варианти за действие и финансови разходи, които могат да потрябват при по-широко обсъждане на въпросите за присъствието на войските на САЩ в Европа”. От Белия дом уверили редакцията на вестника, че не са поръчвали такъв анализ.    „Тръмп обаче по-рано тази година на едно съвещание със свои помощници от Белия дом  и военни съветници проявил интерес към извеждане на войските от Германия, - продължава The Washington Post. – Той казва, че го поразил броят на разположения там контингент от около 35 хил военнослужещи.”    Изданието пише, че известието за оценката на Пентагона за предислоцирането „предизвикало тревога у европейските официални лица, които се опитват да разберат действително ли Тръмп възнамерява да предприеме такава крачка или това е само тактическа уловка преди преговорите на предстоящата на 11-12 юли среща на НАТО в Брюксел, където американският президент със сигурност отново ще подложи на критика съюзниците заради недостатъчните разходи за отбрана.    Неотдавна Варшава прояви готовност да „похарчи $2 млрд за създаване на своя територия на база за постоянно разполагане там на войски на САЩ”, напомня вестникът. Сега в Европа се намират 60 хил американски военнослужещи.", "date": "2018.06.30", "title": "Пентагонът разглежда възможността за предислоциране на войските си от Германия в Полша"}
{"url": "https://www.faktor.bg/bg/articles/novini/balgariya/bsp-yahna-i-protesta-sreshtu-uvelichenieto-na-tsenite-na-toka-vodata-i-parnoto", "text": "Изпълнителното бюро на Софийската градска организация на БСП призовава членовете и симпатизантите си да се включат в гражданския протест срещу увеличението на цените на тока, парното и водата. Това съобщиха от пресцентъра на партията. Протестът ще се проведе на 1 юли (неделя), от 10 часа пред сградата на Комисията за енергийно и водно регулиране (бул. „Княз Александър Дондуков“ №8).  По същото време се очаква КЕВР да обяви новите цени на тока, парното и водата, след като на 29 юни прие увеличение на цената на природния газ с 10,81%.", "date": "2018.06.30", "title": "БСП яхна и протеста срещу увеличението на цените на тока, водата и парното"}
{"url": "https://www.faktor.bg/bg/articles/novini/balgariya/ekaterina-zaharieva-dablinskiyat-reglament-za-bezhantsite-tryabva-da-bade-promenen", "text": "Дъблинският регламент, според който бежанците се връщат в първата държава, пред която са минали на територията на ЕС, трябва да бъде променен.  Това каза в предаването „Тази събота” по bTV вицепремиерът и външен министър Екатерина Захариева.   Според нея регламентът не работи в кризисна ситуация.   „Той е създаден така, че всъщност не знаем какво да правим тогава, когато настъпи криза”, отбеляза тя.    „Спомняте си блокажа на 1 милион души, канцлерът Меркел спаси и балканските, и централноевропейските държави. Те бяха блокирани и никой не желаеше да ги приеме. Германия тогава показа солидарност. В същото време търпението на германското общество започва да се изчерпва. Виждате какво напрежение има в коалицията в Германия”, допълни Захариева.   „Трябва да показваме солидарност и да опазваме заедно външните граници на ЕС, защото от бежанска криза се превърна в незаконно миграционна криза. Когато ти знаеш, че като дойдеш, където и да било, преминеш незаконно и ще можеш да се движиш свободно в Европа и да избираш къде да живееш, не може да ме убедите, че сте бежанец. Бежанците по принцип търсят първото безопасно място”, отбеляза Захариева.    Тя коментира и решението за центрове за контрол на мигрантите на територията на ЕС и извън нея. По думите ѝ в България няма да има такъв център.   „За страната ни няма нищо да се промени. Неслучайно в тази декларация, която постигнаха лидерите, се казва – „на двустранен доброволен принцип”, никой няма да принуждава никого да приема бежанци. България понесе достатъчно тежест. Не желаем да участваме доброволно, това е решението в момента”, подчерта Екатерина Захариева.   „Няма да стане само ако затворим външните граници, няма да стане само ако изменим регламента. Изнесени центрове в близост до конфликтите – там да проявим солидарността. Ще бъде по-евтино и по-безопасно за това да съхраним нашите ценности, такива, каквито сме”, каза още тя.", "date": "2018.06.30", "title": "Екатерина Захариева: Дъблинският регламент за бежанците трябва да бъде променен"}
{"url": "https://www.faktor.bg/bg/articles/novini/svyat/i-novi-sad-e-pod-voda-sled-potopa-v-sarbiya", "text": "Поройни дъждове връхлетяха Сърбия, предизвиквайки на места силни наводнения. Това предаде скопският телевизионен канал „Плюс Инфо“. Най-силно е пострадал град Нови Сад във Войводина.  Улиците са наводнени. Някои автомобили са се оказали изцяло под вода, уточнява Фокус. Тежко е положението и в Обреновац, като част от населението му вече се евакуира.", "date": "2018.06.30", "title": "И Нови Сад е под вода след потопа в Сърбия"}
{"url": "https://www.faktor.bg/bg/articles/novini/balgariya/lilyana-pavlova-kategorichno-se-spravihme-s-evropredsedatelstvoto", "text": "Категорично се справихме с европредседателството. Това не е моя оценка, а на нашите партньори от Европа. Успяхме да бъдем гъвкави и практични. Това каза в предаването \"Събуди се\" по Нова телевизия министърът на Българското председателство на Съвета на ЕС Лиляна Павлова. \"Много точно напипахме темите и приоритетите на нашето европредседателство. Още в самото начало обявихме, че топприоритет ще бъде сигурността и миграцията. Проведоха се много инфарктни и динамични заседания на Съвета, които спомогнаха изключително много за взетото решение в Брюксел. И камък не остана необърнат по тази тема. Всички наши предложения бяха приети вчера в Брюксел. Това говори достатъчно за тежката работа, която свършихме. Имаше много различни позиции, но успяхме да ги обединим. Охраната на границите ще се засили, Фронтекс ще се реформира, ще се отпусне втори транш на Турция, което беше договорено на срещата във Варна, България ще може да кандидатсва за повече средства за охрана на границата\", разкри Павлова. \"Председателството на Съвета на ЕС е ротационно и трае шест месеца. То не може и не трябва да се смесва с членството ни в Шенген и еврозоната, но със сигурност спомогна по тези теми, защото вече на България се гледа като на сериозен играч. Всички западни медии написаха, че коренно трябва да се промени отношението към България. Си Ен Ен направи репортаж, че България трябва да се преоткрие. Успяхме да променим мнението на партньорите ни. Не казвам, че сме били перфектни. Имаме още много работа за вършене, но най-важното е, че постигнахме огромни ползи за България. Много хора посетиха България и голяма част от тях ще се върнат като инвеститори или туристи\", категорична беше Павлова.", "date": "2018.06.30", "title": "Лиляна Павлова: Категорично се справихме с европредседателството"}
{"url": "https://www.faktor.bg/bg/articles/novini/balgariya/kutev-neumoren-napadna-pravitelstvoto-i-zaradi-babite-koito-myatat-pachki-na-alo-izmamnitsite", "text": "Депутатът от БСП Антон Кутев си намери нова тема, по която да атакува кабинета - след яловия вот на недоверие, който партията му внесе.  Днес в сутрешния блок на БНТ той пак се „запали“ за разигралата се драма с майка му и ало-измамниците. „Обажда ми се жената. Реве! Страх я е!“, започна депутатът разказа си за това как ало-измамници са заплашвали възрастната жена. „От полицията ми казаха да ида да подам писмена жалба. Значи измамниците вършеят онлайн и чрез телефони, а полицията не прави нищо. Хора, решете си проблемите. От 2009 година сте на власт! Решете си проблемите – хванете тези престъпници“, призова Кутев управляващите. „Всеки ден гледаме по новините как някоя баба е хвърлила пет, десет хиляди или колкото там има – не е нормално“, каза още депутатът от БСП.", "date": "2018.06.30", "title": "Кутев неуморен: Нападна правителството и заради бабите, които мятат пачки на ало-измамниците"}
{"url": "https://www.faktor.bg/bg/articles/novini/balgariya/borisov-katsna-v-zaltsburg-predava-evropredsedatelstvoto-na-avstriya", "text": "Премиерът Бойко Борисов кацна в Залцбург и се отправя към Шладминг, където символично ще предаде председателството на Съвета на ЕС на австрийския канцлер Себастиан Курц, съобщава „Фокус“.    Преди събитието българският премиер ще проведе работна среща с канцлера Курц и председателя на Европейския съвет Доналд Туск. Те ще обсъдят изпълнението на приоритетите по време на Българското председателство и приемствеността им от Австрия, част от които са темите за европейската перспектива и свързаност на страните от Западните Балкани, за дигитализацията и за сигурността и миграцията.   В състава на официалната делегация в Австрия е и министърът на Българското председателство на Съвета на Европейския съюз 2018 Лиляна Павлова.", "date": "2018.06.30", "title": "Борисов кацна в Залцбург, предава европредседателството на Австрия"}
{"url": "https://www.faktor.bg/bg/articles/novini/svyat/-blumbarg-tramp-mozhe-da-priznae-krim-za-ruska-teritoriya-na-sreshtata-s-putin", "text": "Президентът на САЩ Доналд Тръмп не изключва вероятността да признае анексирането на Крим от Русия. Това информира \"Блумбърг\".  Руският лидер Владимир Путин и Тръмп ще се срещнат в Хелзинки на 16 юли и ще обсъдят редица въпроси от международен и двустранен характер.  \"Ще видим\", каза Тръмп пред журналисти на борда на президентския самолет Air Force One, след като беше запитан дали САЩ ще признаят Крим за територия на Русия.", "date": "2018.06.30", "title": "\"Блумбърг\": Тръмп може да признае Крим за руска територия на срещата с Путин"}
{"url": "https://www.faktor.bg/bg/articles/novini/balgariya/potopat-vze-parva-zhertva-i-u-nas", "text": "Първа жертва на наводненията от последните дни в България.  Мъж в град Роман е загинал, докато е изпомпва вода от мазето си. Вероятно го е ударил ток, предаде Нова телевизия.  Цяла нощ екипи на пожарната отводняваха с помпи засегнатите имоти в наводнения град Роман, a заради липсата на ток в залетия квартал „Карашки” имаше засилено полицейско присъствие.  Опасното време продължава и днес като жълт код заради очакван силен вятър е обявен в 14 области в Западна и Централна България.", "date": "2018.06.30", "title": "Потопът взе първа жертва и у нас"}
{"url": "https://www.faktor.bg/bg/articles/rumen-ovcharov-korneliya-go-kara-prez-prosoto-ne-i-se-iska-mnogo-da-ima-predsrochni-izbori", "text": "Не участвам в никакви интриги по свалянето на председателя на БСП. Това каза по bTV Румен Овчаров, член на НС на партията и един от лидерите в левицата. Той отрече твърденията, че стои зад оставката на Жельо Бойчев като зам.-председател на ПГ на БСП и го е подтикнал да я подаде, като това било знак към лидера Корнелия Нинова, че повече няма да търпи водената от нея политика. Според Овчаров оставката на Бойчев като зам.-председател на ПГ на БСП не е свързана с вота на недоверие. „Тази негова идея не е от вчера”, посочи той. Ще има предсрочни избори, но те няма да са толкова скоро, колкото им се иска на някои, прогнозира Овчаров. Не мисля, че на Корнелия Нинова, толкова много ѝ се иска, каза Овчаров, като уточни, че по-скоро има предвид десните партии. Според него евроизборите и местните избори догодина ще са критерият. Той потвърди оценката си отпреди време, че „Корнелия Нинова го кара през просото”. „Добре съм я дал тази оценка тогава, не се е променила”, подчерта той. Според него БСП може да спечели избори само ако консолидира всички, които искат да променят модела на управление на държавата. „За да обедини тези усилия, тя трябва да консолидира всички в лявото политическо пространство, да обедини усилията им в една посока. За да направи това, тя трябва да обедини усилията на цялата Българска социалистическа партия. Не че ще се заобичаме всички, но да работим в една посока, а не един срещу друг. До момента не виждам стъпки по нито един въпрос”, обясни Овчаров. Той обаче все още дава кредит на доверие на Корнелия Нинова. Според него тя все още може да направи необходимите стъпки и да вземе необходимите решения. „Макар че не е само тя човекът, който трябва да направи тези промени. Като гледам пламналите погледи на някои от кръга около нея, като виждам как са си повярвали, че те са „и пътят, и истината, и животът” и не чуват никого около себе си, ми се струва, че действията трябва да са доста бързи”, заяви Овчаров. Той обаче уточни, че няма да назовава имена.    „Ако някой е очаквал, че правителството ще падне след вота на недоверие, просто е трябвало да провери какво се е случвало след вотове на недоверие. Няма такъв случай все още в България”, посочи още Овчаров.", "date": "2018.06.30", "title": "Румен Овчаров: Корнелия го кара през просото, не и се иска много да има предсрочни избори"}
{"url": "https://www.faktor.bg/bg/articles/novini/balgariya/tusk-kray-blagodarya-na-boyko-borisov", "text": "Председателят на Европейския съвет Доналд Туск публикува интересна снимка в личния си инстаграм профил. На фотоса той позира заедно с българския премиер Бойко Борисов, който днес е в планинския курорт Шладминг в Австрия. Върху фотографията Туск е написал „Край! Благодаря на Бойко Борисов” по случай приключването на шестмесечното бълграско европредседателство. Преди минути пък премиерът Борисов публикува интересно видео в личния си фейсбук профил, от което си вижда как пие кафе заедно с Туск и Себастиян Курц.", "date": "2018.06.30", "title": "Туск: Край! Благодаря на Бойко Борисов"}
{"url": "https://www.faktor.bg/bg/articles/novini/balgariya/stefan-gamizov-putin-e-kovaren-postiga-tselite-si-chrez-koruptsiya-i-alchnite-evropeyski-i-amerikanski-lideri", "text": "„Вместо България да бъде пътеводна светлина за езическа Русия, каквато е българската естествена историческа роля, българските политици отново се повлякоха след новата руска диктатура. Но не са виновни те само, а основно тези, които позволиха Путин да се разрастне с парите от търговия с природни ресурси основно с Германия до такова чудовище”, казва в свой коментар анализаторът Стефан Гамизов. Той припомня, че двете дивизии за специални операции на ГРУ, които превзеха Крим бяха обучени на полигон, който е доставен от немска фирма. „Сложно съоръжение за тактическа подготовка, което Германия в алчна бюргерска глупост продаде на Русия. Голяма част от ключовите технологии, които се влагат в руските нови военни самолети и бронирана техника \"пристигнаха\" от Италия, отново в резултат на безумна алчност. Руската ядрена програма стана възможна в Турция, Финландия и Унгария, само и единствено благодарение на американски технологии предоставени от американска компания с помощ от друга френска компания, които бяха загубили и губят световната конкуретна надпревара по качество и цени. Путин е умен, коварен, брутален и безскрупулен диктатор, който използва най-старото оръжие в международната политика - корупцията през глупавите, неможещите, слабите, изостаналите, лицемерните, лъжовните, но жадни за власт и пари до лудост, за да постига целите си”, добавя Гамизов.", "date": "2018.06.30", "title": "Стефан Гамизов: Путин е коварен, постига целите си чрез корупция и алчните европейски и американски лидери"}
{"url": "https://www.faktor.bg/bg/articles/novini/balgariya/boyko-borisov-se-pohvali-s-flanelkata-na-zvezda-ot-svetovnoto", "text": "Българският премиер Бойко Борисов се похвали с новата си футболна придобивка – фланелка на белгийския национал Еден Азар. Тениската е подарък от белгийския министър-председател Шарл Мишел, след като Борисов го поздравил за победата над Англия (1:0) на Мондиал 2018. „Въпреки трудните разговори в Брюксел, Белгия ликува след вчерашната футболна победа. Поздравих белгийския ми колега Шарл Мишел за успеха, а той ми подари тениска на тяхната футболна звезда Еден Азар“, написа Бойко Борисов на официалния си профил във „Фейсбук“.", "date": "2018.06.30", "title": "Бойко Борисов се похвали с фланелката на звезда от Световното"}
{"url": "https://www.faktor.bg/bg/articles/novini/balgariya/vrmeto-dnes-dazhd-gramotevitsi-i-zhalt-kod-za-silen-vyatar-v-14-oblasti", "text": "Днес въздушната маса ще се задържи неустойчива. Ще има и разкъсвания на облачността, но ще има и превалявания, временно интензивни, а и на места, главно в източната половина с гръмотевици. На отделни места в Северна България и в планинските райони ще има значителни валежи. Вятърът от запад-северозапад ще се усили - ще бъде предимно умерен, в западната част на Дунавската равнина и в Горнотракийската низина и временно силен. Жълт код за силен вятър е обявен за 14 области на страната за последния ден на юни, сочи справка в сайта на Националния институт по метеорология и хидрология към БАН. Предупреждението е в сила за областите Видинска, Монтанска, Врачанска, Плевенска, Ловешка, Великотърновска, Габровска, Пловдивска, Пазарджишка, Благоевградска, Кюстендилска, Пернишка, Софийска област и столицата София. В тези райони ще духа силен вятър от запад-северозапад със средна скорост 14-19 метра в секунда.    Температурите слабо ще се повишат и максималните ще бъдат между 23 и 28 градуса, в София - около 22 градуса. По-късно през деня от запад облачността ще започне да намалява.", "date": "2018.06.30", "title": "Врмето днес: Дъжд, гръмотевици и жълт код за силен вятър в 14 области"}
{"url": "https://www.faktor.bg/bg/articles/novini/svyat/kmetat-na-parizh-ispaniya-spasi-chestta-na-evropa", "text": "Кметът на френската столица - социалистката Ан Идалго, която посрещна вчера в парижкото кметство испанския премиер Педро Санчес - заяви, че приемайки хуманитарния кораб \"Акуариус\", натоварен с мигранти, Санчес е спасил честта на Европа, предаде Франс прес.   \"Много хора тук ти се възхищават, възхищават се на това, което направи\", каза Идалго. Присъствието ти начело на испанското правителство също е светлинка за онези, които си казват, че можем да построим една по-справедлива Европа, добави кметицата с двойно гражданство - френско и испанско. Санчес пристигна в Париж от Брюксел, където в нощта срещу петък беше постигната европейска договореност за управлението на мигрантите. Той подчерта, че това, което е направило испанското социалистическо правителство, е свързано с историята на Испания, писана в изгнание. Испанците, бягащи от диктатурата на Франко, са успели да се приобщят благодарение на приема, който са получили, изтъкна той.  Идалго и Санчес присъстваха на церемония в памет на съставената предимно от испанци Девета рота, участвала в освобождаването на Париж през 1944 г.", "date": "2018.06.30", "title": "Кметът на Париж: Испания спаси честта на Европа"}
{"url": "https://www.faktor.bg/bg/articles/novini/svyat/ukrayna-sabra-na-forum-top-razuznavachite-na-regiona-shte-protivodeystvat-na-ruskata-agresiya", "text": "В Главното управление на разузнаването на Украйна се срещнаха с ръководителите на военните разведки на региона. Международна проява на такова представително ниво се провежда за пръв път в Украйна от началото на руската въоръжена агресия. В продължение на няколко дни в Главното управление на разузнаването на Министерството на отбраната на Украйна беше проведен \"Black Sea Intelligence Forum\". В тази инициатива, освен украинските домакини, участваха делегации с експерти на министерствата на отбраната на осем страни. Форумът се провежда във връзка със значителното влошаване през последно време на глобалната и регионалната сигурност, предизвикани  от агресивните  действия на Руската федерация и необходимостта да се търсят пътища тази ситуация да бъде контролирана със съвместните усилия на страните от региона и водещите държави на света. По време на брифингите, пленарните заседания и панелните дискусии се разглеждаха съществуващите и потенциалните заплахи на регионалната и глобалната сигурност. Беше констатирано, че една от най-големите заплахи за националната сигурност на всички страни-участнички на форума, а също така и за глобалната сигурност са агресивните  действия на Русия, особено струпването на руски войски близо до границите на Украйна и във временно окупирания Крим, както и напрежение,  което създават руснаци  в Черно и Азовско море. Ръководителите на делегациите проведоха редица двустранни и многостранни срещи на високо ниво. От украинската страна в \"Black Sea Intelligence Forum\" участвуваха Министр на отбраната на Украйна, генерал  Степан Полторак, началникът на ГУР МО на Украйна генерал-лейтенант Василий Бурба и представителите на Генералния щаб на Въоръжените сили на Украйна. Въэ основа на детайлния анализ на представените от страните-учаснички във форума разузнавателни информации за състояние и тенденции на развитие  на съществуващите и потенциалните заплахи бяха определени реални мероприятия срещу експанзията  на руската агресия в региона и в света.", "date": "2018.06.30", "title": "Украйна събра на форум топ разузнавачите на региона – ще противодействат на руската агресия"}
