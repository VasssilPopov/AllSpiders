{"url": "https://www.faktor.bg/bg/articles/katedralata-notr-dam-gori", "text": "Голям пожар избухна в парижката катедрала \"Нотр Дам\". Огромни пламъци и пушек се виждат отдалече, предаде Франс прес. Пожарът е избухнал в 18.50 часа местно време.Той, най-вероятно, е свързан с реставриращите дейности, които текат в момента на мястото, съобщиха от пожарната. Катедралата \"Нотр Дам\" или \"Света Богородица\" е един от символите на Париж. Тя е построена през 1163 – 1345 г. и е едно от най-великите постижения на готическата архитектура. Катедралата \"Парижката Света Богородица\" е един от върховете във френското изкуство с удивителното равновесие на пропорциите и хармоничната си фасада. Дълга е 130 метра и е широка 50 метра, а 3-етажните квадратни кули са високи 69 метра. В южната кула са разположени камбаните, най-голямата от които тежи 15 тона, а само езикът ѝ надвишава 500 кг. Стрелата е с височина 96 метра. Катедралата има чудесен орган и съвършена акустика. Там всяка неделя в 17:30 часа се провеждат безплатни концерти. Катедралата побира 9000 души. Тук през 1804 г. е коронован за император Наполеон Първи, а през 1970 г. е извършено опелото на генерал Шарл дьо Гол.", "date": "2019.04.15", "title": "Катедралата \"Нотр Дам\" гори"}
{"url": "https://www.faktor.bg/bg/articles/ikonomicheskiyat-geniy-rumen-gechev-obeshtanieto-na-borisov-da-vlezem-v-chakalnyata-na-evrozonata-prez-yuli-e-neizpalnimo", "text": "Некачествена предизборна пропаганда е обещанието на премиера Борисов, че страната ни ще влезе в чакалнята на еврозоната през юли. Това каза за предаването „Софийска трибуна“ на Радио „Фокус“ народният представител от ПГ на „БСП да България“ Румен Гечев, икономически вицепремиер на правителството-катастрофа \"Жан Виденов\". „Срокът, който се посочва е след изборите, т.е. след 26 май“, обясни той. „Това няма как да стане, защото в момента ЕЦБ извършва стрест-тест на шест избрани водещи български банки, като основната задача е оценка на активите и пасивите на баланса на тези банки, за да се види доколко е надеждна банковата система на България. Съгласно приетите процедури, завършването на стрест-теста ще стане в края на юли, чисто технологично няма как в същия период да се обявяват резултати, да се организират обсъждания и да се събира Съвета на Европа и управлението на ЕЦБ, за да решават дали България да бъде приета в чакалнята на еврозоната“, уточни Румен Гечев.  По думите му това е сигурно доказателство, че министър-председателят Бойко Борисов хвърля обещания в публичното пространство, които и той самият знае, че не могат да бъдат изпълнени. Вторият проблем е, че правителството на ГЕРБ и неговите сателити предлагат България да влезе в чакалнята на еврозоната без да е представило на обществото, на парламента и специализираните му комисии разчети на ефектите от това присъединяване. „Правителството се опитва да използва евентуалното влизане в еврозоната като политически маркетинг, като проява на послушност пред Брюксел, без да дава съответните разчети“, добави народният представител от ПГ на „БСП за България“. Правителството е длъжно да каже защо България е преценила, че е от тази група страни, които искат да влязат в еврозоната, посочи той. По думите му е абсолютно неприем", "date": "2019.04.15", "title": "Икономическият \"гений\" Румен Гечев: Обещанието на Бойко Борисов да влезем в чакалнята на еврозоната през юли е неизпълнимо"}
{"url": "https://www.faktor.bg/bg/articles/novini/balgariya/delyan-peevski-s-nay-mnogo-nominatsii-za-evrolistata-na-dps", "text": "Депутат Делян Пеевски е получил най-много номинации за листата на ДПС за предстоящите европейски избори, съобщи „Капитал“. По данни на изданието той е номинран от почти всички областни структури на движението. Издигането на кандидатите за евродепутати от страна на ДПС приключиха в края на март, но все още няма яснота кой ще влезе в листата, нито кой ще бъде водач. От ръководството на ДПС са изтъкнали като причина за неяснотата големия брой номинации, а имената ще се пазят в тайна и ще станат ясни ден преди регистрацията в Централната избирателна комисия (ЦИК). На изборите през 2014 г. Пеевски беше кандидат за евродепутат като бе поставен на второ място в листата на ДПС. След избирането му неуспелият шеф на ДАНС и крупен бизнесмен се отказа в полза на бившия министър на екологията Искра Михайлова. През 2014 г. Пеевски беше издигнат от 26 от общо 28 областни структури на движението, а общите спечелени места в Европейския парламент бяха 4.", "date": "2019.04.15", "title": "Делян Пеевски с най-много номинации за евролистата на ДПС"}
{"url": "https://www.faktor.bg/bg/articles/novini/balgariya/gerb-podpisva-sporazumenie-za-politichesko-partnyorstvo-s-nikola-petkov", "text": "ПП ГЕРБ ще подпише утре споразумение за политическо партньорство с ПП \"Никола Петков\", съобщиха от пресцентъра на ГЕРБ. Подписването ще се състои в централата на партията от 8.00 часа. По-късно представители на двете партии ще дадат пресконференция, която също ще се проведе в централата на партията.", "date": "2019.04.15", "title": "ГЕРБ подписва споразумение за политическо партньорство с \"Никола Петков\""}
{"url": "https://www.faktor.bg/bg/articles/novini/svyat/turtsiya-otricha-ne-sme-izvarshili-genotsid-nad-armentsite", "text": "Нашият народ се гордее с историята си и повод за тази гордост е фактът, че през миналото си турците не са извършвали геноцид. Това е заявил външният министър на Анкара Мевлют Чавушоглу, съобщи в. Хюриет. \"Ние няма да позволим на чужди държави да ни четат лекции по история\", заявил то по време на посещение в университет в централната анадолска провинция Коня.  Думите на Чавушоглу са в отговор на неотдавнашно предложение на френския президент Еманюел Макрон 24 април да бъде обявен за Ден на памет за жертвите на Арменския геноцид.  \"Хора, чиито страни са извършили геноцид в Алжир и Руанда, не могат да ни сочат с пръст и да ни обвиняват в нещо, което не било извършено от нас\", категоричен е бил дипломатът. Много страни по света отбелязват 24 април като ден на памет на избитите в Османската империя от 1915 до 1923 г. арменци. Анкара отрича да е била замесена в убийство на около 1,5 млн. души, защото Република Турция няма нищо общо с Османската империя. По време на войната за независимост на Алжир (1954-1962 г.) френските колониални власти са предприели репресивни действия срещу въстаници. Дейци на Фронта за национално освобождение от своя страна са убивали европейски заселници и алжирци, имали бракове с французи или симпатизирали на Франция. Чавушоглу обаче е направил грешка с фактите. Руанда никога не е била френско владение. Африканската страна от края на ХIХ до 1916 г. е била под властта на Германия. Оттогава до обявяването на независимостта си Руанда през 1962 г. е била белгийско владение.", "date": "2019.04.15", "title": "Турция отрича: Не сме извършили геноцид над арменците"}
{"url": "https://www.faktor.bg/bg/articles/novini/svyat/spored-sotsiolozi-pendarovski-shte-e-sledvashtiyat-prezident-na-severna-makedoniya", "text": "Стево Пендаровски, кандидатът на СДСМ и ДСИ, е с лека преднина (27,2 %) пред Гордана Силяновска Давкова, кандидат на ВМРО-ДПМНЕ (23,5%), т.е. разликата е 3.7 процентни пункта. Това са резултатите от проучване, направено от Македонския център за международно сътрудничество (МЦМС) и Института за демокрация \"Социетас Цивилис\" (ИДСЦС) Скопие по искане на телевизия Телма, съобщава МИА. В това проучване \"Президентски избори 2019\" са представени и анализирани нагласите на гражданите в страната по отношение на предстоящите президентски избори, получени чрез допитване до общественото мнение в периода от 7 до 11 април тази година Подкрепата за Блерим Река, кандидат на Алианса за албанците и Беса е 11% от анкетираните, което е почти идентична с тази от предходната анкета, докато Пендаровски, за разлика от първата анкета, се е увеличил преднината си от 2,6% на 3,7 процентни пункта. Резултатите показват, че Силяновска Давкова има по-голяма подкрепа сред етническите македонци (32,6%), за разлика от Пендаровски (28.6%). Пендаровски пък има по-голяма подкрепа сред етническите албанци (20,5%), отколкото Силяновска Давкова (0,4%). Подкрепата за Пендаровски сред етническите албанци е по-голяма с 5,3% спрямо предходната анкета. Най-голяма част от етническите албанци са отговорили, че ще гласуват за кандидата Блерим Река (41,6%). И в тази анкета, както и през предходната, мнозинството от анкетираните, т.е. 68,1% заявяват, че ще излязат да гласуват, а по-малко от една четвърт или 22,5% заявяват, че няма да гласуват. По-голямата част от етническите македонци - 71% и мнозинството от етническите албанци (63,3%), са отговорили, че ще отидат да гласуват на изборите. Според проучването обаче на такива изявление за гласуване трябва да се гледа с голяма резервираност, тъй като практиката показва, че действителната избирателна активност е много по-ниска от тази, която е обявена в такива анкети. В проучването са участвали 967 респонденти. Данните на друга социологическа агенция, също показаха, че кандидатът за президент, подкрепен от Социалдемократически съюз на Македония и коалицията, Стево Пендаровски би получил най-много гласове на президентските избори - 38,3”. Това става ясно от проучване, проведено от агенция Рейтинг в периода от 8 до 14 април с 1112 респонденти. За кандидата, подкрепен от ВМРО-ДПМНЕ и коалицията Гордана Силяновска Давкова, биха гласували 33,2%, а за кандидата, подкрепен от албанската опозиция, Блерим Река, биха гласували 12,6%, а 15,9% от анкетираните все още не знаят за кого гласуват. Според резултатите от проучването 42,9% смятат, че президентските избори са много важни за бъдещето на страната, 29,4% смятат, че са важни, 14,9% не са нито важни, нито маловажни, 3,3% смятат, че те са малко маловажни, 6,6% не са никак важни, а 2,8% не знаят или не са дали отговор. Предизборните кампании са проследявани редовно от 20.7% от респондентите, 25.2% отговарят, че често ги следят, 25.4% понякога, 19.3% рядко, а 9% никога. По-голямата част от анкетираните са се информирани от телевизии - 58.8%, 20.1% от социалните мрежи, 7.5% от интернет порталите, 1.3% от радиото, 0.2% от пресата, 4, 1% от разговорите с приятели и 8,1% не са се информирали. По въпроса кой от кандидатите за президент би казал, че ръководи по два критерия - най-добрата кампания и най-позитивна кампания, резултатите показват, че 30,8% смятат, че най-добрата кампания има Стево Пендаровски, а 31,8% смятат, че има най-позитивна кампания. 26% от анкетираните смятат, че най-добра кампания има Силяновска Давкова, а 27,4% казват, че има най-позитивна кампания, а 10,1% смятат, че най-добрата кампания е на Блерим Река, а 10,4% - на най-позитивната кампания. Изборите за президент в Македония ще се проведат на 21 април.", "date": "2019.04.15", "title": "Социолози Пендаровски ще е следващият президент на Северна Македония"}
{"url": "https://www.faktor.bg/bg/articles/novini/svyat/szo-sluchaite-na-morbili-sa-narasnali-s-300", "text": "Реалните случаи на зараза надминават в пъти докладваните, алармират от организацията Случаите на морбили са нараснали с 300% в световен мащаб за първите три месеца на 2019 г., в сравнение със същия период през миналата година, съобщават от Световната здравна организация (СЗО), цитирани от БТА. „Макар тези данни да са условни и непълни, те показват една тенденция. В много страни има огнища на болестта. В редица региони е регистриран значителен ръст на случаите“, съобщи здравната организация. От СЗО отбелязват, че реалните случаи на зараза надминават в пъти докладваните, което означава, че ранните прогнози за 2019 г. вероятността са подценили сериозността на огнищата на морбили.", "date": "2019.04.15", "title": "СЗО: Случаите на морбили са нараснали с 300%"}
{"url": "https://www.faktor.bg/bg/articles/novini/balgariya/balgariya-spasi-500-mln-evro-ot-arbitrazhnoto-delo-koeto-evn-vodi-sreshtu-stranata-ni", "text": "България спаси 500 млн. евро от арбитражното дело, което EVN води срещу страната ни в Международния център за уреждане на инвестиционни спорове (ICSID) към Световната банка във Вашингтон. Това става ясно от съобщение на австрийската фирма, публикувано на 10 април в сайта и&#768; www.evn.at, което до вчера не бе разпространено за България.  По неофициален път “24 часа” научи, че е било постигнато извънсъдебно споразумение. От австрийската компания, чието е електроразпределителното дружество, което доставя ток в Югоизточна България, обявиха, че няма да им бъде платено търсеното обезщетение, което по неофициална информация бе около 500 млн. евро. “Компанията получава правна сигурност и се възприема като дългосрочен инвеститор на българския пазар”, се казва още в съобщението на EVN. “Решението на арбитражния съд по процедурата ICSID вече съществува, според което EVN AG не получава никакво допълнително обезщетение и всяка страна поема своите съдебни разноски. Решението не оказва влияние върху баланса на групата EVN”, се посочва още там. Делото в международния арбитражен съд се води от 2013 г. Австрийската компания имаше претенции към България заради загуби, които претърпяла от изкупуването на енергия от зелени централи в периода 1 юли 2012 - 1 март 2013 година. Този ток се изкупуваше по преференциални цени, но заради тогавашно решение на КЕВР разликата не бе възстановена на компанията в пълен размер. По-късно искът бе трансформиран и EVN разшири претенцията си до 500 млн. евро, мотивирайки се със законови промени и регулаторни решения за целия период от приватизацията на енергодружествата през 2004 г. чак до 2014 г. През 2017 г. имаше частично решаване на казуса, като EVN получи от НЕК компенсация за значително по-ниска сума, но арбитражното дело продължи да се води. Българското финансово министерство ангажира с казуса международната адвокатска кантора “Уайт енд Кейс”, съобщи преди време финансовият министър Владислав Горанов в парламента. Вчера от финансовото министерство не пожелаха да коментират казуса заради отсъствието на Горанов от България. Финансовият министър е във Вашингтон. Енергийният министър Теменужка Петкова също не успя да коментира новината, тъй като бе на път за енергийно събитие в Русия. Неофициално български адвокати, въвлечени в решаване на казуса, потвърдиха за извънсъдебното споразумение, но напомниха, че EVN все още има възможност да оспори решението, с което арбитражното дело се спира. Това може да бъде направено в следващите 120 дни. По принцип решението на арбитражния съд по казуса с EVN се очакваше през юли 2019 г. В същия съд се водят още две дела по идентични казуси. Те са заведени от ЧЕЗ и от “Енерго-Про”, но тъй като стартираха доста по-късно от това на EVN, все още са на фаза “събиране на доказателства”.", "date": "2019.04.15", "title": "България спаси 500 млн. евро от арбитражното дело, което EVN води срещу страната ни"}
{"url": "https://www.faktor.bg/bg/articles/novini/balgariya/evgeniy-daynov-s-prozrenie-evrolistata-na-bsp-e-adekvatna-na-vremeto", "text": "Евролистата на БСП е адекватна на времето, в което живеем, докато тази на ГЕРБ е с грешна стратегия. Това каза за обзорното предаване „Това е България“ на Радио „Фокус“политологът проф. Евгений Дайнов. Той определи като успех факта, че лидерът на левицата не успя да наложи фашизирането на листата, вкарвайки антиевропейски лица в нея. „Евролистата на БСП ми се вижда по-адекватна от гледна точка на това, че тя казва, че не живеем в обикновени времена на стабилност. Листата на ГЕРБ излъчва посланието, че нищо не се е случило и всичко е стабилно. Те предлагат стабилни и скучни хорица, които ако видите по улицата няма да познаете и които ще вършат рутинна чиновническа работа. Според тях няма причини за притеснение, защото нищо мащабно не се случва, а това не е така. Мащабни неща се случват. От тази гледна точка турбуленцията около листата на БСП и някои от физиономиите в нея са доста по-адекватни на времето, в което живеем, отколкото мимикрията на ГЕРБ, че нищо не се случва“, коментира политологът. Според проф. Евгений Дайнов Нинова е бламирана в опита си да се превърне в едноличен господар на партията си, по примера на Бойко Борисов. Лидерът на левицата ще продължи гражданска война срещу Сергей Станишев, прогнозира политологът.", "date": "2019.04.15", "title": "Евгений Дайнов с прозрение: Евролистата на БСП е по-адекватна на времето"}
{"url": "https://www.faktor.bg/bg/articles/antoaneta-hristova-po-otvratitelna-kampaniya-ne-sme-vizhdali", "text": "Политическите интриги стават все по-оплетени, а скандалите все по-шумни. Наближаването на изборите за Европарламент подтиква различните политически формации да стягат редиците си.  Вчера имаше драма в БСП - Националният съвет на партията бламира председателя Корнелия Нинова като оспори предложената от нея листа за Европейските избори и чрез тайно гласуване я промени. На този фон редица скандали като \"Апартаментгейт\" тресат обществото и политиката.  \"Каквато и драма да е имало в БСП – тя вече не съществува. Най-вероятно БСП ще отидат консолидирани на изборите. Очевидно имаше противопоставяне, но вече всички са доволни. Ще наблюдаваме битка в изборния ден за първото място в листата. Ще се борят Елена Йончева и Сергей Станишев. Ако Станишев я измести – това ще е истинското бламиране на Корнелия Нинова\", обясни политологът Георги Киряков в \"Денят ON AIR\".  По негови думи президентът участва реално в предизборната кампания за европейски избори, тъй като началникът на кабинета му Иво Христов се кандидатира за Европарламент като част от листата на БСП.  \"ГЕРБ трябва да отправят ясно послание към десните партии – ако не гласувате за нас, ще загубите. Гласуването за малките десни партии ще бъде безсмислено. Със сигурност има някаква ерозия на доверието към ГЕРБ след скандалите. Докато има \"Игра на тронове\" в българската политика, за Европа няма да чуем\", добави още Киряков.    Според политическия психолог проф. Антоанета Христова има лидерско, ценностно и идеологическо разделение в БСП.  \"То стана факт на вчерашния пленум. Демокрацията в конкретния случай се задейства. Така БСП се противопостави на лидерското решение. Съставът на листата е много балансиран. Той е контрапункт към прибавянето на СДС към ГЕРБ. БСП добавиха привържениците на президента с Иво Христов. В конкретния случай се залага всичко в името на целта. Вече почти няма нищо скрито. Радев е с БСП, ГЕРБ е със СДС. Това ще бъде картината. В момента нищо не можем да кажем\", отбеляза тя пред Bulgaria ON AIR.  \"Скандалите около властта отвращават избирателите. Интересът на партиите, които стартираха големите скандали, е да намалят броя избиратели. Те разчитат на твърдите си избиратели. Скандалите ще продължават. По-отвратителна кампания не сме виждали. Скандалите са системни. Трябва да се излезе от тази мърсотия. Излиза се с политики\", подчерта проф. Христова.", "date": "2019.04.15", "title": "Антоанета Христова: По-отвратителна кампания не сме виждали"}
{"url": "https://www.faktor.bg/bg/articles/trend-zapochvat-dve-kampanii-v-bsp-za-evrovota-na-ninova-i-na-vatreshnata-opozitsiya", "text": "„Това беше изключителен случай, който може да бъде интерпретиран в няколко посоки. Още в началното гласуване за това кой ще бъде водач на листата - Елена Йончева и Сергей Станишев, имаше много ясен знак към Корнелия Нинова, че вътрешната опозиция няма толкова лесно да се съгласи с нейните предложения. Моето мнение е, че с вкарването на Станишев в евролистата ще наблюдаваме две кампании в БСП - на Нинова и кръга около нея и кампанията на вътрешната опозиция, която беше изключително силна във вчерашното събиране. Това каза за БНР социологът от изследователски център „Тренд“ Евелина Славкова в  коментар за пленума, на който беше пренаредената евролиста на социалистите. \"Ще наблюдаваме много тежка битка на преференции. Включването на Станишев в евролистата ще мобилизира опозиционните лидери по места да работят в полза на Станишев, което ще доведе до позитиви и за самата партия, защото това ще налива гласове в БСП. Ако беше останал извън листата, опозицията на Нинова просто нямаше да работи по места“, посочи още Славкова. Тя коментира и думите на Нинова, че не носи отговорност за гласуваната листа: „Вътрешнопартийната битка влиза в кулминационен момент, който може да доведе до още по-интересни обрати след европейските избори.“ Пленумът на БСП не е отклонил вниманието от казуса „апартаментгейт“, който нанася щети на ГЕРБ, убедена е Славкова. В момента в „Тренд“ се обработват данни от проучване как скандалът се е отразил на управляващата партия, но допълни: „Тази листа на БСП е толкова интересна, че ще трябва още дълго време да разсъждаваме върху нея и да наблюдаваме какъв ефект ще има върху вътрешнопартийните игри, а и във външнополитически план - битката ГЕРБ-БСП.“", "date": "2019.04.15", "title": "Тренд: Битката в БСП може да доведе до още по-интересни обрати след изборите"}
{"url": "https://www.faktor.bg/bg/articles/krib-iska-otlagane-na-tol-sistemata-do-nachaloto-na-2020-g", "text": "Конфедерацията на работодателите и индустриалците в България (КРИБ) изготви предложение за проектирането, изграждането и въвеждането на електронна система за събиране на таксите за ползване на републиканската пътна мрежа на база изминато разстояние за превозни средства с обща технически допустима максимална маса над 3,5 т. (ТОЛ такси). Ето каква е идеята на Конфедерацията: Във връзка с публикувания проект за проектиране, изграждане и въвеждане на електронна система за събиране на такси за ползване на републиканската пътна мрежа на база изминато разстояние и интегрирането на системата, ръководството на Конфедерацията на работодателите и индустриалците в България - КРИБ счита, че преди всичко е необходимо да бъдат взети предвид становищата на всички засегнати страни.  В КРИБ членуват най-големите български и международни превозвачи като например Съюзът на международните превозвачи - СМТ в качеството си на сдружение, представляващо повече от 480 транспортни дружества, които притежават над 10 000 ППС с обща технически допустима максимална маса над 3,5 т.,Българската асоциация на сдруженията в автомобилния транспорт - БАСАТ (товарни и автобусни превозвачи), като засегнати ще бъдат над 12 000 автобусни фирми. В КРИБ членуват и най-големите представители на другата засегната пряко или косвено част от българската икономика, а именно възложителите на превози, търговците на превозваните стоки, крайните потребители и др. Не на последно място пряко ще бъдат засегнати и вътрешнофирмените доставки, които представляват огромен процент от вътрешните превози в страната. Цялостното становище на КРИБ по отношение на въвеждането на ТОЛ системата е положително (КРИБ бе сред основните инициатори), но при условие, че бъдат спазени изискванията за равномерно въвеждане и пропорционалност на таксуването за всички участници в движението, така както е заложено в Директива 2011/76/ЕС на Европейския парламент и на Съвета от 27 септември 2011 година за изменение на Директива 1999/62/ЕО относно заплащане на такси от тежкотоварни автомобили за използване на определена инфраструктура. С цел оптимизиране на транспортната система в съответствие с общата транспортна политика на Европейския съюз следва да бъде преосмислен обхватът на таксуваните участъци от републиканската пътна мрежа. В така предложения обхват са включени 92% от първокласните пътища в страната, а с третокласните пътища делът се равнява на 82% от цялата пътна мрежа, за които ще трябва да се плащат такси за изминато разстояние. Това включва автомагистрали, пътища клас I, II и III. Така България става единствената страна в Европа, в която се таксуват автомагистрали, първокласни, второкласни и третокласни пътища. Същевременно България е на първо място в Европа по транспортен дял на транзитен трафик (40%), което означава, че в страната ни транзитният трафик има най-голямо негативно влияние върху пътната мрежа. По-тази причина по-приемлив вариант би бил в обхвата на системата да бъдат включени само автомагистралите и онази част от пътищата от клас I, които са част от транс-европейската пътна мрежа. По този начин системата за таксуване ще бъде насочена основно към транзитното движение и едновременно с това ще даде алтернатива на превозвачите, които работят на българския пазар. Освен това към настоящия момент интегрирането на системата за събиране на таксите не е свързано с Национална агенция за приходите и Агенция „Митници“, което е предпоставка за основателни съмнения относно прозрачното събиране и разходване на сумите. В тази връзка предвидената цел за събиране – 1,3 млрд. лева на година изглежда повече от съмнителна. Още повече ако се вземе предвид оценката на основния консултант, че АПИ има капацитет да усвоява годишно не повече от 800 млн. лева. А към планираните приходи от ТОЛ таксите трябва да се добавят и 300 млн. лв. от винетките.  Също така преди въвеждане в експлоатация на системата следва да бъде направена оценка на въздействието, която със сигурност ще бъде основание както за преосмислянето на обхвата й, така и за плавното и поетапното въвеждане на системата. Към настоящия момент обаче най-важното обстоятелство е, че системата не е готова и няма да бъде готова преди края на първо тримесечие на 2020 година. По тази причина събирането на ТОЛ такси в аванс или на „зелено“ граничи с въвеждането на нов данък или просто с престъпление.  Във връзка с гореизложеното КРИБ и неговите секторни сдружения настояват за отлагане на стартирането на ТОЛ системата до началото на следващата година или по-точно докато не бъдат изпълнени горните условия. В допълнение, за да се гарантира ефективността на системата, е задължително да бъде публикуван Доклад за ефективността на системата след извършените 6 месечни тестове, описани по техническото задание към публичната процедура за ТОЛ системата с цел да не бъдат допуснати технически затруднения при стартирането на последната, което да доведе до блокирането на транспорта в България. Все още са пресни впечатленията от провала на старта на системата на електронните винетки и свързаната с този провал лавина от оставки в правителството. В заключение КРИБ и неговите секторни сдружения изразяват своята готовност да предоставят технически и експертен ресурс на Министерството на регионалното развитие и благоустройството за изготвяне на аргументиран и задълбочен план за действие.", "date": "2019.04.15", "title": "КРИБ иска отлагане на ТОЛ системата до началото на 2020 г."}
{"url": "https://www.faktor.bg/bg/articles/fenovete-trapnat-v-ochakvane-na-posledniya-sezon-na-game-of-trones", "text": "Най-скъпият, най-гледаният, най-пиратстваният, най-награждаваният - в 186 страни по света вчера стартира излъчването на осмия и последен сезон на хитовия фентъзи сериал \"Игра на тронове\" на телевизия HBO, предаде Франс прес. Излъчвана от 2011 г., поредицата с всеки следващ сезон \"съблазнява\" все повече и повече зрители. \"Игра на тронове\" става най-гледаният сериал на HBO за 2014 г., детронирайки досегашния рекордьор на телевизията \"Семейство Сопрано\". Последният епизод от седмия сезон е проследен от 16,5 милиона зрители в САЩ - абсолютен рекорд за телевизионна поредица. Забележителни цифри съпътстват сериала, където и да се излъчва. Ако се вземе предвид пиратската дейност, седмият сезон на \"Игра на тронове\" е отбелязал над 1 милиард нелегални гледания.   Осмият и последен сезон беше анонсиран като най-скъп в историята на поредицата с бюджет от 15 милиона долара на епизод или общо 90 милиона долара за шестте епизода. Само хонорарите на петимата основни персонажи възлизат на 1,1 милиона долара на епизод. Инвестициите обаче си струват: според в. \"Ню Йорк таймс\" франчайзът носи 1 милиард долара годишно на телевизия HBO. \"Игра на тронове\" е и най-награждаваната телевизионна поредица на наградите \"Еми\" с общо 38 отличия.   Местата, където е сниман сериалът - около трийсетина по света, бързо се превръщат в туристически дестинации със съответните икономически ползи. Дубровник в Хърватия дори наложи лимит на посетителите заради огромния наплив. На голяма популярност се радват и имената на основните персонажи в \"Игра на тронове\". Във Великобритания Аря е в Топ 20 на най-популярните наименования за 2017 г. В САЩ името Халееси - на титлата на Денерис Таргариен, влезе в Топ 1000 през 2014 г., като през 2017 г. с него се сдобиват 466 новородени момиченца. Франция приветства своята първа Халееси през 2013 г. Днес момиченцата с това име в страната са 77, а кръстените Денерис - 80.   Сред известните почитателите на сериала \"Игра на тронове\" е бившият президент на САЩ Барак Обама. Настоящият държавен глава Доналд Тръмп често перифразира популярната реплика \"Зимата идва\", публикувайки в Туитър посланията \"Санкциите идват\" по отношение на Иран и \"Стената идва\" по отношение на предложената преграда на границата с Мексико.", "date": "2019.04.15", "title": "Феновете тръпнат - стартира последният сезон на \"Game of Trones\""}
{"url": "https://www.faktor.bg/bg/articles/ministar-kralev-futbolnoto-huliganstvo-e-seriozen-problem", "text": "\"От години говорим, че имаме проблем с футболното хулиганство, който трябва да бъде решен. Наистина неприятна гледка, неприятна ситуация се получи вчера на мача Левски-Лудогорец. Аз се надявам, че този закон, който депутатите подготвят в парламента срещу футболното хулиганство, ще влезе максимално скоро в сила\" това каза в сутрешния блок на Би Ти Ви Красен Кралев, министър на спорта. \"Аз имам големи очаквания към този закон за хулиганството, както и като се оборудват всички стадиони с необходимата апаратура,  с необходимите камери и ако има законодателна рамка, подходяща за футболните хулигани, резултати ще има\", допълни той.   \"Това не трябва да ни плаши, напротив трябва да ни амбицира, за да знаем къде са пропуските и къде трябва да нанесем корекции в начина на управление\", каза още министърът на спорта. По отношение на общите кандидатури на България, Румъния, Гърция и Сърбия за домакинства на Европейско и Световно първенство по футбол през 2028 и 2030 година, Красен Кралев коментира, че в ситуация Европейско първенство може много по-лесно да се справим и да отговорим на изискванията. По отношение на „Апартамент гейт” министърът на спорта коментира, че ако това е започнало като някакъв вид компроматна война срещу Цветан Цветанов, в момента предизборната ситуация е мутирала скандала в едно истерично взаимно замеряне с кал. Наблюдаваме повсеместна личностна дискредитация на различни хора. В момента всеки, който има нещо да връща на някой или има конфликтна ситуация, се опитва да въвлече другия в този скандал, смята министърът. Всеки случай е различен, допълни той. Това, което се е случило също така е, че Бойко Борисов е показал, че в ГЕРБ е носител на един по-висок морал и дори когато има подобни случаи, които не са разгледани до края, хората понасят политическата си отговорност.", "date": "2019.04.15", "title": "Министър Кралев: Футболното хулиганство е сериозен проблем, трябва да го решаваме"}
{"url": "https://www.faktor.bg/bg/articles/brat-pit-i-anzhelina-dzholi-ofitsialno-veche-sa-razvedeni", "text": "Анджелина Джоли и Брад Пит се разведоха. Това съобщава The Blast, позовавайки се на официални документи, съобщава Канал 3. Това решение означава официален развод, но в същото време позволява на бившите съпрузи да работят по споразумение за попечителство над децата и за разделяне на собствеността.  Този процес може да отнеме няколко месеца.  Според източници на публикацията, Джоли и Пит са решили да доведат бракоразводното производство докрай, защото са уморени от емоционалния стрес.  Актьорите се ожениха през 2014 година във Франция. През това време се сдобиха с три биологични деца и три осиновени.", "date": "2019.04.15", "title": "Пит и Джоли официално разведени, попечителството над децата - под въпрос"}
{"url": "https://www.faktor.bg/bg/articles/kultura/koy-shte-sedne-na-zhelezniya-tron-i-shte-upravlyava-sedemte-kralstva-bukmeykarite-priemat-zalozi", "text": "Започна осмият и последен сезон от сагата \"Игра на тронове\". Милиони зрители гледаха премиерния епизод, който се излъчи в 4 сутринта българско време. Световни букмейкърски къщи вече приемат залози за това кой ще победи и ще седне на Железния трон.  Цели две години зрителите тръпнеха в очакване на новия сезон. \"Игра на тронове\" вече е тук. Последният сезон ще има само 6 епизода, но всеки от тях ще бъде дълъг над 1 час. Екипът обещава спиращи дъха моменти и намеква, че всеки епизод ще бъде като пълнометражен филм. Тъй като сериалът изпревари издаването на книгите, въпросите около това какво да очакваме от финалния сезон са повече от всякога. И най-вече два - ще се обединят ли воюващите кралства, за да се преборят с Краля на нощта и неговите бели бродници?  И разбира се - кой ще седне на Железния трон и ще управлява Седемте кралства? Букмейкърските къщи вече имат своите предположения с неочакван фаворит - Бран Старк с шанс 2 към 1. Следват Денерис Таргериън и Джон Сноу.  Залози се приемат дори за това Кралят на нощта да властва над света, но с коефициент 8.", "date": "2019.04.15", "title": "Кой ще седне на Железния трон и ще управлява Седемте кралства - букмейкърите приемат залози"}
{"url": "https://www.faktor.bg/bg/articles/desetki-prishaltsi-sa-se-nastanili-prez-poslednata-sedmitsa-v-shabla", "text": "Десетки пришълци са се настанили през последната седмица в малкия крайморски град, пише “Нова Варна”. При проверките на Гранична полиция се оказва че повечето са от Силистра и дошли да “спортуват” край морето. Шабла стана магнит за туристи през последните дни. Хотелите и къщите за гости през последната седмица в малката морска община и съседните Крапец и Дуранкулак са пълни до дупка. Според местни жители на Шабла десетки автомобили с непознати се разхождали през последните дни из градчето. При проверки на Гранична полиция се установило, че повечето от пришълците са от Силистра и околните общини и идвали с цел “спорт”. При по-сериозна проверка на някои от “туристите” обаче се оказало, че повечето от тях имат криминални регистрации. Друг любопитен факт е, че част от новодошлите наемали рибарски лодки и влизали в морето на обиколки из залива. Припомняме ви, че Шабла влезе в центъра на обществения интерес покрай изплувалите на брега там 170 кг кокаин.", "date": "2019.04.15", "title": "Странни тълпи туристи \"спортуват\" край Шабла"}
{"url": "https://www.faktor.bg/bg/articles/ikonomika/imoti/predpriemach-izostavi-732-zamaka-ot-luksozniya-zhilishten-proekt-burj-al-babas-v-turtsiya", "text": "Стотици замъци, част от луксозния жилищен проект Burj Al Babas в централната част на Турция, се оказаха изоставени, след като строителният предприемач обяви банкрут. Разположен приблизително по средата между най-големия град в страната - Истанбул, и столицата Анкара, проектът предвижда построяването на 732 идентични сгради тип мини шато, когато или ако бъде завършен. Строителството стартира през 2014 г., като стотици къщи са изоставени в различна степен на завършеност, тъй като драматичният срив на турската икономика доведе инвеститора Sarot Group до банкрут през ноември. Комплексът има дългове от 27 млн. долара, съобщава Bloomberg, цитира profit.bg. Всяка от къщите е идентична, като предприемачът контролира външния вид, а купувачите имат право да персонализират вътрешното пространство. Имотите, които се строят в стил мини френски замък, са триетажни, с кръгли кули. Те са нагъсто разположени на парцели с площ от 324 квадратни метра в близост до град Мудурну. В центъра на строежа е голяма класическа куполна сграда, която ще включва магазини, кина, ресторанти, конферентни зали и други. Предвижда се също така да се изгради фитнес център, който да включва турска баня, сауни, парни бани и аквапарк, както и баскетболни/футболни игрища и тенис кортове. Продадените имоти са около 350 на цени от 370 000 до 530 000 долара, предимно на клиенти от Катар, Бахрейн, Кувейт, Обединените арабски емирства и Саудитска Арабия, посочва BoredPanda. Въпреки че строителството е спряно по нареждане от съда, заместник-председателят на Sarot Group се надява развитието му да продължи. \"Проектът е на стойност 200 милиона долара\", казва той, цитиран от DeZeen. \"Трябва само да продадем 100 вили, за да изплатим дълга си. Смятам, че можем да преодолеем тази криза след четири до пет месеца и частично да открием проекта през 2019 г.\"", "date": "2019.04.15", "title": "Предприемач изостави 732 замъка от луксозния жилищен проект Burj Al Babas в Турция"}
{"url": "https://www.faktor.bg/bg/articles/temenuzhka-petkova-obsazhda-aets-belene-s-kompanii-ot-frantsiya-rusiya-i-sasht", "text": "Потенциалните стратегически инвеститори ще могат да подават заявление за участие в процедурата за проекта АЕЦ „Белене“ през май, когато тя ще бъде публикувана в официалния вестник на Европейския съюз, съобщи енергийният министър Теменужка Петкова. „Процедурата за избор на стратегически инвеститор стартира, но официалният срок за подаване на заявление започва да тече от датата на публикуване на поканата в официален вестник на Европейския съюз. Очакваме тя да бъде публикувана в началото на месец май и срокът е 90 дни“, отбеляза тя. Теменужка Петкова участва в международния форум „Атомекспо“, който се провежда в руския курорт Сочи. В рамките на събитието тя ще има срещи с компаниите, които до този момент са проявили интерес към АЕЦ „Белене“ - руската „Росатом“, френската „Фраматом“ и американската „Дженерал Илектрик“. Тя ще се срещне и с министъра на иновациите на Сърбия Ненад Попович. „Знаете, че възможността за реализация на проекта АЕЦ „Белене“ ние разглеждаме като проект, който ще има регионално значение. Поради тази причина ще проведем среща и с колегата от Сърбия, за да можем да видим каква е възможността евентуално сръбски компании да участват като страни по договори за изкупуване на електрическа енергия или под друга форма, такава, каквато процедурата за избор на инвеститор, стратегически инвеститор, предполага“, каза енергийният министър Теменужка Петкова. Очаква се в рамките на събитието, което тази година е под мотото „Ядрените технологии за по-добър живот“, да се обсъди приноса на атомната енергия към борбата с климатичните промени, както и значението на ядрените технологии за развитието на различни сектори от публичния живот. В дискусиите освен фирмите от бранша, ще участват финансови институции и представители на Международната агенция за атомна енергия, на Световната ядрена асоциация и на Световния енергиен съвет. Теменужка Петкова е придружавана от ръководителите на Българския енергиен холдинг, НЕК, АЕЦ „Козлодуй“ и Агенцията за ядрено регулиране. Предвижда се в рамките на форума те да имат отделни срещи с представители на компаниите, които проявяват интерес да участват в построяването на АЕЦ „Белене“ и да бъдат стратегически инвеститор на проекта. В момента в света се строят 55 нови атомни реактори, като 9 от тях са в страни, които досега не са развивали ядрена енергетика. Това каза директорът на Световната ядрена асоциация Агнета Ризинг по време на откриването на „Атомекспо“. Според Ризинг атомната енергетика е втората по чистота енергия след тази, която се произвежда от вода. Ядрената промишленост си е поставила за цел да постигне заложеното в плана Хармония на Световната ядрена асоциация, който предвижда до 2050-та година 25 процента от електроенергията в света да е произведен от атомни реактори. Това означава, че строителството на ядрени централи трябва да се утрои, посочи Агнета Ризинг. От своя страна генералният директор руската държавна корпорация „Росатом“, която е съорганизатор на събитието, Алексей Лихачов посочи, че на днешния форум присъстват представители от 74 държави.", "date": "2019.04.15", "title": "Теменужка Петкова обсъжда АЕЦ „Белене“ с компании от Франция, Русия и САЩ"}
{"url": "https://www.faktor.bg/bg/articles/shveytsapc-ata-super-ompaniya-kupuva-edin-ot-nay-golemite-balgapc-i-t-dictpibytop", "text": "Швeйцapcĸaтa ĸoмпaния АLЅО e пocтигнaлa cпopaзyмeниe зa пpидoбивaнeтo нa бългapcĸия ІТ диcтpибyтop \"Coлитpoн\", cъoбщиxa oт ĸoмпaниятa. He ce yтoчнявa cтoйнocттa нa cдeлката, цитира money.bg. \"Coлитpoн\" e eдин oт вoдeщитe ІТ диcтpибyтopи в Бългapия c oбopoт oт €110 милиoнa и пaзapeн дял oт нaд 30 пpoцeнтa. Koмпaниятa e ocнoвaнa пpeз 1991 г. в Coфия. Tя пpoдaвa пpoдyĸти и peшeниe oт нaд 50 вoдeщи пpoизвoдитeли, ĸaĸтo и ĸoмплeĸcни ycлyги, ĸoнcyлтaции и oбyчeниe. \"Coлитpoн\" дocтaвя вcичĸи нeoбxoдими ĸoмпoнeнти - oт cмapтфoни пpeз cъpвъpи и ycтpoйcтвa зa cъxpaнeниe дo видeo нaблюдeниe - зa изгpaждaнe нa cъвpeмeннитe ІТС инфpacтpyĸтypи нa ĸoмпaниитe. \"Coлитpoн\" пpeдocтaвя cъщo и пълнa гaмa ycлyги - oт ĸoнcyлтaции зa цялocтни peшeния пpeз инcтaлaции нa oбopyдвaнe дo пpoгpaми зa oбyчeниe и ĸвaлифиĸaция. Te ca в дoпълнeниe нa диcтpибyтopcĸитe и лoгиcтични ycлyги, пpeдocтaвяни и дo ĸpaйния пoтpeбитeл. Koмпaниятa имa 120 cлyжитeли и ycпявa дa yтpoи пpoдaжбитe cи мeждy 2011 и 2018 гoдинa. АLЅО paбoти в 18 eвpoпeйcĸи cтpaни и пpeз 2018 имa oĸoлo 4 000 cлyжитeли. Гeнepиpaнитe oбщи пpoдaжби ca oĸoлo 9,2 милиapдa eвpo. Cлeд пpидoбивaнeтo нa \"Coлитpoн\" и АВС Dаtа, ĸoмпaниятa щe имa пpeдcтaвитeлcтвa във вcичĸи cтpaни oт Изтoчнa Eвpoпa, c изĸлючeниe нa Pycия. АLЅО cвъpзвa дocтaвчици и ĸyпyвaчи в ИKT индycтpиятa, ĸaтo пpeдлaгa нa нaд 100,000 ĸлиeнтa дocтъп дo xapдyep, coфтyep и ІТ ycлyги oт нaд 550 пpoизвoдитeли.", "date": "2019.04.15", "title": "Швeйцapcĸaтa супер-ĸoмпaния купува един от най-големите бългapcĸи ІТ диcтpибyтopи"}
{"url": "https://www.faktor.bg/bg/articles/petrolat-pada-sled-kato-ruskiyat-finansov-ministar-namekna-za-uvelichavane-na-dobivite", "text": "По време на търговията в понеделник петролните фючърси се намират под предпазлив натиск от продажби, след като руският финансов министър заяви, че неговата страна и ОПЕК могат да вземат решение за увеличаване на добивите на важната енергийна суровина, за да успеят да се преборят с растящия пазарен дял на САЩ. Фючърсите на петрола Брент с доставка през юни се понижават с 0,7% към 71,00 долара за барел, след като в петък поскъпнаха до 71,87 долара за барел, достигайки най-високо ниво от 12-ти ноември 2018-а година. Фючърсите на американския лек суров петрол в доставка през май пък се понижават с 0,8% към 63,40 долара за барел, отстъпвайки от 5-месечния връх около 64,60 долара за барел, достигнат на 9-и април. Влияние за днешното поевтиняване оказва изявление през уикенда на руския финансов министър Антон Силуанов, че Русия и ОПЕК могат да вземат решение за увеличаване на производството, за да се преборят с растящия пазарен дял на черното злато, добивано в САЩ. Той обаче добави, че подобно решение може да провокира нов спад на петролните цени обратно към 40 долара за барел. \"Имаме дилема какво трябва да направим заедно с ОПЕК. Трябва ли да загубим пазарен дял, който се окупира от американците, или да се откажем от сделката за ограничаване на производството?”, заяви Антон Силуанов, цитиран от агенция ТАСС. \"Ако изостави настоящото споразумение (за ограничаване на добивите), цените на петрола ще паднат, след което ще се свият и новите инвестиции, но американското производство ще бъде по-ниско, тъй като производствените разходи за шистовите добиви ще са по-високи, отколкото при традиционните производства\", посочи руският министър, но добави, че все още няма решение относно сделката и самият той не знае дали страните от ОПЕК ще бъдат доволни от подобен сценарий. ОПЕК, Русия и други производители, известни като \"ОПЕК +\", намалиха от 1-ви януари съвместното производство с 1,2 милиона барела на ден в рамките на първите шест месеца на настоящата година. Те ще се срещнат на 25-и и 26-и юни, за да решат дали да удължат действащото споразумение. Инвеститорите обаче изглежда отново започват да се притесняват относно глобалните доставки на суров петрол с оглед на продължаващото увеличаване на американското производство и забавянето на световната икономика въпреки продължаващите усилия във формата \"ОПЕК +\" за ограничаване на добивите с общо 1,2 млн. барела на ден. В подкрепа на тези опасения за са и оповестени в края на петъчната търговия данни на компанията за петролни услуги Baker Hughes, според които функциониращите петролни кладенци в САЩ са нараснали за втора поредна седмица с два до общо 833 броя.", "date": "2019.04.15", "title": "Петролът пада, след като руският финансов министър намекна за увеличаване на добивите"}
{"url": "https://www.faktor.bg/bg/articles/rumen-radev-uvazhavam-reshenieto-na-ivo-hristov-da-se-kandidatira-za-evrodeputat", "text": "Уважавам решението на Иво Христов да се кандидатира за евродепутат, България има нужда от свободомислещи и компетентни хора в ЕП. Това каза президентът Румен Радев пред журналисти във Велико Търново президентът Румен Радев във връзка с участието на началника на кабинета му Иво Христов в листата на „БСП за България“ за евровота, предаде Радио „Фокус“ - Велико Търново.  „Българската конституция ясно определя индивидуалните права и свободи. Всеки е свободен да се кандидатира за изборна длъжност и това е лично решение на г-н Христов, което аз уважавам. Всеки е свободен да бъде там, където се надява да бъде най-полезен и най-значим. Вярвам, че България има нужда от компетентни и свободомислещи представители в ЕП, които да отстояват българския интерес“, посочи президентът. По думите му президентството не е феодална институция и всеки е свободен да прави своя избор.  На въпрос дали излизането на Иво Христов от президентството е оценка за работата му, държавният глава посочи, че не е снемал доверието си от Христов.", "date": "2019.04.15", "title": "Президентът Радев преигра: Уважавам \"личното\" решение на Иво Христов да се кандидатира за евродепутат"}
{"url": "https://www.faktor.bg/bg/articles/vrachiha-zapovedta-za-spiraneto-na-zlaten-vek", "text": "На 15.04.2019г. от началника на ДНСК е издадена заповед на основание чл.224 от Закона за устройство на територията за цялостно спиране на строеж „Златен век“, извършван от „Артекс инженеринг“ АД. Това съобщиха от ДНСК.  Днес заповедта е връчена на участниците в строителния процес и подлежи на обжалване по реда на чл. 215 от ЗУТ пред Административен съд гр. София, в 14-дневен срок от съобщаването ѝ. Съгласно чл. 217, ал. 1, т. 2 от ЗУТ, жалбите и протестите пред съда не спират изпълнението на заповедта.", "date": "2019.04.15", "title": "Връчиха заповедта за спирането на строежа \"Златен век\""}
{"url": "https://www.faktor.bg/bg/articles/novini/svyat/britanskoto-pravitelstvo-prodalzhava-podgotovkata-za-brekzit-bez-sdelka", "text": "Британският премиер Тереза Мей каза, че правителството ще продължи да прави планове за възможно излизане от ЕС без сделка, предаде Ройтерс. Мей заяви това във вътрешноведомствен документ, каза пред журналисти неин говорител. Тя не смята да свиква предсрочни избори като начин за преодоляване на патовата ситуация в парламента, добави той.  По думите му преговорите с опозицията за Брекзит ще продължат и ще се концентрират върху конкретни въпроси.", "date": "2019.04.15", "title": "Британското правителство продължава подготовката за Брекзит без сделка"}
{"url": "https://www.faktor.bg/bg/articles/tramp-boing-mozhe-da-spasi-modela-si-737-max-s-novo-ime", "text": "В понеделник президентът на Съединените щати Доналд Тръмп предположи, че \"Боинг\" (Boeing) може да спаси модела си 737 MAX като го ребрандира с ново име, в допълнение към решаването на проблема, който предизвика двете неотдавнашни катастрофи с такъв самолет в Етиопия през март и в Индонезия през миналия октомври. Тръмп написа в своя профил в Туитър: \"Това което знам за брандирането е може би нищо (но аз станах президент!), но ако бях на мястото на \"Боинг\", щях да оправя проблемите в самолетите 737 MAX и да добавя някои допълнителни страхотни възможности, като ребрандирането на този модел с ново име. Няма продукти, които пострадаха като този. Но отново, какво, по дяволите, разбирам аз?\". При катастрофата на самолет 737 MAX 8 в Етиопия загинаха всички 157 пътници на борда, причинявайки принудителното приземяване на този модел на \"Боинг\" по цял свят, включително и в САЩ. Последва и срив на акциите на Boeing, тъй като самолетостроителният гигант се очаква да бъде изправени пред юридически искове от авиокомпаниите, ползващи този модел и от семействата на жертвите. Първото тримесечие на годината пък беше белязано и от рязък спад в доставките и търсенето на 737 MAX. ", "date": "2019.04.15", "title": "Тръмп:  \"Боинг\" може да спаси модела си 737 MAX с ново име"}
{"url": "https://www.faktor.bg/bg/articles/sapernikat-na-stanishev", "text": "\"Не знаех, че Иво Христов /началник на кабинета на президента Румен Радев-б.р/ е номиниран за евродепутат от БСП, но не виждам защо трябва да се изненадваме. Той е човек с леви убеждения, които никога не е  ги криел. Като такъв събира много симпатии сред привържениците ни. Неговото включване води до един друг ракурс на лявото, откровеното ляво,  това, което не се огъва под натиска на неолибералната парадигма, не се бои да заявява открито, че има различно мнение\". Това заяви в студиото на Би Ти Ви Иван Кръстев, кандидат за евродепутат от листата на „БСП за България, който загуби балотажа с лидера на ПЕС Сергей Станишев и остана на шеста позиция. Той единствен остана на мястото, на което го беше сложила Корнелия Нинова.  \"Това за мен в личен план е голяма оценка и се надявам, че няма да ги предам\", обясни той в духа на партизанската стилистика на партията. И поясни кого по-точно: \"Предложението към мен дойде от председателя на партията г-ж Корнелия Нинова и аз го приех с голяма готовност\", обясни Кръстев номинацията си за листата на червената партия. \"Това е листата на БСП, тя е и на председателя на партията, и на всеки един от нас, редовите членове на партията\", мелодраматично заяви той. \"Не бих определил ситуацията на пленума като драматична. Важен е резултатът, това, че партията излиза за поредния дебат обединена. Беше изключително продължителен и обстоен дебат между членовете на състава, имаше различни предложения в рамките на дебата, пленумът взе своите решения, щом има допълнени нови кандидати, значи е взето друго решение\", коменитра Кръстев версията, че Нинова е предложила найната листа да бъде гласувана ан блок\". \"Това, че отричаме определени елементи в Истанбулската конвенция не означава, че трябва да си затваряме очите за домашното насилие. Общото между манифеста на ПЕС и нашата \"Визия за България\" е готовността за борба всички форми на насилие\", каза той.", "date": "2019.04.15", "title": "Съперникът на Станишев: Не знаех, че Иво Христов е номиниран за евродепутат"}
{"url": "https://www.faktor.bg/bg/articles/novini/balgariya/a-raychev-radev-pokaza-che-iska-bsp-da-pobedi-na-izborite", "text": "\"Ти си шеф на ПЕС, но аз не те предлагам, защото смятам, че политиката ти е грешна\", това било посланието на Нинова към Станишев, смята Андрей Райчев. Пред бТВ той заяви: \"Те може  и да се мразят, но става дума за политики, Станишев е олицетворение на тази либерална линия, която с тези мигранти и гейове доведе до срив германската социалдемокрация\". Според Райчев, тези които критикуват ПЕС ще победят накрая. \"За Нинова беше много важно да не падне по гръб, но включването на Станишев означава, че победи линята, която не искаше да удари шамар на пес, да не се конфронтират с ПЕС. Ще станем за резил, ще станем като Румъния, тяхната социалистическа партия е със замразено членство\", коментира той. \"Станишев се наложи, Нинова се държа почти обидено, боли я, че са и бламирали решението\", добави той. Той призна, че родителите на някои от така наречените \"нови лица\" предложени от Нинова са деца на партийни функционери. Райчев смята, че новата листа е по-силна от съставената от Нинова. \"Смисъла на включването на Иво Христов е политически жест от страна на президента Румен Радев, който с това показва, че иска БСП да победи\", заяви той. По думите му, когато попитал Радев какво е поискала от него Нинова, когато го е издигнала за президент, отговорът бил: \"Поиска да свалим Бойко Борисов от власт\".", "date": "2019.04.15", "title": "А. Райчев: Радев показа, че иска БСП да победи на изборите"}
{"url": "https://www.faktor.bg/bg/articles/obyaviha-za-obshtodarzhavno-izdirvane-zatvornik-ot-belene", "text": "За общодържавно издирване е обявен затворник от затвора \"Белене“, който не се е върнал в срок, след като е бил освободен за лечение, съобщиха от пресцентъра на Министерство на правосъдието. Случаят е от миналата седмица. Наказанието на лишения от свобода е прекъснато на основание чл. 447 от НПК. В текста на закона се посочва, че наказанието се прекъсва при тежко заболяване на осъдения - до оздравяването му. След изтеклия срок, затворникът не се е върнал, поради което е обявен за общодържавно издирване.", "date": "2019.04.15", "title": "Обявиха за общодържавно издирване  затворник от \"Белене“"}
{"url": "https://www.faktor.bg/bg/articles/novini/svyat/obstanovkata-na-gkpp-kapakule-dnes-e-normalizirana", "text": "По информация на Генералното ни консулство в Одрин обстановката на ГКПП-Капъкуле днес е нормализирана. Към 16:00 часа българско време за неплатени пътни такси на митнически паркинг на територията на митническа зона са задържани само два леки автомобила, няма задържани товарни автомобили, информират от пресцентъра на МВнР. Във връзка с въведената на 11 април 2019 г. система за заплащане на излизане от Турция на ГКПП на наложени парични глоби за пътни такси по информация на Генералното ни консулство турските митнически власти са установили, че са били допуснати технически грешки при около 100 случая с чужди граждани и са били надвзети парични суми. Към момента не може да се каже при колко от тези случаи става въпрос за български граждани и фирми.  Според въведената на ГКПП в Турция нова система на излизане от страната се изисква плащане на незаплатени пътни такси от 01.01.2017 г. насам. Българските граждани, желаещи да проверят дали имат неплатени пътни такси в Турция, зачислени на техните моторни превозни средства, може да го направят на електронен адрес: https://webihlaltakip.kgm.gov.tr/WebIhlalSorgulama/Sayfalar/Sorgulama В момента новата система включва събиране единствено на неплатени пътни такси за магистрали, мостове, пътни съоръжения, но се очаква в бъдеще да заработи в пълен капацитет, включително и за събиране на неплатени глоби за нарушение на правилата за движение на територията на Турция. Във връзка с това е препоръчително българските граждани стриктно да спазват правилата за движение по пътищата и други разпоредби на територията на Турция.", "date": "2019.04.15", "title": "Обстановката на ГКПП-Капъкуле днес е нормализирана"}
{"url": "https://www.faktor.bg/bg/articles/denitsa-zlateva-v-bsp-ne-se-pritesnyavame-da-izdigame-hora-ot-ds", "text": "\"Началникът на кабинета на президента Иво Христов беше положителна изненада в евролистата на БСП. Аз също не знаех, че той ще бъде номиниран\". Това заяви зам.-председателят и депутат на БСП Деница Златева пред \"Още от деня\" на БНТ.   Христов имал две номинации от партийните структури, но е представител  на гражданската квота. Тя обаче отрече, че БСП и президентът да стиковат позициите си, в което едва ли някой се съмнява.  \"Никога в БСП  не сме се притеснявали да издигаме качествени хора и професионалисти, без значение дали са били от ДС\", заяви тя по повод на кандидатите за евродепутати от зловещата структура. За тях това е съвсем естествено. Златева се оплака, че е била неприятно изненадата от изказването на лидера на ПЕС Сергей Станишев преди заседанието на Националния съвет, че тази листа е подарък за ГЕРБ. \"Номинациите за Станишев са 231, ако не се лъжа. Никога, и при предишни пренареждания на листите, не са били водещи най-големия брой номинации, защото сме имали случай, когато трети, четвърти, не е намирал място в листата\", обясни тя, без да си дава сметка, че това означава само едно, а именно, че номинациите от партийните структури винаги са били само за парлама .  \"Когато има сблъсък между две различни групи в една структура, печелят тези, които не са толкова познати, катеторична съм, че имаме една изключително силна листа.  Златева не била разочарована от това, което място заема,  било по-важно какво ще даде на кампанията.", "date": "2019.04.15", "title": "Деница Златева: В БСП никога не сме се притеснявали да издигаме хора от ДС"}
{"url": "https://www.faktor.bg/bg/articles/novini/balgariya/d-ganev-vatreshnata-opozitsiya-nanese-na-ninova-udar-bitkata-shte-prodalzhi-i-v-denya-na-izborite", "text": "\"Напълно очевидно е, че Нинова опита да наложи своя листа, силно евроскептична и беше бламирана. Но мисля, че тази ситуация е по-добрата за БСП. Битката мижду Нинова и вътрешната опозиция ще продължи, включително и в изборния ден, защото те ще искат да нанесат още един удар с преференциите на Нинова\", коментира пред БНТ социологът Димитър Ганев. \"Лошата новина е за Нинова, защото подронва авторитета и, беше бламирана, но ще мобилизира симпатизантите им и ще се отрази добре на гласовете за листата на БСП\", добави той. \"На всички избореми места хората на Нинова, с изключение на Иво Христов, бяха заменени\", констатира Ганев. \"Позицята на Нинова е много ясна: \"След изборите няма да ми искате оставката\". Това няма да е и кампанията, която Нинова е конструирала, защото листата вече не е евроскептична\", коментира той. \"Тя искаше да прокара политическия си курс, чрез листата, която тя състави. Представете си как структури от опозицията - във Варна, Видин, Пловдив - как ще работят те в тази кампания - те ще направят всичко възможно Станишев да стане пръв в листата и ще нанесат още по-тежък удар на Нинова. \"Президентът в последните две години се отиваше да застане в позицията на човек, който е над партиите и свързването му с БСП. Ето сега, когато най-високопоставената фигура от администрацията му отива в листата на избираемо място, отново повдига въпроса за неговата свързаност с БСП\", смята той. Според него, е твъред рано да се правят прогнози за това кой ще спечели изборите, защото в момента има паритет.", "date": "2019.04.15", "title": "Д. Ганев: Вътрешната опозиция нанесе на Нинова удар, битката ще продължи и в деня на изборите"}
{"url": "https://www.faktor.bg/bg/articles/spetssadat-ostavi-na-posta-shefat-na-noi-silistra", "text": "Спецсъдът отказа да отстрани от длъжност директора на НОИ в Силистра Милен Пенчев. Решението на съда не е окончателно. Директора на НОИ в Силистра Милен Пенчев е обвинен за издаване на фалшиви документи за придобиване на максимални пенсии срещу 10 000 лева.  Припомняме, че при привличането на задържаните към наказателна отговорност от Специализираната прокуратура обявиха, че е установено, че по телефона Пенчев е диктувал на началника на отдел \"Отпускане на пенсии\" лични данни на лица, които са искали да получават пенсии, за които нямат право.", "date": "2019.04.15", "title": "Спецсъдът остави на поста шефът на НОИ-Силистра"}
{"url": "https://www.faktor.bg/bg/articles/arestuvaha-mazha-podal-falshiv-signal-za-bomba-na-plovdivskata-gara", "text": "Арестуваха 32-годишен мъж, за когото се предполага, че е подал фалшивия сигнал за поставено взривно устройство на пловдивската централна гара. Сигналът постъпи в събота вечерта, информира БНР.  След обаждането на спешния телефон 112 полицаите евакуираха работещите на гарата и пътниците. Проверката на гарата не потвърди информацията за наличие на взривно устройство. Арестуваният за 24 часа мъж е от Бургас. Той е криминално проявен е и е осъждан. Срещу него е образувано бързо производство.", "date": "2019.04.15", "title": "Арестуваха мъжа, подал фалшив сигнал за бомба на Пловдивската гара"}
{"url": "https://www.faktor.bg/bg/articles/mazh-nanese-zhestok-poboy-na-zhena-v-sofiya", "text": "Районната прокуратура в София е повдигнала обвинение на 24-годишен мъж, който е нанесъл жесток побой на жена в столичния квартал \"Лев Толстой\", съобщиха от пресцентъра на прокуратурата. Инцидентът е станал на 13 април около 13.30 часа, мъжът е блъскал жената в стена и в метална стълба и й е причинил средна телесна повреда - счупване на кости на ръката, довело до трайно затруднение на движението й.  Според прокуратурата обвиняемият е нанесъл побой на пострадалата без каквато и да е провокация от нейна страна. Мъжът е задържан за 72 часа, а утре съдът ще реши дали да го остави за постоянно в ареста.", "date": "2019.04.15", "title": "Мъж нанесе жесток побой на жена в София"}
{"url": "https://www.faktor.bg/bg/articles/vlak-pomete-kola-na-zhp-prelez-kray-kazanlak", "text": "Влак помете кола на жп прелез край Казанлък в понеделник, научи NOVA. Инцидентът станал на междугарието Сахране - Дунавци. Няма пострадали хора. Катастрофата обърка графика на движение на влаковете. На гарата в Казанлък пътници чакаха с часове да бъдат извозени с автобуси. От Национална компания \"Железопътна инфраструктура\" съобщават, че прелезът е имал автоматична работеща сигнализация.", "date": "2019.04.15", "title": "Влак помете кола на жп прелез край Казанлък, хората са живи"}
{"url": "https://www.faktor.bg/bg/articles/koalitsiya-za-balgariya-shte-uchastva-v-evropeyskite-izbori", "text": "Върховният административен съд оставя без разглеждане жалбата за името на „Коалиция за България“ и оставя правото й да участва в европейските избори. Това каза зам.-председателят на ПП АБВ Владимир Маринов по време на пресконференция на партията. Той отбеляза, че „Коалиция за България“ e минала през решението на ЦИК за регистрация, но въпреки това са се намерили организации, които са обжалвали това решение. „Върховният административен съд оставя без разглеждане жалбата за името на политическата коалиция „Коалиция за България“ и оставя правото й да участва в изборите. Ние нямаме други мотиви с какво да докажем правотата си“, добави зам.-председателят на ПП АБВ.", "date": "2019.04.15", "title": "“Коалиция за България” ще участва в европейските избори"}
{"url": "https://www.faktor.bg/bg/articles/zhitelite-na-gabrovo-vnasyat-spisak-s-konkretni-iskaniya-v-obshtinata", "text": "Списък с конкретни искания внасят жители на Габрово в Общината. При вчерашната им среща с кмета на града Таня Христова те заявиха, че днес ще формулират специален документ, който се очаква да бъде официално внесен в местната администрация тази вечер. Това съобщиха за „Фокус“ от Община Габрово.  Сред техните настоявания са прокуратурата в града да работи по-активно и да има засилено полицейско присъствие в горещите точки. Жителите на Габрово искат още да се извършват проверки на адресната регистрация и на заетостта на хората от ромския етнос, както и проверки на решенията на ТЕЛК. Освен това желаят да научат името на прокурора, освободил тримата роми, нападнали продавач в магазин – инцидентът, който провокира организирането на протести в града. Те заявиха искането си за прилагане на законодателството по проблема с раждаемостта сред малолетни и непълнолетни. Част от протестиращите подкрепиха подписката за промяна на административното наказание „глоба“ с „наказателен труд“.", "date": "2019.04.15", "title": "Жителите на Габрово внасят списък с конкретни искания в общината"}
{"url": "https://www.faktor.bg/bg/articles/osadiha-na-20-godini-zatvor-desislava-ivancheva", "text": "Отстранената кметица на столичния район \"Младост\" Десислава Иванчева бе осъдена на 20 години затвор от спецсъда по обвинение за искане на 500 хил. евро и получаване на 56 хил. евро подкуп от бизнесмена Александър Ваклин.  Присъдата прочете спецсъдия Иво Хинов. Тя не е окончателна и може да бъде обжалвана пред апелативния специализиран съд. Припомняме, че вчера от прокуратурата настояха кметицата да получи тази присъда.", "date": "2019.04.15", "title": "Осъдиха на 20 години затвор Десислава Иванчева"}
{"url": "https://www.faktor.bg/bg/articles/grisha-ganchev-i-sinat-mu-zastavat-pred-sada", "text": "Гриша Ганчев и синът му се явиха в съда, предаде \"Булфото\". Специализираният съд гледа делото срещу Гриша Ганчев и Данаил Ганчев.  Обвиняеми по делото са още Емилия Станоева, Ивайло Талев, Камелия Мирчева, Милко Талев, Тодор Симеонов, Ичко Лозев и Красимира Гроцева. Собственикът на „Литекс“ Гриша Ганчев е обвинен, че е ръководил престъпна група за данъчни злоупотреби при търговия със захар, припомня агенцията.", "date": "2019.04.15", "title": "Гриша Ганчев и синът му застават пред съда"}
{"url": "https://www.faktor.bg/bg/articles/obshtestvo/zakon-i-red/hvanaha-piyan-shofyor-na-avtobus-s-patnitsi-sam-izvikal-politsiyata-da-go-proveri", "text": "59-годишен шофьор е задържан от полицията, след като е хванат пиян да кара работници към обект на Пампорово. Случката се разиграла на пътя до девинското село Беден.  Пътниците видели, че шофьорът не е адекватен и поискали да спре. Той обаче отрекъл, влязъл в спор с тях и дори сам викнал полиция, за да им докаже, че не е пиян. Пристигналият патрул на място обаче установил, че водачът на автобуса е пил и е с 1, 40 промила алкохол, след което го задържали.", "date": "2019.04.15", "title": "Хванаха пиян шофьор на автобус с пътници, сам извикал полицията да го провери"}
{"url": "https://www.faktor.bg/bg/articles/politika/hlyab-i-pasti/obushtaryu-ne-po-visoko-ot-obuvkite", "text": "За кого ще гласуваме на 26 май? Дали за наши представители в ръководството на гилдията на европейските обущари? Или за представителите на България в Европейския парламент? Ако избирахме обущари щяха да се кандидатират най-добрите български дизайнери и производители на обувки. Но все пак изборите са за евродепутати, а не за съвет на еврообущарите.  Има една легенда за старогръцкия художник Апелес, който изложил своя картина и наблюдавал отстрани реакциите на публиката. Един обущар направил забележка, че липсва една каишка на сандалите на портрета. Апелес поправил картината. На другия ден пак същият обущар започнал да критикува фигурата, дрехата, цветовете и прочие. Апелес му казал: \"Обущарю, не по-високо от обувките!\" Нямам нищо против обущарите. Боси ли да ходим? Важен занаят. Има ли по-чудесно нещо от удобните обувки?  Там би трябвало да идат подготвени хора. Българи, които познават международните отношения и международното право. Българи, които могат да се изправят със знания, опит и авторитет, когато защитават нашите позиции в Обединена Европа. Имаме ли такива хора? Имаме! И най-яркият пример за това е Стефан Тафров. Посочете ми поне един евродепутат, от която и да е държава или политическо семейство, който има дипломатическата биография на г-н Тафров. Няма такъв. Стефан беше посланик в три важни европейски столици - Рим, Лондон и Париж. Два пъти беше постоянен представител на България в Организацията на обединените нации в Ню Йорк. Също два  пъти беше първи заместник-министър на външните работи. При първия си мандат в ООН, беше за известен период председател на Съвета за сигурност. Но какво се крие зад статистиката на този кариерен дипломат, който всъщност няма нищо общо с \"кариерните\" дипломати, питомци на МГИМО -  съветската школа за международни отношения. Бяха ни надули главата след промените, че само там било можело да се обучат добри дипломати.   И през всичките тези години  свещените крави на външно министерство (разбирай разузнаването) каква ли не кал изсипаха срещу Стефан. Но извън сухата биография какви постове е заемал и колко езици знае.  Стефан е един от архитектите на съвременната българска външна политика. Огромни са заслугите му за най-важните външнополитически решения на България - признаването на Македония, отпадането на визите, приемането на България в НАТО и Европейския съюз, участието на България в коалицията на желаещите срещу режима на Садам Хюсеин. Ще завърша с обущарите. Да, не бива обущари да представляват България в Европейския парламент! Но Стефан се нуждае сега от тях. Всеки ден е някъде из страната на срещи със съмишленици. Колко ли чифта обувки е скъсал при тези пътувания? Важни са обувките, но обущарите да не гледат по-високо от тях.", "date": "2019.04.15", "title": "Обущарю, не по-високо от обувките!"}
{"url": "https://www.faktor.bg/bg/articles/novini/balgariya/atlantitsi-koy-iska-da-razrushi-evropeyskiya-ni-dom", "text": "Атлантическият съвет на България, съвместно с Представителството на Европейската комисия в България организират на 18 април в „Дома на Европа” в София, от 9,30 ч обществена дискусия на тема: „Изборите за Европейски парламент – голямото изпитание пред бъдещето на Европа\". Акцентът неслучайно е поставен върху предстоящите избори за Европейски парламент, които ще очертаят бъдещето пред Европа през следващите години. Важно е гражданите да получат експертна информация по най-важните въпроси,  засягащи страната ни  като  част от НАТО и ЕС, да прогледнат за заплахите, които са надвиснали над общия ни дом, за да направят своя информиран избор, изтъкват от АСБ. Те са категорични, че изпитанията и рисковете, пред които е изправен Европейския съюз на предстоящите избори, са големи.  В публичната дискусия ще участват водещи експерти и учени от академичните среди на България като доц. д-р Момчил Дойчев, член на Управителния съвет на Атлантическия съвет на България,  Огнян Златев – Ръководител на Представителството на ЕК в България, проф. Антоний Гълъбов, проф. Анна Кръстева, проф. Татяна Дронзина, доц. Огнян Минчев. Те ще представят своите позиции по най-важните въпроси и предизвикателства, пред които е изправен Европейският съюз на предстоящите избори. Входът е свободен.", "date": "2019.04.15", "title": "Атлантици: КОЙ иска да разруши европейския ни дом?"}
{"url": "https://www.faktor.bg/bg/articles/novini/balgariya/kaloyan-pargov-go-usukva-ninova-ne-bila-blamirana", "text": "\"Не приемам квалификацията бламиране, защото се е случвало не един и два пъти на Градския съвет да не се предложи едно или друго решение или политика, действия от страна на Изпълнителното бюро на Градския съвет, аз не съм го приемал като бламиране, а по-скоро като доработване и търсене на друг подход, който очевидно не съм съобразил\", каза пред БНР председателят на Софийската организация на БСП Калоян Паргов по повод промените в листатата на БСП, които се случиха на вчерашния Национален съвет. \"Вчера в една демократична процедура, каквато е имало и преди това, беше подредена за първи път листата за Европейски парламент с тази процедура, която очевидно трябваше да се случи по този начин, предвид многото претенции на различни кандидати, от различни страни, за участие в листата\", каза още той в интервю за предаването “12+3“ на БНР и добави: \"Това е най-демократичното - чрез един таен избор да се подреди една листа\". Според Паргов е много важно този вот да покаже, че \"това е волята на Националния орган, който има представителство от всички партийни организации в цялата страна\".  \"Изборният резултат не зависи единствено и само от председателя на партията и от председателите на партията по места“, така Калоян Паргов коментира изказването на Корнелия Нинова, че не носи отговорност затова, което ще се случи на изборите.", "date": "2019.04.15", "title": "Калоян Паргов го усуква, Нинова не била бламирана"}
{"url": "https://www.faktor.bg/bg/articles/novini/svyat/deputati-ot-alternativa-za-germaniya-shte-posetyat-okuripaniya-ot-rusiya-krim", "text": "\"Вече цяла седмица мнозина от политиците в Бундестага се занимават с опитите на Русия да влияе на германската политика чрез представителите на \"Алтернатива за Германия\". Насрочен е парламентарен дебат за контактите на партията с Русия\", се казва в статията. Въпреки това, още през тази седмица няколко представители на АзГ ще заминат за окупирания от Русия крим за участие в международния икономически форум в Ялта.  Депутатът от Бундестага Валдемар Гердт коментирал пред медията, че за него Крим никога не е принадлежал на Украйна и затова ще отиде на икономическия форум.", "date": "2019.04.15", "title": "Депутати от \"Алтернатива за Германия\" ще посетят окупирания от Русия Крим"}
{"url": "https://www.faktor.bg/bg/articles/obshtestvo/zatvoriha-metrostantsiya-evropeyski-sayuz-zaradi-zabravena-ranitsa", "text": "Метростанция „Европейски съюз” е затворена заради забравена раница между пейките, съобщи „Метрополитен”. На място има полиция, пожарна и линейка. Входът е заграден с полицейски ленти и граждани не се допускат.", "date": "2019.04.15", "title": "Затвориха метростанция \"Европейски съюз\" заради забравена раница"}
{"url": "https://www.faktor.bg/bg/articles/novini/svyat/haftar-vklyuchi-ruska-aviatsiya-v-atakite-sreshtu-zakonnoto-pravitelstvo-na-libiya", "text": "В атаките срещу признатото от ООН правителство на националното единство на Либия са включени руски самолети Су-22М3, съобщи rambler.ru. В социалните мрежи е качено видео на изтребителя-бомбардировач, известно е, че армията на подкрепяния от Кремъл Халифа Хафтар разполага мининум с два такива самолета. Те могат да използват различни бомби и ракетно въоръжение, включително и управляемо.  Не е изключено в боевете да бъдат задействани и МиГ-23.  Противниците на Хафтар от правителствените сили разполагат само с леки щурмоваци, чешко производство L-39ZO.  Припомняме, че стотици наемници на руската частна военна комапния \"Вагнер\" вююват на страната на Халифа Хафтар, който с войските си атакува Триполи и признатото от ООН правшителство на Либия. Според The Telegraph., става дума за 300 бойци на \"Вагнер\", базирани в Бенгази. Чрез ЧВК \"Вагнер\"армията на Хафтар е получила артилерия, танкове, дронове и боеприпаси.  \"В Либия те се опитват да осигурят дълбоководните пристанища Тобрук и Дерна за руския флот, а също така и евентуален контрол на износа на нефт за Южна Европа\", пише The Telegraph. От началото на януари Либийската национална армия на Хафтар целенасочено превзема нефтените находища Припомняме, че в края на 2018 година министърът на отбраната на Русия Сергей Шойгу прие лично Хаалифа Хафтар, а на срещата е присъствал и Евгений Пригожин, за кото се твърди, че финансира и ръководи работата на ЧВК \"Вагнер\". През октомври същата година Bellingcat, позовавайки се на британското разузнаване, съобщи, че Русия засилва военното си присъствие в Либия и доставя оръжие на Хафтар, когото Москва смята за реален претендент за мястото на покойния либийски диктатор Моамар Кадафи. Хафтар, който в момента атакува предградията на столицата Триполи, е получил оръжия на стойност 2 милиарда долара от Русия в замяна на две военни бази.", "date": "2019.04.15", "title": "Хафтар включи руска авиация в атаките срещу законното правителство на Либия"}
{"url": "https://www.faktor.bg/bg/articles/moskva-rusiya-i-nato-napalno-prekratiha-satrudnichestvoto-si", "text": "Русия и НАТО напълно прекратиха сътрудничеството си по гражданска и военна линии. Това заяви в интервю за РИА Новости заместник-министърът на външните работи на Руската федерация Александър Грушко. „Самият НАТО отказа положителна програма в отношенията с Русия. Тя не съществува. И досега няма признаци, че НАТО знае как да се измъкне от този застой\", подчерта Грушко, цитиран от \"Фокус\". Заместник-министърът на външните работи на Русия определи решението на Алианса да прекрати нормалните работни контакти по военната линия като абсурдно, отбелязвайки, че сигурността в Европа до голяма степен зависи от отношенията между Москва и западния отбранителен съюз. Според Грушко Алиансът е отишъл твърде далеч в конфронтацията с Русия.„Това е парадокс, но съвременните отношения между Русия и НАТО напомнят за „нормалното“ състояние на нещата, в условията на което бе създаден Алиансът – Студената война. Отново задействаха доктрината „Армел\": диалог и сдържане, и малко диалог“, обясни руският дипломат.  Съгласно думите му, общите военни разходи на страните от НАТО през изминалата година са надхвърлили трилион долара, което е 22 пъти повече от средствата, които Москва отделя за отбрана. В същото време Грушко подчерта, че Москва няма да участва в надпреварата със страните от НАТО за увеличаване на военни бюджети, а ще разчита на „икономически, точни и ефективни средства\". „Що се отнася до въоръжен конфликт с НАТО, всички здравомислещи се надява, че такъв няма да се случи. Би било катастрофа за цялото човечество. Сигурен съм, че Вашингтон и Брюксел разбират това\", добави заместник-министърът на външните работи на Русия.  Според Грушко обновлението на НАТО би било възможно чрез установяване на истинско стратегическо партньорство с Русия. „Такъв опит беше направен на срещата на върха в Лисабон между Русия и НАТО през 2010 г. Всъщност обаче членовете на НАТО ще трябва да пожертват„ изключителността си ”, да открият изкуството на компромиса и да работят на равни начала, фокусирайки се не върху груповите, а върху общите интереси. Това не се случи\", обобщи дипломатът. През последните години Русия е изправена пред безпрецедентната дейност на Алианса близо до границите си. НАТО я нарича „възпиране на руската агресия\". В същото време Кремъл подчертава, че Москва не представлява заплаха за други страни, но няма да остави действията, които накърняват руските интереси, без отговор, припомня агенцията.", "date": "2019.04.15", "title": "Москва: Русия и НАТО напълно прекратиха сътрудничеството си"}
{"url": "https://www.faktor.bg/bg/articles/ministar-rosen-zhelyazkov-se-sreshtna-s-poslanika-na-turtsiya-v-balgariya", "text": "Министърът на транспорта, информационните технологии и съобщенията Росен Желязков проведе среща днес с посланика на Република Турция у нас д-р Хасан Улусой. Това съобщиха от пресцентъра на Министерството на транспорта, информационните технологии и съобщенията. Срещата е по покана на министър Желязков и е във връзка със създалата се ситуация по забавяне на преминаването на леки и тежкотоварни автомобили на турско-българската граница.  Посланик Улусой информира министър Росен Желязков, че считано от 11 април 2019 г., на граничните контролно-пропускателни пунктове в Турция, в това число и тези с Република България, функционира интегрирана система за управление и събиране на такси и глоби, свързани с използването на пътната инфраструктура на турската държава (тол система). От 11 април 2019 г. неплатени тол такси и глоби за електронно констатирани пътни нарушения се установяват и събират на излизане от Република Турция. Информация относно нововъведената система е дадена от генералното ни консулство в Одрин и разпространена от Министерството на външните работи  (https://www.facebook.com/pg/MFABulgaria/posts/?ref=page_internal). Турският посланик уведоми още, че размерът на незаплатени тол такси и/или наложени глоби може да се оспорва по съответния ред, но съгласно турското законодателство първо е необходимо да се заплати определеният размер, след което същият подлежи на обжалване. Хасан Улусой категорично отрече пътни превозни средства да са задържани преднамерено и заяви, че само и единствено незаплащането на определените глоби и такси не позволява преминаване на границата. В близките дни турската държава ще предостави подробна информация за реда за налагане и обжалване на таксите и глобите. Министърът на транспорта, информационните технологии и съобщенията Росен Желязков подчерта, че отношенията между България и Турция се развиват на добросъседска основа и ще продължим интензивното сътрудничество в областта на двустранните и многостранните транспортни операции. Желязков заяви, че е важно действията на турската гранична администрация да бъдат разбрани правилно като нашето очакване е правоприлагането да бъде обективно, еднакво за всички и да не създава допълнителни административни затруднения. Посланикът Хасан Улусой увери, че нововъдената система за заплащане важи за всички – както за турски, така и за международните превозвачи, опериращи на територията на Република Турция.", "date": "2019.04.15", "title": "Министър Росен Желязков се срещна с посланика на Турция в България"}
{"url": "https://www.faktor.bg/bg/articles/osvobodiha-lyutvi-mestan-ot-aresta", "text": "Лютви Местан беше освободен от полицейският арест в Кърджали. Лидерът на ДОСТ беше задържан в неделя вечер за 24 часа по закона за МВР, след като при катастрофа с автомобила, който управляваше, загина 6-месечно бебе. Все още няма привлечен като обвиняем за тежкия инцидент. Очаква се до края на деня прокуратурата да обяви дали има повдигнато обвинение по случая.", "date": "2019.04.15", "title": "Освободиха Лютви Местан от ареста"}
{"url": "https://www.faktor.bg/bg/articles/mitsotakis-svetovnite-pazari-ochakvat-promyana-v-gratskata-politicheska-stsena", "text": "Световните пазари очакват промяна в гръцката политическа сцена тази година, заяви за Bloomberg председателят на най-голямата опозиционна партия в южната ни съседка – Кириакос Мицотакис от „Нова демокрация“.  „Пазарите оцениха политическа промяна, която благоприятства инвестициите в Гърция и политическата стабилност след избори\", подчерта Мицотакис в интервю, дадено за агенцията миналата седмица.  В статията се отбелязва, че Мицотакис е бивш гръцки министър на реформите в периода между 2013 и 2015 г. Неговата партия е водеща в проучванията на общественото мнение, което му дава сериозни шансове за заемане на премиерския пост в страната след следващите избори.", "date": "2019.04.15", "title": "Мицотакис: Световните пазари очакват промяна в гръцката политическа сцена"}
{"url": "https://www.faktor.bg/bg/articles/novini/svyat/kandidatat-za-prezident-pendarovski-kam-balgarite-ot-severna-makedoniya-imahme-pravitelstva-koito-vi-gledaha-kato-nepriyateli", "text": "\"България и Северна Македония ги сближава целта да направят така, че Европа да дойде на Балканите или Балканите да отидат в Европа\", заяви Кандадитът за президент на Северна Македония, издигнат от СДСМ и подкрепен от албанските партии Стево Пендаровски, който взе участие в тържественото честване на 11 годишнина от създаването на Българския културен клуб. Той благодари за подкрепата, която получава от БКК за кандидатурата си за президент. \"Дадохте ми политическа подкрепа, каквато рядко се получва. Преди имаше правителства, които виждаха във вас неприятели, такова отношение не трябва да се повтаря, защото е срамно, това не са европейските ценности. Вие сте граждани на нашата държава и сте равноправни. След подписването на Договора с България границата ни вече е европейска граница\", заяви Пендаровски. От своя страна председателят на Българския културен клуб Лазар Младенов заяви, че очаква от правителството и новия президент да бъде прекратено негативното отношение към македонските граждани с българско самосъзнание. \"Стига със следеното, тормозът, репресиите и гоненето от работа на \"бугарашите\", както ни наричаха. Това е и едно от условията за влизането ни в НАТО. Искаме място в обществото  твърдим, че имаме потенциал и кадри, които могат да спомогнат за напредъка на родината ни към НАТО и Европесйкия съюз и за просперитет на страната ни\", каза той, цитиран от сайта Tatkovina. На срещата присъстваха премиерът на Северна Македония Зоран Заев, което се случва за пръв път в историята на Клуба, както и посланикът на България  и бившият президент Росен Плевнелиев.", "date": "2019.04.15", "title": "Кандидатът за президент Пендаровски към българите от Северна Македония: Имахме правителства, които ви гледаха като неприятели"}
{"url": "https://www.faktor.bg/bg/articles/spas-garnevski-apartamentgeyt-beshe-mnogo-dobre-organizirana-aktsiya", "text": "Легендарният футболист на „Левски” Александър Костов почина на 81-годишна възраст. Александър Костов има 301 мача и 78 гола в \"А\" група (281 мача с 65 гола за „Левски и 20 мача с 13 гола за Ботев). С отбора на Левски е трикратен шампион на България през 1965, 1968 и 1970 и шесткратен носител на Купата на Съветската армия през 1956, 1957, 1959, 1967, 1970 и 1971 г. Има 7 мача и 1 гол за \"А\" националния отбор (1962-1967), 7 мача с 2 гола за \"Б\" националния, 3 мача за младежкия и 5 мача с 1 гол за юношеския национален отбор. Участва на СП-1962 в Чили (в 3 мача) и на СП-1966 в Англия (в 1 мач). Завършва ВИФ \"Георги Димитров\". \"Заслужил майстор на спорта\" от 1982 г. За Левски има 9 мача и 1 гол в евротурнирите (3 мача за КЕШ и 6 мача с 1 гол за КНК). Притежава отлична техника, бързина и изобретателност. Известен е със своя финт, наречен \"финтът на Сашо\". След края на състезателната си кариера е треньор на Хасково и Монтана, както и на отбори в Кипър, Тунис и Индонезия. През 70-те години е помощник-треньор на Левски, а по-късно е член на спортно-техническата комисия на клуба.", "date": "2019.04.15", "title": "Почина легендата на „Левски” Александър Костов"}
{"url": "https://www.faktor.bg/bg/articles/studeno-nay-mnogo-15-gradusa", "text": "Времето ще е облачно, максималните температури ще са между 11° и 16°. Преди обяд валежите в Източна България ще спрат, а през деня и облачността там временно ще се разкъса. Над останалата част от страната ще се задържи облачно и на места, главно в Югозападна България ще има превалявания. Ще духа до умерен североизточен вятър. Максималните температури ще са между 11° и 16°. Атмосферното налягане ще се повиши и след обяд малко ще надвиши средното за месеца. Над Черноморието сутринта ще е облачно, все още на места със слаби валежи. До обяд валежите ще спрат и до края на деня ще има разкъсвания на облачността, на много места до предимно слънчево. Ще духа до умерен северен вятър. Остава хладно с максимални температури между 10° и 13°. Температурата на морската вода е 11-12°. Вълнението на морето ще е 2-3 бала. Над планините отново ще е предимно облачно. Превалявания от дъжд ще има на места в масивите от Западна България, на височина над 1800 м ще са от сняг. Ще духа до умерен вятър от изток-североизток. Максималната температура на височина 1200 метра ще е около 6°, на 2000 метра – около 0°. Във вторник и сряда незначителни превалявания ще има само на изолирани места. Ще има и временни разкъсвания и намаления на облачността, на повече места и по-продължителни първия ден. Вятърът ще се ориентира от северозапад. Сутрешните температури ще се понижат и на отделни места в Североизточна България и по високите полета при изясняване в нощните часове ще се образува слана. Дневните температури слабо ще се повишат. В четвъртък вероятността за валеж отново се повишава. Вятърът ще стане североизточен, в Източна България ще е умерен и температурите ще се понижат.", "date": "2019.04.15", "title": "Хладно, температури между 11 и 15 градуса"}
{"url": "https://www.faktor.bg/bg/articles/dnes-i-utre-veliko-tarnovo-e-domakin-na-natsionalnite-chestvaniya-za-140-ata-godishnina", "text": "Велико Търново днес и утре е домакин на националните чествания за 140-ата годишнина от приемането на Търновската конституция. Тази вечер в музей „Възраждане и Учредително събрание“ тържествено открито заседание ще проведе Конституционният съд. В сградата, където преди 140 години е приет първият ни основен закон, пред конституционните съдии приветствия ще отправят президентът Румен Радев и председателят на Народното събрание Цвета Караянчева. Доклад за 140-ата годишнина от приемането на Търновската конституция ще представи конституционният съдия Атанас Семов. Гост на заседанието ще бъде Джани Букикио, председател на Венецианската комисия към Съвета на Европа. По-рано през деня Букикио ще бъде удостоен с почетното звание „Доктор хонорис кауза на Великотърновския университет“. Честванията днес включват и научна конференция, а историкът проф. Милко Палангурски ще представи монографията си „Бащите на Търновската конституция“. В музей „Възраждане и Учредително събрание“ председателят на парламента Цвета Караянчева ще открие изложбата „Учредителите. Търново и българската държавност“. В нея, освен лични вещи на първите ни законотворци, посетителите ще могат да видят оригинала на Търновската конституция и архиерейската корона на Видинския митрополит и български екзарх Антим I, който е бил председател на Учредителното събрание. Президентът Румен Радев тази вечер да връчи почетен знак на читалище „Надежда“ по случай 150-ата годишнина на културната институция.", "date": "2019.04.15", "title": "Конституционният съд с открито заседание за 140-годишнината от приемането на Търновската конституция"}
{"url": "https://www.faktor.bg/bg/articles/adv-markovski-nyama-kak-da-se-sadi-ivan-geshev-ima-shema-za-zlepostavyane", "text": "Адвокат Марин Марковски коментира пред Нова телевизия делото срещу бившата кметица на \"Младост\" Десислава Иванчева, по което днес трябва да се произнесат присъдите на първа инстанция. \"Правосъдието не е съвършено, затова се притеснявам. Доказателства няма за това, че Десислава Иванчева е искала подкуп и е взела подкуп. В колата пари има, те са поръсени с прах, но за да искат 20 г. затвор, от прокуратурата се основават на това, че тя е искала 500 000 евро\", обясни Марковски. \"Посредникът Петър Дюлгеров се е возил в колата, а преди това е взел парите от Александър Ваклин. Не е вярно, че са й светнали ръцете, има схема за злепоставяне\", каза още Марковски. По отношение на отказа на Петко Дюлгеров от показанията му Марковски коментира, че срещу Дюлгеров е оказван натиск. Иванчева е изгонила от кабинета Ваклин, самият Дюлгеров казва, че не познава добре Иванчева. \"Неискащият подкуп Иванчева се среща само веднъж с Ваклин, когато той е носил парите в кабинета, но тя го гони. Вторият път, когато са взети 70 000 евро в колата, Дюлгеров ги оставя на задната седалка\", припомни Марковски. Защо трябваше службите да блокират колата, а не да проследят колата докрай, когато жените вземат парите. Полицаите са знаели, че те не знаят, че парите са там, посочи адв. Марковски. На въпрос с каква цел се прави това Марковски каза, че има сложен комплекс от интереси. \"Има писмо от предприемачи, в което се казва, че Иванчева ги тормози за градинки. Ваклин е могъл най-спокойно, ако в тридневен срок е забавена преписката, да пусне жалба в съда, а не да тича да иска да се оправя с Иванчева. Понякога има замислена дълбока организация по един въпрос и служителите са прехвърлили мярката\", каза Марковски. Кой съди главен прокурор, това няма как да се докаже, категоричен бе адвокатът на въпрос дали ще заведе дело от името на Иванчева срещу зам.-главния прокурор Иван Гешев. \"Имам изключително важна задача - да спася една невинна жена\", заяви накрая адвокатът.", "date": "2019.04.15", "title": "Адв. Марковски: Кой съди главен прокурор?"}
{"url": "https://www.faktor.bg/bg/articles/ivancheva-initsiira-vav-feysbuk-podpiska-da-bade-izdignata-za-evrodeputat", "text": "Започва акция по събиране на подписи за издигане на бившия кмет на столичния район \"Младост\" Десислава Иванчева като независим кандидат за представител в Европейския парламент. Събитието се организира чрез социалните мрежи и е публикувано в профила на самата Иванчева във \"Фейсбук\". Посочени са и местата, където се събират подписите. Целта е да се съберат най-малко 2500 подписа в следващите няколко дни, за да издигнат Десислава Иванчева за Евроизборите. Днес се очакват да бъдат произнесени и присъдите по делото \"Иванчева\", реши спецсъдът след 12-часово заседание. Специализираната прокуратура поиска по 20 години лишаване от свобода за всеки от тримата подсъдими по делото - Десислава Иванчева, заместничката ѝ Биляна Петрова и Петко Дюлгеров. И тримата са обвинени за получаване на подкуп. На влизане в съдебната сграда Иванчева и Петрова казаха, че се надяват да чуят справедливо съдебно решение, защото обвиненията срещу тях са основани на лъжи. И двете заявиха, че ще заведат дело лично срещу Иван Гешев, защото точно той е разпространявал тези лъжи.", "date": "2019.04.15", "title": "Иванчева инициира във Фейсбук подписка да бъде издигната за евродепутат"}
{"url": "https://www.faktor.bg/bg/articles/deloto-za-iztochvane-na-noi-silistra-otnovo-vliza-v-sada", "text": "Поредно заседание в Специализирания наказателен съд по делото за източване на НОИ-Силистра по схемата \"Силно мой човек\". В началото на март по него бяха задържани 10 души, включително и шефът на местния клон на осигурителния институт Милен Пенчев. Прокуратурата ги обвини, че са част от организирана престъпна група, издавала фалшиви документи за придобиване на максимални пенсии срещу суми от по 10 000 лева. По-късно повечето от задържаните бяха пуснати под гаранция, а самият Пенчев - под домашен арест заради влошено здравословно състояние. Ако съдът ги признае за виновни, ги очаква затвор от 3 до 10 години.", "date": "2019.04.15", "title": "Делото за източване на НОИ-Силистра отново влиза в съда"}
{"url": "https://www.faktor.bg/bg/articles/ot-dnes-se-priemat-dokumenti-za-parvolatsite-v-sofiya", "text": "От днес стартира подаването на документи за прием на първокласници в София. Вече втора година ще действа принципът на тригодишната уседналост. Най-много точки получават децата, които живеят в района на училището от 3 или повече години.  Новото този път е бонусът за бъдещите първокласници с по-голям брат или сестра до 12 години в същото училище. Тогава, независимо от колко време са на адреса си, децата ще получават максимален резултат при класирането. Кандидатите за първи клас в София тази година са около 12 000, а училищата - 159. Родителите ще могат да подават заявление до 15-ти май включително. Информация за броя на свободните места и на прилежащия район на училището за прием на ученици в първи клас има на сайтовете на учебните заведения. Информация за броя на  места се обявява на интернет-страницата на училището, а за прилежащия район – на интернет-страниците на учебните заведения и на Столична община. Документите се подават от днес до 15-ти май, а списъците с приети на първо класиране деца ще бъдат съобщени на 3-ти  юни в 17 часа. Записването им ще става от 4 до 6 юни. Обявяването на незаетите места за второ класиране ще стане на 6 юни в 18 часа. Родителите ще могат  да подават  документи  за второ класиране от 7 до 10 юни, а списъците с приети в първи клас ще бъде оповестен на 10 юни в 16 часа.  Ако и на второ класиране детето не е прието в желаното  училище заявления за трето класиране могат да се подават от 13 до 14 юни, а класирането ще бъде публикувано на 14-ти. И след трето класиране ще има обявяване на свободни места - на 20 юни. Попълване на свободните места и  след третото класиране и публикуването им на интернет-страницата на училището и на РУО София-град ще бъде от 21 юни до 13 септември.", "date": "2019.04.15", "title": "От днес до 15 май приемат документи за първолаците в София"}
{"url": "https://www.faktor.bg/bg/articles/ostaviha-v-aresta-lyutvi-mestan", "text": "Лидерът на партия ДОСТ Лютви Местан остава в ареста, предаде Нова ТВ. Припомняме, той беше задържан след тежка катастрофа на пътя към КПП \"Маказа\". Пътният инцидент стана около 13.30 часа вчера на разклона за село Загорско и при него загина 6-месечно бебе, а 9-годишно дете и 28-годишна жена бяха ранени. Предполага се, че колата на Местан е излязла на главния път, отнемайки предимството на автомобила, в който са пътували пострадалите. Вчера той беше откаран в ареста в Кърджали. Направената му проба за алкохол е отрицателна. Единственият шанс да не се случи това нещо, беше да не съм там, заяви Местан при задържането си. \"Спря, огледа се наляво и потегли. След като потегли, се чу голям трясък и се видя дим. С такава скорост се движеше момчето, стана за секунди\", разказа свидетел на катастрофата. Максимално допустимата скорост в района е 90 км/ч. Срещу лидера на ДОСТ все още не е повдигнато обвинение. Заради предстоящите евроизбори разследването по случая може да бъде спряно, в случай че Местан се кандидатира за евродепутат, тъй като ще придобие имунитет.  За причиняване на смърт по непредпазливост законът предвижда наказание \"лишаване от свобода\" до 6 години. По информация на bTV състоянието на пострадалите в катастрофата е стабилно, но те остават под наблюдение в МБАЛ-Кърджали. По думи на директора д-р Тодор Черкезов майката и детето са в Хирургочното отделение, а бащата е в Травматологията.", "date": "2019.04.15", "title": "Оставиха в ареста Лютви Местан"}
{"url": "https://www.faktor.bg/bg/articles/protestat-v-gabrovo-snoshti-premina-v-dialog-s-mestnata-vlast", "text": "Снощният протест в Габрово премина в диалог с местната власт. Жители на града, които излязоха на улицата, за да се противопоставят на агресията и неспазването на правилата, настояват за законодателни промени, за работещи институции и ефективен контрол. На петия ден от протестите в Габрово шумните демонстрации стихнаха. Жители на града, които се включиха в митинга, настояват персонална отговорност да понесе прокурорът, който първоначално освободи от ареста извършителите на побоя над продавач в централен магазин. Именно този случай нагнети напрежението. Снощи пред общинското ръководство протестиращите представиха исканията си, насочени както към местната, така и към държавната власт. Кметът Таня Христова ги прие с обещанието, че още днес ще бъдат поставени на среща с премиера и пред законодателя. Участниците в демонстрациите искат равни права и задължения за всички  български граждани и ефективни институции и започват събирането на подписи в подкрепа.", "date": "2019.04.15", "title": "На петия ден от протестите в Габрово шумните демонстрации стихнаха"}
{"url": "https://www.faktor.bg/bg/articles/zapochva-izvanredni-proverki-za-yaytsa-kozunatsi-i-agneshko-za-velikden-i-gergyovden", "text": "Агенцията по безопасност на храните (БАБХ) започва от днес извънредни проверки преди празниците Великден и Гергьовден. Инспекторите ще следят за качеството на традиционно предлаганите храни по това време  -  козунаци, яйца и агнешко месо. За пръв път тази година потребителите ще могат сами да различат дали агнешкото в магазина е българско или вноснол С цел по-добра информираност на потребителите върху агнешкото ще се поставят печати с различни цветове. Синият ще гарантира, че месото е българско, а червената маркировка означава вносно. Печатите ще се поставят по такъв начин, че дори при разрязване на тялото на животното на четвъртини всяко парче ще има маркировка. Проверки ще има и на пазарите за живи животни, за да се следи дали агнетата с идентифицирани и дали имат ветеринарно свидетелство. В проверките ще се включи и икономическа полиция, предупреждават от БАБХ. Проверки ще се правят и по сигнали на потребители, те могат да се подават онлайн или на горещия телефон на агенцията 0700 122 99.", "date": "2019.04.15", "title": "За пръв път сами ще можем да различим дали агнешкото е българско или вносно"}
{"url": "https://www.faktor.bg/bg/articles/nidal-algafari-ninova-s-alchnite-valcheta-okolo-sebe-si-pomisliha-che-mogat-da-zatulyat-slantseto-s-arogantnostta-si", "text": "\"Вчера се случи нещо изключително и уникално. Най-предната в БСП получи толкова зашлевявания, че ако имаше малко свян, срам и възпитание трябваше в новините днес да се съобщава, че се е оттеглила от поста си. Тя заедно с алчните вълчета от котилото около нея, които си въобразиха, че могат да затулят слънцето с арогантността си, тесногръдието си, тщеславието си бяха ошамарени по унизителен начин\". Това сподели във Фейсбука си политическият пиар и писател Нидал Алгафари.  \"Вече съм убеден, че на предстоящите избори ще се сгромоляса просташката политика водена от нескопосани, недоучени и шляпащи малки човечета. Дано това доведе до промяна в тази партия. Да намерят из между тях личности с леви убеждения и след седемдесет и кусур години в България да се появи социалдемократична политика в чиято основа да са европейските ценности\", казва още Алгафари.", "date": "2019.04.15", "title": "Нидал Алгафари: Нинова и алчните ѝ вълчета бяха ошамарени унизително"}
{"url": "https://www.faktor.bg/bg/articles/tsvetan-tsvetanov-provede-rabotna-sreshta-s-rakovoditelya-na-sofiyskoto-byuro-na-fondatsiya-konrad-adenauer-torsten-gaysler", "text": "Зам.-председателят на Политическа партия ГЕРБ Цветан Цветанов проведе работна среща с ръководителя на софийското бюро на Фондация „Конрад Аденауер“ Торстен Гайслер, съобщиха от пресцентъра на ПП ГЕРБ. Двамата обсъдиха предстоящите европейски избори, като подчертаха необходимостта от повече диалог с гражданите и застъпничество за основополагащите европейски ценности.  Отбелязано бе, че национал-популизмът и негативният дискурс на страха и омразата могат само да навредят на Съюза и националните политически системи. Двамата се обединиха около важността на високата избирателна активност на европейските избори през май, което ще гарантира информиран и рационален избор за онези партии, реално защитаващи националните и европейски приоритети и интереси в Европейския парламент. Цветанов и Гайслер бяха единодушни, че наскоро установеното сътрудничество между ГЕРБ и СДС трябва да е дългосрочно и да почива на взаимна коректност. Същото важи и за планираното сътрудничество на ГЕРБ с Обединените земеделци.  Гайслер информира Цветанов за изготвен от Фондацията в сътрудничество с Германо-българската индустриално-търговска камара анализ на германските инвестиции в България. Той показва, че обемът им е значително по-голям от отчетения от официалната статистика, като това се дължи на факта, че тези инвестиции понякога преминават през трета страна или са от вторичен характер за разширяване на вече реализирани инвестиции.  Цветанов благодари на Гайслер за инициативите, които Фондация „Конрад Аденауер“ провежда в подкрепа на гражданското общество в страната, както и за отличното сътрудничество между Фондацията и Сдружение „Граждани за европейско развитие на България“.", "date": "2019.04.15", "title": "Цветан Цветанов се срещна с ръководителя на софийското бюро на Фондация „Конрад Аденауер“"}
{"url": "https://www.faktor.bg/bg/articles/novini/balgariya/prof-aleksandar-marinov-smenya-ivo-hristov-na-dondukov-2", "text": "Проф. Александър Маринов е най-вероятният претендент за нов шеф на кабинета на президента Румен Радев. Това разкриха пред Faktor.bg източници до президентството. Вчера съвсем неочаквано, соченият за сив кардинал в президентството Иво Христов се оказа в евродепутатските листи на БСП.  Според тях Христов съвсем не изоставя Радев, а поема път към Брюксел, за да налага и там проруската политика на българския държавен глава. Името на Александър Маринов се спрягаше за екипа на Румен Радев още след изборната му победа. Само преди месец обаче той се оказа в състава на Стратегическия съвет към президента – спорна и фалшива структура, с неясно предназначение. В зората на демокрацията Маринов беше депутат от БСП и лидер на столичните социалисти, но по-късно напусна организацията и партията, и дори се превърна в един от острите критици на столетницата. Маринов, който е социолог и преподавател в СУ „Климент Охридски”, бе осветен от Комисията по досиетата, че е вербуван от Софийско градско управление на МВР-ДС през 1983 г. като съдържател на явочна квартира под псевдонима „МАЙСТОРА”. Досието му е унищожено през 1990 г. при тайното прочистване на архива на ДС по време на управлението на БКП/БСП. Тази подробност от биографията му едва ли ще се окаже важна за Румен Радев, който винаги е демонстрирал, че не се притеснява да има в обкръжението си лица, свързани с репресивните структури на БКП.", "date": "2019.04.15", "title": "Проф. Александър Маринов  сменя Иво Христов на \"Дондуков\"2"}
{"url": "https://www.faktor.bg/bg/articles/borisov-shte-se-sreshtne-s-premiera-na-gruziya-mamuka-bahtadze", "text": "Министър-председателят Бойко Борисов ще се срещне с премиера на Грузия Мамука Бахтадзе, който е на официално посещение в България по покана на българския премиер - утре, 16 април. Двамата ще проведат разговор на четири очи, последван от пленарно заседание на двете делегации. Във фокуса на разговорите ще бъдат активизирането на икономическите и търговските отношения, както и сътрудничеството в сферата на инфраструктурата, транспорта и енергетиката между България и Грузия. Последната среща на премиерите Борисов и Бахтадзе беше през септември 2018 г. в Ню Йорк по време на 73-ата сесия на Общото събрание на Организацията на обединените нации. Сред обсъжданите теми тогава бяха подкрепата на България за евроатлантическата перспектива на Грузия, както и партньорството в отбраната и сигурността. В делегацията на грузинския министър-председател Мамука Бахтадзе са министърът на външните работи на Грузия Давид Залкалиани, зам.-министърът на икономиката и устойчивото развитие Акаки Сагирашвили и председателят на Комисията по външна политика в парламента на Грузия - Софио Кацарава. От българска страна с премиера Бойко Борисов ще бъдат вицепремиерът и министър на външните работи Екатерина Захариева и зам.-министърът на икономиката Лилия Иванова.", "date": "2019.04.15", "title": "Борисов ще се срещне с премиера на Грузия Мамука Бахтадзе"}
{"url": "https://www.faktor.bg/bg/articles/mestan-sled-katastrofata-pokrusen-sam", "text": "Днес в профила във Facebook на Лютви Местан излезе пост, в който се изразява съболезнования на семейството, пострадало при катастрофата. \"Покрусен съм! Изразявам най-дълбоките си съболезнования към близките\", пише в профила на лидерът на ДОСТ, който бе задържан веднага след инцидента.  В неделя политикът беше задържан, след като автомобилът му участва в тежък пътен инцидент, в който има трима ранени, а 6-месечно бебе почина. Днес на лидера на ДОСТ се очаква да бъдат повдигнати обвинения.", "date": "2019.04.15", "title": "Местан след катастрофата: Покрусен съм!"}
{"url": "https://www.faktor.bg/bg/articles/sotir-tsatsarov-se-sreshtna-s-parviya-vitseprezident-na-ek-frans-timermans", "text": "Главният прокурор на Република България Сотир Цацаров проведе в Брюксел работна среща с Франс Тимерманс, първи вицепрезидент на Европейската комисия (ЕК), съобщиха от пресцентъра на Прокуратурата.  Основна тема на разговора бяха необходимите действия за изпълнение на препоръките от докладите на ЕК по Механизма за сътрудничество и проверка от януари 2017 г. и ноември 2018 г. Подчертан бе постигнатият напредък по реформите в българската съдебна система, бяха обсъдени и проблемите, които все още са в процес на решаване. Сотир Цацаров и Франс Тимерманс дискутираха и следващите стъпки и мерки, които следва да се предприемат, включително чрез необходими законодателни промени.  Главният прокурор информира заместник-председателя на ЕК за резултатите от противодействието на корупцията и организираната престъпност, като го запозна с актуални текущи разследвания. Предмет на разговора бе и работата на специализираните органи на съдебната власт. Дейността на Специализираната прокуратура бе оценена като успешна, особено след разширяване на компетентността й с корупционни престъпления, извършвани от лица, заемащи висши публични длъжности.", "date": "2019.04.15", "title": "Сотир Цацаров се срещна с първия вицепрезидент на ЕК Франс Тимерманс"}
{"url": "https://www.faktor.bg/bg/articles/novini/balgariya/radan-kanev-shte-sezira-prokuraturata-za-tetsa-na-ahmed-dogan", "text": "Кандидатът за евродепутат на \"Демократична България\" Радан Кънев заяви, че ще сезира прокуратурата и Европейската комисия за подготвяното според него \"закриване\" на пристанище \"Варна-изток\" и замяната му с това при теца на почетния председател на ДПС Ахмед Доган.  \"Моят екип от специалисти по Европейски транспортни, конкурентни, митнически и морски политики подготвя писма до ресорните комисари в ЕК, с които ще сезирам институциите за нарушение на европейското право и заплаха за българската и европейската национална сигурност. Аз подготвям сигнал до Прокуратурата и искания до Областния управител и транспортния министър за допуснатите нарушения на българските закони. Ще използвам всички възможности, които позицията на депутат в ЕП дава, за да не допусна този ключов за местната икономика и националната сигурност обект да попадне в ръцете на мафията или - не дай, Боже - на проводници на чуждо икономическо и геополитическо влияние\", написа в социалната мрежа зам.-председателят на ДСБ.  \"По силата на чл. 106 ал.1, чл. 112 ал.2 и пар. 74 ПЗР на Закона за морските пространства, вътрешните водни пътища и пристанищата на Република България (ЗМПВППРБ), Пристанище ТЕЦ-Варна е ПУБЛИЧНА ДЪРЖАВНА СОБСТВЕНОСТ. Държавата обаче - в лицето на Областния управител и на Министъра на транспорта - не е издала Акт за ПДС. Напротив - държавни и общински институции усилено съгласуват и подпомагат действията, с които Доган заграбва тази ценна пристанищна зона...\", се казва още в съобщението на Радан Кънев.", "date": "2019.04.15", "title": "Радан Кънев ще сезира прокуратурата за теца на Ахмед Доган"}
{"url": "https://www.faktor.bg/bg/articles/rumen-petkov-1", "text": "\"Не бих казал, че участието на Иво Христов в листата на БСП е правилната стъпка на президента Радев\". Това каза лидерът на АБВ Румен Петков по време на пресконференция в централата на партията. \"Участието на началника на кабинета на президента Радев в листата на е прецедент и не бих казал, че това е правилната стъпка на президента Радев“, обясни той. „Това фактически е участие на президента Радев в листата,“ изтъкна Петков. „Тогава, когато президентът се ангажира така ясно, да не кажа грубо, с една политическа сила, това поставя под въпрос способността му да работи и да се бори за единството на нацията и за постигане на общонационални приоритети и интереси. Тези съмнения ще бъдат грубо използвани от опонентите, и не без основание“, уточни той. „Аз си мисля, че с този акт, хора, които не обичат ГЕРБ, ще отидат да гласуват за тях. Но, това са мои лични притеснения“, допълни Румен Петков.", "date": "2019.04.15", "title": "Румен Петков: Участието на Иво Христов на евроизборите поставя под съмнение политиката на Румен Радев"}
{"url": "https://www.faktor.bg/bg/articles/the-jerusalem-post-preduprezhdava-vtorata-arabska-prolet-debne-zad-agala", "text": "Коментирайки ситуацията след военния преврат в Судан и оттеглянето от власт на президента на Алжир, израелският вестник The Jerusalem Post определя последните събития в Близкия изток като „втора арабска пролет“. Остава отворен въпросът дали съседите на двете страни ще потърсят вдъхновение в ситуацията в Алжир или Судан. „Може би да, а може би не. Нито една от двете страни не се намират в центъра на арабския свят“, заключва изданието. „Показаха им вратата. Сега ще възникнат въпроси дали протестите ще имат по-дълбоки последици за региона. И в двата случая основна роля играят жените, а младежта отново е в състояние на еуфория“, подчертават от редакцията.  Въпреки това регионалните медии, както и авторитарните режими в съседните страни са уплашени. След арабската пролет, която започна в края на 2010 г., в почти всяка страна се наблюдава сериозно затягане на гайките. Това е, което обединява различните съюзнически блокове, било то Иран, Саудитска Арабия, Катар или Турция. Липсата на протести означава, че никой от лидерите не напуска поста. В целия регион можете да видите различни авторитарни тенденции. Например в Турция след опита за преврат през 2016 г. хиляди държавни служители бяха уволнени, в Саудитска Арабия се преструват, че извършват реформи и след това арестуват активисти, а в Иран тподтискат протестите на опозицията. Лозунгът - няма повече хаос и нестабилност. Но в Судан или Алжир протестите не доведоха до истински преход към демокрация или към приобщаваща политическа система. Вместо това армията се намеси. В Алжир за контрол на ситуацията до президентските избори на 4 юли бе повикан съюзник на Абделазиз Бутефлика.  Означава ли това, че и двете страни просто ще заместят един авторитарен режим с друг? Може би службите за сигурност и армията, които се страхуват от промяната, просто ще сменят завесите, но къщата ще остане същата? По-дълбоките последствия показват, че на младите хора не им се дава това, от което се нуждаят. Измина почти десетилетие от арабската пролет, цялото поколение е израснало в региона, много от тези, които са били на по 10 г. по време на протестите, а сега са 18, ще зададат на своите лидери нови въпроси. Ще почерпят ли те вдъхновение от ситуацията в Алжир или тази в Судан? Може би не. Причината, поради която събитията в Алжир и Судан може да имат по-малко въздействие от протестите в Египет или Тунис от 2011 г., е, че нито една от тези страни не се намира в центъра на арабския свят. Египетската революция от 2011 г. и втората революция от 2013 г., в резултат на което „Мюсюлманско братство“ загуби власт, са важни, защото самият Египет е важен. Това е един от традиционните центрове на Близкия изток за образование, информация и власт. В Судан живеят 40 млн. души, БВП на страната е 117 милиарда долара, а Алжир има съответно 41 милиона души и 170 милиарда долара. В същото време населението на Египет е повече, отколкото в двете страни заедно, а БВП е 235 милиарда долара. Оставката на Омар Башир може да доведе до някаква нестабилност в страните от Африканския рог. Това е важно, защото Судан е сред страните, които са от голямо значение за Турция и Саудитска Арабия. Те инвестират в съседни на Судан регион заради участието във войната в Йемен. Това означава, че Иран също се интересува от това, което се случва там. През 2016 г. Судан изгони иранския посланик. Техеран обаче използва страната за контрабанда на оръжия. Там също имаше представителство и ХАМАС. Така че това, което се случва в Судан, засяга и Израел и Палестина. Хората са в очакване на това, което предстои да се случи.", "date": "2019.04.15", "title": "The Jerusalem Post предупреждава: Втората арабска пролет дебне зад ъгъла"}
{"url": "https://www.faktor.bg/bg/articles/es-barza-za-parviya-krag-na-pregovorite-sas-sasht", "text": "Европейският съюз има за цел да започне нови търговски преговори със САЩ възможно най-скоро. Това заяви еврокомисарят по търговията Сесилия Малмстрьом, предава AFP. „Ще се свържа с нашите американски партньори с цел организирането на дата за първия кръг (на преговорите) възможно най-скоро\", заяви Малмстрьом на пресконференция в Брюксел. По-рано през деня стана ясно, че страните от Европейския съюз са дали съгласието си за започване на търговски преговори между Брюксел и Вашингтон, въпреки опозицията на Париж. В продължение на месеци 28-те държави-членки на ЕС се проваляха в опитите си да се споразумеят за мандат за започване на трансатлантическите преговори, като някои се опасяваха, че забавянето ще възобнови търговската война с администрацията на американския президент Доналд Тръмп. Според източници от ЕС Франция е гласувала против мандата, а Белгия се е въздържала. Гласуването се е състояло в рамките на среща на министрите на ЕС в Люксембург. Пояснява се, че френската позиции е обусловена с опасенията за последиците вътре в страната в навечерието на изборите за ЕП. За взимането на решението за започване на преговори обаче се изисква квалифицирано мнозинство от членовете на ЕС. Това означава, че френското „не“ има единствено символично значение.", "date": "2019.04.15", "title": "ЕС бърза за първия кръг на преговорите със САЩ"}
{"url": "https://www.faktor.bg/bg/articles/skandal-s-koka-raztarsi-britanska-voenna-podvodnitsa", "text": "Скандал с кокаин избухна на британска военна подводница, написа лондонският в. Сън. Седем членове на екипажа на кораба на Нейно величество Елизабет II са били отстранени от служба за различни срокове, защото техните тестове за наркотици са дали положителни проби. Моряците, малко след като \"Талант\" е акостирал в пристанището Девънпорт (в Югозападна Англия), са отишли на купон. Там те са употребили кока. Когато хората са дали проби, те са били разкрити и отстранени. Случаят е станал повод свръхсекретна мисия на подводницата да бъде отложена за неопределено време. Корабът е трябвало да отпътува във водите на Арктика и да наблюдава движението на руски военни кораби край Северния полюс. Това е вторият инцидент, свързан с подводница на военноморските сили (ВМС) на Обединеното кралство за изминалите дни. Както вече писахме, корабостроителница на ВМС в Северна Англия бе евакуирана заради фалшив сигнал за бомба на борда на атомна подводница.", "date": "2019.04.15", "title": "Скандал с кока възпря наблюдението над руски военни кораби, движещи се край Северния полюс"}
{"url": "https://www.faktor.bg/bg/articles/asanzh-e-izpolzva-ekvadorskoto-posolstvo-v-london-kato-tsentar-za-shpionazh", "text": "Джулиан Асанж е използва еквадорското посолство в Лондон като „център за шпионаж“, заяви президентът на страната Ленин Морено предаде Би Би Си. Държавният глава подчерта, че нито една друга държава не е повлияла за решението му да отнеме убежището на основателя на „Уикилийкс“ заради „нарушенията“ му. Пред „Гардиън“ Ленин Морено заяви, че предишното правителство на Еквадор е осигурило възможност в посолството за „намеса“. Морено, който дойде на власт през 2017 г., изтъкна, че решението за прекратяване на 7-годишния престой на Асанж в посолството е взето от „суверенна нация, който уважава политиката на всяка страна“. „Не можем да позволим нашият дом да се превърне в център за шпионаж“, подчерта президентът.", "date": "2019.04.15", "title": "Асанж е използвал еквадорското посолство в Лондон като „център за шпионаж“"}
{"url": "https://www.faktor.bg/bg/articles/tsenzurirat-doyche-vele-vav-venetsuela-ministerstvoto-na-informatsiyata-malchi", "text": "Германското държавно обществено радио \"Дойче веле\" съобщи, че венецуелският ведомствен регулативен орган е блокирал канала на испански език на медията от кабелните мрежи в страната.  Германия, Съединените щати и повечето други западни страни считат, че изборите във Венецуела, в които успех постигна Никола Мадуро са нелегитимни и признаха лидера на опозицията Хуан Гуайдо за временен президент на страната. На свой ред Мадуро отхвърли Гуайдо и го обяви за марионетка на САЩ.  Генералният мениджър на \"Дойче Веле\" Питър Лимбърг призова агенцията за радиоразпръскване на Венецуеля \"Конател\" незабавно да възобнови  разпространението на сигнала на \"Дойче Веле\".  Венецуелското министерство на информацията, което контролира \"Конател\", не реагира със своевременен коментар.  Говорителка на германското външно министерство призова Каракас да продължи предаването на испански език на немската обществена медия.  \"Очакваме това достойно за съжаление решение бързо да бъде отменено\", каза тя.  \"Дойче Веле\" неотдавна стартира 15-минутна специална програма в отговор на нарастващата криза във Венецуела, като докладва в канала си на испански език за събитията там и интервюира ключови служители, включително Гуайдо.  \"Разбира се, ще направим всичко възможно да информираме зрителите и потребителите във Венецуела\", се казва в изявление на Лимбърг. Програмата на медията, наречена \"Noticias Extra Venezuela\", ще остане достъпна на уебсайта на медията, каза още той пред агенция Ройтерс.  \"Радиото има 17 милиона зрители в Латинска Америка всяка седмица с 24-часовото си програма\", заяви медийният оператор, отбелязвайки, че видеоклип, публикуван в Туитър, в който германският канцлер Ангела Меркел призова за нови избори, е изтеглен повече от 112 000 пъти.", "date": "2019.04.15", "title": "Цензурират \"Дойче веле\" във Венецуела, министерството на информацията мълчи"}
{"url": "https://www.faktor.bg/bg/articles/asim-ademov-elena-yoncheva-izobshto-ne-se-vpisva-v-temata-za-evroizborite", "text": "„Преговорите между Турция и ЕС не трябва да се прекъсват, защото това може да тласне съседката ни в друга посока“, коментира в интервю за Novini.bg евродепутатът от ГЕРБ/ЕНП и кандидат за член в следващия ЕП Асим Адемов. Той напомни, че скоро дори е имало такъв дебат. „България няма интерес от промяна на позицията на Турция“, добави той. Относно изборите в съседката ни и загубата, която понесе Реджеп Ердоган, Адемов смята, че случилото се е показателно, че хората в Турция не възприемат режима на президента. Във връзка с опитите за намеса на България по време на предизборната кампания в Турция, евродепутат заяви, че това е било некоректно. „Опита се управляващата партия да спечели българските изселници, но за щастие правителството ни реагира“, каза Адемов. „За мен беше огромна чест и удоволствие да съм част от ЕП на това високо ниво, където се твори и създава европейската политика. Надявам се да имам възможността да продължа участието си. Ако имам такава възможност наистина, усилията ми ще бъдат насочени в областта на образованието. Там е моята сила“, каза още Адемов. „Образованието е една от сферите, в които ЕС не предприема обща политика. България може наистина да се възползва от дуалната система. Това е опит, който можем да пренесем у нас“, заяви евродепутатът. „Изборите за следващ ЕП наближават, но опозицията избягва темата. Особено водачката на листата на БСП Елена Йончева. Тя изобщо не влиза в темата. Моето обяснение е, че тя се чувства изключително неподготвена и затова се държи като някакъв разследващ журналист“, смята Адемов. „ГЕРБ излиза много по-силна от скандалите и ще победим на изборите“, категоричен бе Асим Адемов.", "date": "2019.04.15", "title": "Асим Адемов: Елена Йончева изобщо не се вписва в темата за евроизборите"}
{"url": "https://www.faktor.bg/bg/articles/ivan-kostov-1-1", "text": "\"Никога не съм бил привърженик за идеята за преустройство по времето на социализма, а за радикални промени. Бях доста по-радикален и казах в БНТ, че БКП не може да направи перестройката. Никога не съм бил привърженик на малката държава и на разграждането ѝ. Считал съм, че трябва да има демократизация в политическото общество\". Това каза в предаването \"Свободна зона\" по ТВ Европа бившият премиер Иван Костов.  \"Голяма част от българските проблеми произтича от слабите държавни институции. От БСП не са открили колелото, когато говорят за силна държава и институции. Всички западни страни са силни държави. Силата им произтича от финансовите им и икономически ангажименти. Когато бях премиер, направих много по-силна България, отколкото това, което заварих през 1997 г.\", допълни бившият председател на СДС.    \"Специализирах в Москва, защото всички млади учени бяха изпращани там. Престоят ми в СССР помогна да усъвършенствам математическите си познания. Бях гонен във Висшия икономически институт „Карл Маркс“, докато във Висшия технически университет атмосферата беше по-либерална. Имам и досие на преследван човек, което беше публикувано. Докато правех анализ за национални сметки и прогнози за 2000 г. по времето на социализма вече имаше основание да считаме, че режимът си отива и съм правил като асистент прогнозите си на база на световните финансови институции\", коментира Костов.  \"Имах съмнение, че първото СДС е избрано от БКП за опонент. Знаеше се за много хора, че не изглеждат „достоверни“. Не съм бил сътрудник на Иван Илиев, който беше главен икономически експерт на Тодор Живков. Други хора бяха. Ако бяха слушали Иван Илиев, нямаше през 1990 г. страната ни да стигне до фалит. Ако политиката на БКП беше много по-зряла, нямаше да се стигне до двете тежки катастрофи и щяхме да последваме сценария на Словакия и Полша. През първата половина на 80-те година България трудно започна да взима кредити, за да покрива външния си дълг. Иван Илиев и много други икономисти виждаха назряващата финансова криза\", коментира Костов.  \"Правителството на малцинството на Филип Димитров нямаше възможности да напредне. Съотношението на хората, които искаха демократични реформи и онези, които дърпаха СДС надолу, беше обратното, спрямо това, което имах аз като премиер. Подкрепял съм Филип Димитров, защото съм вярвал, че тя беше възможната в онази ситуация, в която се намираше страната. Другото щеше да бъде \"премиер като кукла на конци\". След 1989 г. нямаше много хора, които да наложат в СДС монолитна насока. Демократичната общност все още не беше узряла\", допълни Костов.  \"В Европа няма национализъм. Тодор Живков също не е патриот, а комунистически диктатор. Не може човек, който е искал да прави България 16-та република на СССР, да се нарича националист\", каза още бившият премиер.", "date": "2019.04.15", "title": "Иван Костов: Ако БКП беше по-зряла, преходът ни щеше да мине като в Полша и Словакия"}
{"url": "https://www.faktor.bg/bg/articles/siderov-poiska-ostavkata-na-kmetitsata-na-gabrovo", "text": "Оставка и за кметицата в Габрово! Какви помощи са раздавани на заселените цигани там? От 2005 г. алармирам за циганската престъпност и получавах само присъди и глоби. Защо се поиска оставката само на полицейския началник в Габрово Борислав Бончев, а не и на кметицата Таня Христова? Това написа на личната си страница във Фейсбук лидерът на \"Атака\" Волен Сидеров. Ето какво още сподели той: \"АТАКА ще настоява за разкриване на даваните социални помощи в Габрово. Ние нямаме вицепремиер, но ще направим така, че да се получи информация - на колко хора и по какъв начин са давани социални помощи в Габрово, с какви адреси са тези хора, с редовна или нередовна адресна регистрация и изобщо каква е цялата дейност с подпомагане на заселваните в Габрово цигани. Такива маси от цигани обикновено се използват за избори и габровци е трябвало да излязат на площада с конкретни искания за оставки и пълен отчет за помощите, които се дават. В случая в Габрово липсва фактологията и анализът на вътрешния министър, премиера и председателя на парламента за създалото се напрежение. Откъде идва това напрежение, аз имам чувството , че е режисирано. Чувам отвсякъде в момента колко е лоша циганската престъпност. Да, лоша е! Само че, когато аз говорех за това от 2005 г. от трибуната на Народното събрание – нямаше кой да ме чуе. Помните ли зверския случай от Литаково през 2009 г., когато само АТАКА поиска да се чуе името на съдията, пуснал след 72 часа убиеца на една 64-годишна жена. Пенсионираната учителка беше изнасилена, обезглавена с брадва, откраднали й 100 лв. Гледам сега Каракачанов се пъне по медиите, но не го видях тогава, не видях Цветанов, не видях Марешки, не видях Дариткова, не видях Карадайъ, не видях Нинова да излязат тогава, когато имаше такова зверско убийство, извършено от човек от ромски произход. Тогава казах в парламента името на съдията, който го пусна, и получих глоба от 15 000 лв. В решението на Софийски градски съд, с което съдия Любомир Крумов ме съди, защото съм му споменал името, пишеше, че съм „засегнал субективните права на съдията” и „магистратите приемат, че на Крумов са му причинени болка и страдание, които са рефлектирали във личностната сфера на увредения и е доведен до психически дискомфорт. Убиецът е осъден на 19 години и 10 месеца затвор, от които вече са минали 10 години. АТАКА предлага многократно мерки за справяне с циганската престъпност, но те са отхвърляни от останалите партии. През 2011 г. предложих промени в Наказателния кодекс - Разширяване пределите на неизбежната самоотбрана, приемане на Закон за доброволните отряди, още от 2005 г. го предлагам, защита на селскостопанска продукция от цигански нападения, строги мерки за адресната регистрация и разтурване на незаконните гета, както и въвеждане на смъртното наказание за особено жестоки случаи на убийства, каквото беше това в Литаково. Те бяха отхвърлени с 2 гласа „за“, 2 „против“ и 16 „ въздържал се“. Тогава ГЕРБ отново беше на власт. Сега се занимават в апартаменти на политици. Хубаво, а тези резиденции на циганските барони, към тях кога ще се посегне? Хората в Габрово са ядосани, няма диалог с тях. Призовавам българския народ да вика каквото трябва и да го прави както трябва. С две излизания на улицата не става. Аз ядох толкова бой, повечето българи чакат някой да им свърши работата – гонете си интереса всеки ден и всеки час. Иначе си роб. Който иска, да го хареса, но това е истина и съм стигнал до тези разсъждения чрез личния си горчив опит. Нашата идея е да накараме колкото се може повече хора да мислят\".", "date": "2019.04.15", "title": "Сидеров поиска оставката на кметицата на Габрово Таня Христова"}
{"url": "https://www.faktor.bg/bg/articles/novini/balgariya/kakvo-vidya-feysbuk-na-cherveniya-plenum-bsp-veche-nyama-lider-a-punta-mara", "text": "След вчерашния инфарктен пленум на БСП три неща станаха пределно ясни:  Столетницата иска да изпрати в Европейския парламент отбор от московски троянци.   Партията на иска повече да скляпа чинно пред вживялата се в ролята на богоизбран вожд Корнелия – бламираха листата й за евродепутати, пренаписаха я.  БСП няма повече лидер, Нинова отказа да носи отговорност за изборния резултат. Ето как фейсбук видя и оцени червения цирк: „Тая конспирация, че Корнела Девил е монтирана като скритото оръжие на Иван Костов за унищожаване на левицата, дали е правдоподобна или самата левица си е напълно самодостатъчна сама и без конспирация?” „Това е положението: Офщорничка плюс съсипник на България и още русофляци – антиевропейски отбор!  Не се дразнете от израза \"офшорничка\". При комунизма имаше понятие \"знатна тъкачка\". Сега е времето на \"знатните офшорнички\". Те тъкат на няколко стана, изтъкават си платното и ритват кросното. Днешната \"знатна тъкачка\" срита дори довчерашния си приятел. Така е в отбора на \"знатните\". Там да си Гечев е чест. По негово време България бе заприличала на днешната Мадуровска  Венецуела: огромна инфлация и заплата от 30 днешни български лева месечно. Пенсията – 20 лева. За награда – и той в отбора на \"знатната офшорничка\". Има народ да пати!” „Извод от пленума на БСП, с извинение, на полуруски: Труба рубает - играет джаз,танцует \"вуги\" рабочий клас! В чест на олигарха Нинова...” „БСП сменя Пирински с Румен Гечев, а Янаки Стоилов е в челото на листата. Очаквам догодина Стоичков да стане голмайстор на световното по футбол, а аз да завърша седми клас  :)” „Лидер (лидерка) ли е Корнелия Нинова? Имаше дни, когато се възхищавах на нейни решения и готовност за борба, въпреки че нямам нищо общо с БСП. Ами ценя опонентите си, когато покажат характер. Вчера Корнелия показа, че няма нищо общо с лидерите. Поредното разочарование. На мен ми стана мъчно как тази жена плю на всичко, което беше направила. Как постъпва лидер (лидерка), ако е бламиран(бламирана) на висш форум на собствената си партия? Или подава оставка, или поема отговорност и продължава битката. Корнелия Нинова не направи нито едно от двете възможни неща. Прехвърли отговорността върху колективния орган, който бламира нейната листа. Ами какво прави начело на партията при това положение?  Или се оттегляш, или продължаваш борбата. Не....тя каза, че не би носила отговорност ако БСП загуби изборите. За какво при това положение да носи отговорност? За цвета на стените на \"Позитано\" ли? Или за мебелите в партийната централа. Много съм разочарован, наистина. Балкански пунти мари....както казва Бойко Борисов. Как се върви след лидер, който не желае да поеме отговорност? При това в навечерието на избори!” „Кариеризмът си има име – Ваня Григорова и Иво Президентски Христов. Единият е в листата на БСП. Другата го раздава независима. Двамата (като част от кръга “Аспекто и съпруги\") бяха сред най-отявлените критици на юнските протестиращи, обвинявайки ги в домогване до властта. Никой обаче не е стигнал по-високо в протестния кариеризъм от двамата - единият е началник на кабинета на льотчика и.д. президент, а другата – съветник на шефа на \"Подкрепа\"...” „За Родину, за Путина! С евразийци и националсоциалисти към разрушаване на Европейския съюз - браво на БСП - нищо българско, нищо демократично, нищо градивно! Включването в листите на БСП на Иво Христов, означава, че Нинова чувства Радев като заплаха и иска до го лиши от \"мозък\".” „По татковците и дядовците ще ги познаете! Третата в листата на БКП/БСП, \"млада европейска надежда\" Цветелина Пенкова, през 2016 подкрепяла с две ръце кандидатурата на Ирина Бокова за ООН.  Найс, а!?  :) Московските троянски коне не трябва да имат място в Европейския парламент!” „Нинова взе главата на почти всички висши БСП кадри за разлика от „антикомунистическите” лидери, които не пипнаха нито един.” „Червеният пленум бламира лидерката си, пренареди листата на Корнелия Нинова след инфарктно заседание. Оковете я в пранги!” „Не се хваля много. Само малко. БСП вади жестока листа!:)))) Не се отказвам от оценката си за листата на БСП. А за фините политически настройки ще ползвам преференция  :))))”", "date": "2019.04.15", "title": "Какво видя фейсбук на червения пленум: БСП вече няма лидер, а Пунта Мара"}
{"url": "https://www.faktor.bg/bg/articles/razbiha-v-sarbiya-moshtna-narkomanda-svarzana-s-balgariya", "text": "В Сърбия са задържали петима от членовете на една от най-големите престъпни групи, занимаващи се с наркотрафик, съобщи РТС. Групата е внасяла дрога от България в Сърбия. Тя е известна с прозвището „Америка“. Акцията по ареста е била извършена от сръбските спецслужби. Били са задържани и някои от лидерите на групата. Арестите са станали по време на предаването на пратка с наркотици в Белград. Това е станало в известен местен ресторант.", "date": "2019.04.15", "title": "Разбиха в Сърбия мощна наркобанда, внасяла дрога от България"}
{"url": "https://www.faktor.bg/bg/articles/donald-tramp-mozhe-da-poseti-polsha-v-nachaloto-na-septemvri", "text": "Държавният глава на САЩ Доналд Тръмп може да посети Полша на 1 септември за отбелязване на 80-тата годишнина от началото на Втората световна война. Лидерът на Белия дом може да използва повода, за да обяви засилване на американското военно присъствие в страната, предава TACC, като се позовава на статия в полския вестник Rzeczpospolita, базирана на източниците от дипломатическите кръгове. „Преговорите между Варшава и Вашингтон набират скорост. Американците сигнализираха на полските си партньори, че Тръмп разглежда поканата (към президента на Полша) Анджей Дуда в Белия дом в средата на юни като възможност за разрешаване на последните спорове по въпроса за разширяване на американските бази в Полша“, информира изданието.  „Ако лидерите постигнат предварително съгласие, ще изчезне препятствието пред обявяването от страна на Тръмп на американската военна инициатива във Варшава на 80-тата годишнина от началото на Втората световна война“, твърди полският вестник.  ТАСС подчертава, че към настоящия момент от Президентството във Варшава не коментират информацията, потвърждавайки единствено, че отправената към САЩ покана за годишнината е вярна.  Що се отнася до разширяване на американското военно присъствие в Полша, Rzeczpospolita отбелязва, че става въпрос за изпращането на допълнителни дивизии. Освен това Тръмп във Варшава Тръмп може да обяви за важни проекти между двете държави в областта на енергетиката. Не е изключено това да бъде строителството на АЕЦ в Полша.", "date": "2019.04.15", "title": "ТАСС: Доналд Тръмп може да посети Полша в началото на септември"}
{"url": "https://www.faktor.bg/bg/articles/rusiya-gubi-kosmicheskata-nadprevara", "text": "Русия губи космическата надпревара, пише руският вестник „Независимая газета“, позовавайки се на изявление на Путин. Президентът Владимир Путин, който се срещна в Деня на космонавтиката с персонала на НПО \"Енергомаш\", отново призова да се направят \"напълно нови стъпки в развитието на космическата индустрия\". Вицепремиерът Юрий Борисов на свой ред вечерта, посветена на празника, говори за необходимостта от решаване на задачите „за възстановяване на космическата групировка в интерес на отбранителната сигурност на страната“. Обективните данни показват, че по отношение на функциите си орбиталната група на руските въоръжени сили в много отношения е по-слаба от подобни структури не само в САЩ и страните от НАТО, но и в развиващите се страни от Югоизточна Азия. Още през декември 2013 г., т.е. преди началото на санкционните действия срещу Руската федерация, бившият ръководител на „Роскосмос“, председател на Научно-техническия съвет на руските технологии Юрий Коптев, каза: „В количествен и качествен състав, особено в областта на дистанционното наблюдение на Земята, навигацията, метеорологията, специалните комуникации, Русия понастоящем е по-изостанала не само от САЩ и Европа, но дори и от Китай и Индия. Това, което имаме днес в орбита, не отговаря на съвременните изисквания.\" (източник: Факти.бг)", "date": "2019.04.15", "title": "Русия губи космическата надпревара"}
{"url": "https://www.faktor.bg/bg/articles/lecheva", "text": "Няма разцепление на БСП, напротив - всеки намери своето представителство в тази листа и смятам, че след това заседание Националният съвет партията ще излезе единно в кампанията за европейски избори. Това каза в интервю за БНР Весела Лечева - член на Изпълнителното бюро на левицата и зам.-председател на ПГ на партията.  Повод за коментара й бе продължилия повече от 10 часа пленум на партията. На форума евролистата, предложена от Изпълнителното бюро на партията, беше пренаредена. Корнелия Нинова заяви в своя позиция след пленума, че няма да носи отговорността за явяването на партията на евровота с новата листа. Спазихме всичко, което е разписано като правила и разпоредби в нашия устав. Каквото реши Националният съвет, това е валидно за всички членове на нашата партия. Пред мен е листата, която предложи Корнелия Нинова и тази, която избра и Националния съвет. Новите имена са само две! За нас никога не е стоял въпросът с подредбата, освен за водача, защото от първо до 17-то място са хора доказани, каза още тя. По думите на Лечева в листата има само ярки личности. „Това е демократичният подход. Ние не предлагаме готова листа, готова програма. Всичко при нас се случва след дебати, след съответната процедура“. Лечева си спомни, че е оповестявала позиция, че лидерът на ПЕС Сергей Станишев трябва да се оттегли от евролистата на социалистите, но допълни „ще се съобразя с решението на Националния съвет, при нас винаги е било по този начин“. На въпроса дали листата е подарък на ГЕРБ, както твърди Станишев, тя коментира: „Подаръци никой не прави. Нашите опоненти се опитват да омаловажат листата, която ние предложихме на българските граждани, но българската общественост видя безсилието на управляващите. Виждаме и тяхната листа, която им беше спусната. Имаме една цел - да спечелим изборите и да променим порочния модел, по който се управлява държавата. Всякакви спекулации, че БСП е разделена са абсолютно неверни“. Другия гост в студиото - Георги Божинов от Националния съвет на БСП и дългогодишен депутат, обаче изрази друго мнение. „Партиите, които предстои да умрат, не се съпротивляват на грешното, не спорят, съгласяват се с някакъв лидер и предстои да умрат. Така си отиде ДСБ, така си отиде НДСВ, така си отиде СДС. Ние не сме готови да умираме, затова, когато има грешки, когато има неща, с които не сме съгласни го казваме високо и ясно“. Според Божинов Нинова е допуснала „много сериозни процедурни и други грешки“ на пленума.  „Ние искаме лидер, който да носи отговорност и при победи, и при загуби. Утре, като спечелим изборите, кой ще носи лавровия венец? Императивно да кажеш „Освен моето друго няма“ е груба грешка! Мисля, че Корнелия е разбрала тази грешка и ако тя иска да бъде председател на партията, трябва публично да заяви. Партията трябва да бъде много горда с този свой  Национален съвет. Ако някой се опита да каже „тази листа е на Националния съвет и ако загубим изборите трябва да си върви Националният съвет, а пък аз да си остана“, той отново греши!“.", "date": "2019.04.15", "title": "Георги Божинов: Ние искаме лидер, който да носи отговорност и при победи, и при загуби"}
{"url": "https://www.faktor.bg/bg/articles/posledna-plenarna-sesiya-za-evropeyskiya-parlament-predi-izborite", "text": "Брекзит, неспазването на върховенството на закона в Румъния и защитата на външните граници на Евросъюза - това ще бъдат сред водещите теми на започващата днес последна пленарна седмица на евродепутатите в Страсбург преди евроизборите през май. Въпросът за спазването на принципите на правовата държава в Румъния ще бъде разискван днес с Еврокомисията в пленарна зала в Страсбург. Още през ноември миналата година Европейският парламент изрази загриженост за съдебните реформи в страната, предупреждавайки, че те могат да изложат на риск разделението на властите и да подкопаят борбата с корупцията. В седмичната програма на  евродепутатите е и удължаването на срока на срока на членство на Великобритания до 31 октомври, дебатът ще бъде с представители на Съвета и Еврокомисията. Новите мерки за засилване на Европейската агенция за гранична и брегова охрана ще бъдат обсъдени и гласувани в сряда. Те предвиждат създаването до 2027 г. на постоянен корпус от 10 000 гранични служители. Във вторник ще бъде гласувана актуализация на правилата на ЕС за защита на потребителите, за справяне с проблема с подвеждащите рейтинги в онлайн пазарите и двойното качество на продуктите. Работата в рамките на осмия мандат на Европейския парламент приключва на 18 април. Дългосрочният бюджет на ЕС, изборът на европейски главен прокурор, както и общите правила за убежището и реформата на правилата от Дъблин обаче остават тежките въпроси, на които така и не бе намерено решение в този мандат. Съдбата на спорния пакет „Мобилност“ също ще бъде се решава от новите евродепутати.", "date": "2019.04.15", "title": "Последна пленарна сесия за Европейския парламент преди изборите"}
{"url": "https://www.faktor.bg/bg/articles/sled-vota-vav-finlandiya-sotsialdemokrati-i-kraynodesni-s-pochti-ravni-rezultati", "text": "Социалдемократите и крайнодясната националистическа партия са с почти равни резултати - 17,7 и 17,5 на сто след вчерашните парламентарни избори във Финландия, съобщи министерството на правосъдието, цитирано от Ройтерс, предаде БТА. Партията \"Финландски център\" на досегашния премиер Юха Сипиле е на четвърто място с 13,8 на сто от гласовете, а нейният коалиционен партньор - Националната коалиционна партия е трета с 13,8 процента. Лидерът на социалдемократите Анти Рине обяви победа, макар и с малка разлика пред Финландците. „За първи път от 1999 г. социалдемократите са партията на министър-председателя“, обяви Рине пред партийни активисти в Хелзинки. Той заяви, че ще се опита да състави правителство преди края на май. „Искаме да възстановим доверието на финландския народ и ще го направим в сътрудничество с други партии“, добави той. Очаква се социалдемократите да получат 40 от общо 200 депутатски мандата, а Финландците - 39.", "date": "2019.04.15", "title": "След вота във Финландия: Социалдемократи и крайнодесни с почти равни резултати"}
{"url": "https://www.faktor.bg/bg/articles/petar-vitanov-ivo-hristov-e-lyav-chovek-toy-shte-doprinese-za-uspeha-na-bsp-na-evrovota", "text": "Ние се борим за победа - един глас повече от нашите опоненти. Смятаме, че ще спечелим 7 евродепутати. Борим се на първо място да осветлим това управление на ГЕРБ, борим се да променим България, да променим Европа. Това заяви в студиото на Би Ти Ви Петър Витанов, който е на втора позиция в листата на БСП. Никога не сме оспорвали проевропейската адентичност, защото БСП вкара България и НАТО и ЕС. БСП започна процеса, затова е неуместно да се говори, че партията тръгва по пътя на евроскептицизма. Ние се стремив в рамките на ЕС да постигне промени в този съюз - да бъде по-социален, да преодолее тежките неравенства, да работи за сближаване на регионите, посочи още социалистът. Той призна, че за него е било изненадващо, че става втори в евролистата.  Националния съвет прие до голяма степен подготвената листа от ръководството на БСП. Тайното гласуване на вчерашния пленум обаче пренареди листата, което доказа, че не сме вождиска партия. Няма никакви опасения БСП да се превърне във вождиска партия. Нинова не беше бламирана от Националния съвет. Мисля, че цялата партия излезе обединена след пленума и сега започваме да подготвяме победата на БСП на европейските избори.  На въпрос защо Сергей Станишев все пак е останал извън листата на Корнелия Нинова, Витанов обясни, че са били много аргументите Станишев да не попадне в листата. Но това е колективният дух на този пленум се взе едно разумно решение, като Станишев влезе в евролистата на БСП. Социалистът е категоричен, че е неприемливо лидерът на БСП да казва, че сега отговорността за евровота ще носи Националния съвет. Корнелия Нинова носи толкова отговороност за тази листа, както всеки един, който гласува на този пленум, отсече Витанов.  Що се отнася до това дали БСП се коалира с президенството, той бе лаконичен: Приемам присъствието на Иво Христов като абсолютно положителен и смятам, че ще допринесе за позитивния резултат на партията на вота. Той е изявлен левичар. Никога не е крил социалните си възгледи и пак повтарям, че участието му ще бъде в интерес на по-доброто поставяне на партията на евровота.", "date": "2019.04.15", "title": "Петър Витанов: Пленумът показа, че БСП не е вождиска партия"}
{"url": "https://www.faktor.bg/bg/articles/ivan-krastev-vlizaneto-na-ivo-hristov-v-evrolistata-na-bsp-spira-ideyata-za-sazdavane-na-prezidentska-partiya", "text": "Видимо беше, че Нинова влезе с листа, в която беше заложила на евроскептицизма. Изваждането на Станишев беше ясен сигнал. А влизането на знакови фигури, каквато е Иво Христов, спира идеята за създаването на президентска партия. Това каза в студиото на Би Ти Ви анализаторът Иван Кръстев. Според него основно решението Иво Христов, е било на държавния глава Румен Радев. Кръстев коментира, че позицията на България по отношение на европейските избори, не е свързана само с това, кое ни харесва и кое не ни харесва. Факт е, че България е много повече интегрирана с ЕС, отколкото във Варшавския договор. Затова е опасно излизането на БСП от ПЕС, защото би създало една особена изолация на партията и невъзможност да прокарва каквито й да е решение. Нинова има своите виждания за БСП, но вътре има хора, които виждат партията по различен начин. И от тази гледна точка, това, което се случва в БСП, е добра новина, посочи още анализаторът. На въпрос на водещия как изглежда сега Европа, Кръстев бе лаконичен: Много са хората, разочаровани от ЕС, но и от своите правителства. Европейците искат промяна, но не могат да си я представят. Анализаторът коментира и скандала с апартаментите. Според него основният политически проблем в историята е, че много от замесените в нея са започнали да обясняват, че проблем няма. Според него е възможно тяхната теза да е правно защитима, но е политически план е уязвима. \"Когато си във властта, от теб се очаква съвсем друго поведение\", заяви Кръстев и изтъкна, че поведението на политиците създава такава среда, че дори някой от тях да е невинен, той не може да се защити. По думите му обаче не е ясно дали бързата реакция на Бойко Борисов ще даде резултат. Защото има и друга гледна точка - че в продължение на много години това не е било проблем за никого. \"Политиците изглеждат арогантни, нямат усещането на хората за това, което се случва. Когато говориш със собствения си шофьор, а имаш усещането, че говориш с народа...\", аргументира позицията си Кръстев.", "date": "2019.04.15", "title": "Иван Кръстев: Влизането на Иво Христов в евролистата на БСП спира идеята за президентска партия"}
{"url": "https://www.faktor.bg/bg/articles/izvazhdat-yadrenoto-gorivo-ot-fukushima", "text": "Операторът на японската атомна централа „Фукушима“ в понеделник започна изваждането на атомно гориво от сграда, в която се намира един от реакторите, които се стопиха през 2011 г, предава AFP. Това ще бъде първият път, когато чрез деликатна операция операторът на Фукушима ТЕПКО ще извади гориво от централата. Поради високите нива на радиация, техниците използват дистанционно контролирано оборудване, за да извадят горивото от \"резервоар за съхранение\" вътре в сградата. Според ТЕПКО ще са необходими около две години, за да се премахнат 566 единици ядрено гориво, повечето от които вече са изразходвани. Инженерите се нуждаеха от време, за да изчистят отломките от земетресението в сградата, докато преодоляват различни други технически предизвикателства, заяви говорителят на ТЕПКО Юка Мацубара. \"Трябваше да действаме внимателно и трябваше да предприемем мерки, тъй като прахът щеше да се издигне и да се увеличат радиационните нива\", каза тя.", "date": "2019.04.15", "title": "Изваждат ядреното гориво от \"Фукушима\""}
{"url": "https://www.faktor.bg/bg/articles/stanishev-ninova-da-ne-tarsi-indulgentsii-a-ivo-hristov-da-pokazhe-angazhiranost-kam-bsp", "text": "Лидерът на ПЕС Сергей Станишев коментира в ефира на \"Здравей, България\" по Нова телевизия снощния инфарктен пленум на Националния съвет на БСП, на който той спечели пето място в листата за евродепутати. Припомняме, че лидерът на БСП Корнелия Нинова предложи листа без неговото име. След бурни дебати обаче и тайно гласуване в крайна сметка Станишев получи 95 номинации. \"Когато нещо се прави на инат, когато се прави на всяка цена, се получава отпор. Националният съвет са хора зрели, с политическа отговорност, можехме да си спестим това, което си причинихме. Никога не е имало такова напрежение в БСП при подредба на листи за евроизбори. Досега винаги предварително са водени разговори, винаги сме търсели диалог, за да излезем обединени. Знаех какво ще направи ГЕРБ. Още вчера Бойко Борисов каза, че БСП е антиевропейска партия\", посочи Станишев. \"Партията ясно заяви, че иска да принадлежи към европейското социалистическо семейство. За България има много рискове  в този нестабилен, променящ се Европейски съюз. Участвам в състезанието не за да стана на всяка цена евродепутат, а за това партията да заяви привързаност към общото социалистическо семейство. Първото нещо, което трябва да се стремим, е да не допуснем ЕС на две скорости\", изтъкна Станишев. \"Европа на нациите означа по-силните да огъват и мачкат по-слабите\", припомни лидерът на ПЕС. На въпрос ако листата беше без неговото име, дали това щеше да наруши позициите му в ПЕС, Станишев отговори, че това би затруднило работата му. Станишев коментира и изказването на Корнелия Нинова, че вече не носи отговорност за представянето на БСП на европейските избори. \"Това е най-малкото несериозно. Сигурно е казано под въздействие на емоция, която може би ще утихне. Ако някой търси индулгенция, не е правилно.  Всеки лидер трябва да носи отговорност.  Политиците трябва да бъдат малко по-смирени. Политиката не е за налагане на собствената ти воля. Не е игра на себелюбие, на инат, на егоизъм. Мен лично ме е коригирал Националният съвет. Всеки трябва да си свърши работата от позицията, на която е. В личен план съм безкрайно благодарен на хората, които застанаха зад мен, никога няма да ги предам\", каза още Станишев. На въпрос дали е знаел, че началникът на президентския кабинет Иво Христов е включен в листата, Станишев отговори: \"Никой не знаеше за Иво Христов. Сега той трябва да покаже повече ангажираност към БСП, към партията. За да го приемат избирателите като част от тази битка.\" Елена е спонтанен и честен човек, не смятам, че подкрепата й към мен е била фалшива, сподели още Станишев. На въпрос дали Нинова е подходяща за премиер, ако има предсрочни избори и БСП ги спечели, Станишев каза: \"Въпросът не е актуален, трябва да се концентрираме върху европейските избори\", като по този начин отклони отговора дали Нинова има качества да стане министър-председател. Този въпрос ще бъде актуален въпрос на следващите избори, допълни той.", "date": "2019.04.15", "title": "Станишев: Нинова да не търси индулгенции, а Иво Христов да покаже ангажираност към БСП"}
{"url": "https://www.faktor.bg/bg/articles/kim-chen-un-si-prisadi-novo-zvanie-predstavitel-na-vsichki-koreytsi", "text": "Севернокорейският управник Ким Чен-ун си присъди ново звание - \"Върховен представител на целия корейски народ\", с което ще е наричан от държавните медии, предаде БТА, като се позова на ДПА. Новата титла за пръв път беше забелязана преди няколко дни в съобщенията за новоизбрания състав на Върховното народно събрание - севернокорейския парламент. \"Претенцията да бъде лидерът на всички корейци е в съзвучие с дългосрочната цел на Ким Чен-ун да обедини Корейския полуостров под свое ръководство\", написа експертът по Северна Корея от Виенския университет Рюдигер Франк в \"38 Север\" (38 North), новинарски сайт на Американско-корейския институт. Макар от правителството в Сеул все още да няма официална реакция, южнокорейски анализатори подозират, че новото звание на Ким може да послужи и за още по-голяма консолидация на позицията му. Засега Пхенян избягваше да претендира открито за лидерство на целия Корейски полуостров. \"Затова новото звание е скъсване с миналото и е открито предизвикателство към ролята на Южна Корея и президента й\", пише Франк. Миналата година Ким и южнокорейският президент Мун Дже-ин се срещнаха три пъти. На първата среща през април те се споразумяха да премахнат ядрените оръжия на Корейския полуостров. Макар че общата декларация остави отворен въпроса за конкретните мерки за постигане на ядреното разоръжаване, срещата направи много за подобряване на междукорейските отношения, отбелязва ДПА.", "date": "2019.04.15", "title": "Ким Чен-ун си присъди ново титла - представител на всички корейци"}
{"url": "https://www.faktor.bg/bg/articles/analizatori-popadnat-li-populisti-vav-vlastta-te-posyagat-na-fundamentalni-printsipi-kato-varhovenstvo-na-zakona-i-svoboda-na-mediite", "text": "През следващите 10 години Европа ще трябва да се пригоди към нова система на международни отношения и зависимости, включително чрез преформулиране на трансатлантическите отношения - както със САЩ, така и в НАТО. В момента ангажираността на Вашингтон с тази организация е солидна, расте и финансовата подкрепа за натовските държави в Източна Европа, а алиансът е по-силен, отколкото беше преди 5 години. Но това отношение ще продължи, докато Русия е възприемана като заплаха, а американците смятат, че Москва е в упадък и със свиващо се влияние, докато в другия край на света се въздига Китай. За европейците това означава, че ако искат да останат важен съюзник на САЩ, ще трябва да могат да помагат на Вашингтон да разпространява властта си в Азия и други части на света. А дори да предпочете да не помага на САЩ, Европа ще трябва да е способна изцяло сама да гарантира сигурността си - в НАТО или извън него - за да запълни вакуума, който би се създал от фокусирането на американците върху Азия. Това предупреждава представена в Европейския парламент прогноза за международните отношения и развитието на обществата в следващите 10 години на аналитичният център на ЕС Система за европейска стратегия и политически анализ (ESPAS). Под заглавието \"Глобални тенденции до 2030 г.: Предизвикателства и избори за Европа\" водещият автор Флоранс Гауб посочва още, че в края на следващото десетилетие ще са настъпили чувствителни промени, включително в начина, по който се формират силата и влиянието на държавите. Гауб е възпитаничка на Мюнхенския университет, френските SciencesPo и Сорбона, доктор е от Хумболтовия университет в Берлин и е бивш преподавател в Колежа по на НАТО по отбраната. В доклада се посочва, че Европа трябва да се съобразява с редица фактори, включително демографския и особено промяната в Африка. В най-вероятния сценарий през 2030 човечеството ще се е увеличило с 1 млрд. души до 8.551 млрд. жители и това ще е най-видимо в съседна Африка. Там населението ще нарасне с близо 450 млн. души (до над 1.7 млрд.) - почти толкова, колкото в значително по-многолюдната Азия В следвакото десетилетие Европа ще намалее с около 4 млн души (до 739 млн.). Но числеността на населението вече няма да е толкова важен фактор, тъй като към 2030 г. ще се оформи различна структура за разпространяване на власт и влияние. Все още се говори за многополярен свят, докато бъдещето е на свят, в който са важни т.нар. възлови пунктове на множество мрежи, покриващи планетата. Силата на една страна вече няма да се измерва единствено с броя на жителите ѝ, БВП на иконоиката и разходите за отбрана. Властте ще се упражнява не само от държави, но и от големите градове, региони, компании и транснационални потоци. Затова за държавите е изключително важно да участват в международни организации и връзки, да търгуват и разпространяват помощ в чужбина да имат отношения с повече партньори, да вдъхновяват останалите и да упражняват влиянието си по този начин, препоръчват авторите. В момента това е особено притеснителна препоръка за България, тъй като неотдавна проучване на Европейския съвет за външна политика показа, че в ЕС никой - с изключение донякъде на румънците - не припознава българите като партньори за съвместни начинания. Екипът на Флоранс Гауб коментира и атаката, на която е подложена демокрацията в Европа в момента. Тя се изразява във възхода на популистки партии, намеса в избори, отслабване върховенството на закона, бунтуване срещу промени и реформи, проблеми заради обществено неравенство и миграция. Това е поправимо, особено ако политиците успеят да съкратят дистанцията с избирателите си, а модерните технологии за свързаност, социални мрежи и други средства могат да улеснят този процес. Но в доклада има и важно предупреждение - защитата на демокрацията се нуждае от съответната инфраструктура, включваща механизми за надзор, контрол и търсене на отговорност. Тази инфраструктура трябва да не допуска популисти в правителствата, тъй като е доказано, че веднъж попаднали във властта, те посягат на фундаментални принципи като върховенство на закона и свобода на медиите.", "date": "2019.04.15", "title": "Анализатори: Европа пред нови предизвикателства - да преформатира НАТО и връзката си със САЩ"}
{"url": "https://www.faktor.bg/bg/articles/spas-garnevski-1-2", "text": "\"На фона на всички скандали и битки в БСП, които продължават от доста дълго време, ние от ГЕРБ от своя страна представихме своите приоритети и то на изключително високо ниво. Това само по себе си показа къде се намира демокрацията и кой е готов да я защитава е Европейския парламент\", коментира в студиото на \"България он Еър\" депутатът от ГЕРБ Спас Гърневски. Той бе категоричен, че скандалът \"Апартамент гейт\" е била една \"много добре организирана акция\", която била налице от вече повече от две години насам, създавайки се напрежение и целяща насочване на прожекторите към управляващите. \"Ако има скандали в политическия живот, то те се създават именно от опозицията\", отсече Гърневски. Депутатът от ГЕРБ заяви, че от доста време в страната ни се прави опит за \"пълзящ преврат\" срещу правителството. \"Когато погледнем изпълнението на програмата на управляващите, можем да забележим, че тя е успешна. И това става най-ясно от доходите на българите. Към момента имаме два пъти по-висока минимална и средна работна заплата\", аргументира позицията си Спас Гърневски.", "date": "2019.04.15", "title": "Спас Гърневски: \"Апартамент гейт\" е добре организирана акция"}
{"url": "https://www.faktor.bg/bg/articles/sasht-nalaga-sanktsii-na-venetsuela-pritiska-maduro-da-ponese-otgovornostta-za-krizata", "text": "Съединените щати ще продължат да използват всички икономически и политически средства, с които разполагат, за да заставят президента Николас Мадуро да понесе отговорност за влошаващата се криза във Венецуела. Това заяви в Колумбия държавният секретар на САЩ Майк Помпейо, цитиран от Ройтерс и БТА. Той каза това в колумбийския граничен град Кукута, който посети в края на тридневна обиколка в Чили, Парагвай и Перу. В Кукута пристигат голяма част от венецуелските мигранти, влизащи в Колумбия. Досега над 3 милиона венецуелци избягаха от хиперинфлацията, от липсата на храна и лекарства и от политическата криза, напомня Ройтерс. \"Съединените щати ще продължат да използват всички икономически и политически средства, с които разполагаме, за да помогнем на венецуелския народ\", каза Помпейо, след като се срещна с мигранти в един от приемните центрове в Кукута. Той посети няколко моста по границата и склад с хуманитарна помощ. \"Със санкции, анулиране на визи и други средства ние обещаваме да държим режима и поддръжниците му отговорни за корупцията и репресиите срещу демокрацията\", добави Помпейо. Той прикани Николас Мадуро да напусне и президентския пост, и Венецуела, за да може тя да се върне към нормален живот.", "date": "2019.04.15", "title": "САЩ налага санкции на Венецуела, притиска Мадуро да понесе отговорността за кризата"}
