{"url": "https://faktor.bg/bg/articles/dzhambazki-se-razkaya-sramuvam-se", "text": "Срамувам се от постъпката си, беше безотговорно от моя страна. Това каза за Би Ти Ви евродепутатът Ангел Джамбазки, който беше хванат да шофира с алкохол в кръвта. Случаят е от 7 декември, но за него стана ясно едва днес. Джамбазки е бил спрян за полицейска проверка в Самоков. Дрегерът показа стойности, по-високи от разрешените за шофиране. Кръвна проба ще покаже точно, защото може да се правят много спекулации. Затова се прави кръвна проба, има контролна, втора, има си холограми, всичко. Не е постъпка, от която да не се срамувам. Напротив, срамувам се. Беше безотговорно от моя страна и съжалявам, за което. Малкият дявол е,че това завърши с проверка и наказание, каквото ще последва, заяви Ангел Джамбазки. По неофициална информация, дрегерът на място е отчел 1,5 промила алкохол. Джамбазки обаче е настоял за кръвна проба. Според източници на Би Ти Ви от МВР резултатите от пробата показват други стойности - 1,08 промила, което е с 12 стотни под прага за наказателна отговорност. Книжката на Джамбазки е била отнета.", "date": "2019.12.12", "title": "Джамбазки се разкая: Срамувам се..."}
{"url": "https://faktor.bg/bg/articles/obshtestvo-ulitsata-tri-ide-za-spravyane-s-bezvodieto-v-pernik-ednata-ot-tyah-voda-ot-peshteri", "text": "Експерти са направили различни предложения за спряване с кризата с водата в Перник, като едно от тях е и черпене на вода от пещери. Това стана ясно от думите на регионалния министър Петя Аврамова, която представи информация за проблемите във ВиК сектора пред народните представители от ресорната комисия. Дали предложенията са приложими обаче не било ясно още, изпратени са по компетентност в министерството на околната среда и водите, тъй като регионалното министерство нямало такъв капацитет, уточни Аврамова. Тя подробно представи пред депутатите няколкото предложения на експертите. \"Първото е за тестови сондажи във вододайната зона на язовира, които да дадат количеството вода и нейното качество да бъде изследвано, и да се вземе решение дали да бъдат правени постоянни сондажи, от които да се черпи вода от тази вододайна зона при аварийни ситуации и да се подпомага дебитът, който трябва да отиде към пречиствателната станция. Предложението съдържа и водопровод по дъното на язовира, който от сондажите да отвежда водата директно към пречиствателната станция\", поясни Аврамова. Друго предложение е свързано с бента при помпена станция \"Крапец\", която подаваше вода към високите части на Радомир и бе спряна. \"Там има водохващане и бент, който е направен, за да се осигури резервоар с вода, която да се изпомпва към Радомир. Първото предложение е да се премахне този бент и цялото водно количество да бъде пуснато към язовир Студена\", обясни регионалният министър. Имало и предложение за изчерпване на води от пещери, които палеолози са намерили в района. Друга идея е да се използва водоизточник при село Друган, който в момента не се използва. Експерти от регионалотго министерство ще проверят на място дали това е така.", "date": "2019.12.12", "title": "Три идеи за справяне с безводието в Перник, едната от тях - вода от пещери"}
{"url": "https://faktor.bg/bg/articles/obshtestvo-merkel-e-no1-v-tazgodishnata-klasatsiya-na-forbs-kristalina-georgieva-e-15-ta", "text": "Германската канцлерка Ангела Меркел оглави тазгодишната класация на сп. „Форбс“ на 100-те най-влиятелни жени в света. Шефката на Европейската централна банка Кристин Лагард е на втора позиция, следвана от председателката на долната камара на американския Конгрес Нанси Пелоси. Управляващият директор на Международния валутен фонд Кристалина Георгиева, която наследи на този пост Лагард, се нарежда на 15-о място в класацията. „Новобранката“ в челните редици - на 4-о място, е новата председателка на Еврокомисията Урсула фон дер Лайен. Пета е Мери Бара, изпълнителен директор на „Дженерал моторс“, следвана от Мелинда Гейтс, Абигейл Джонсън, Ана Патрисия Ботин, Джини Ронети и Мерилин Хюсън. В съпътстваща класация на „Форбс“ за най-влиятелните дами в политиката първите четири места отново заемат Меркел, Лагард, Пелоси и Фон дер Лайен. На пето място е Кристалина Георгиева.", "date": "2019.12.12", "title": "Меркел е №1 в класация на \"Форбс\", Кристалина Георгиева е 15-та"}
{"url": "https://faktor.bg/bg/articles/zaloviha-beglets-s-prisada-obyaven-za-obshtodarzhavno-izdirvane-ot-2015-g", "text": "След операция на служители от сектор \"Издирване\", ГДНП и областните дирекции на МВР в Русе и Бургас са заловили 48-годишен от с. Сандрово, обл. Русе с влязла в сила присъда. Действията на криминалистите са проведени на 10 декември.   Мъжът е установен и задържан в гр. Несебър. Той е обявен за общодържавно издирване от месец април 2015 година, а за задържането му има и европейска заповед за арест.  48-годишният с влязла в сила присъда за измама с неистински документи от 6 години и половина лишаване от свобода, той е и с множество криминални регистрации за обсебване и измама в особено големи размери. По случая е уведомена Районната прокуратура в Русе и задържаният е предаден на Главна дирекция „Изтърпяване на наказанията“.", "date": "2019.12.12", "title": "Заловиха беглец с присъда, обявен за общодържавно издирване от 2015 г."}
{"url": "https://faktor.bg/bg/articles/svetofar-padna-na-krastovishteto-na-bul-vitosha-i-patriarh-evtimiy-v-stolitsata", "text": "Светофар падна на кръстовището на булевардите \"Витоша\" и \"Патриарх Евтимий\", съобщи БНР .  Пострадали няма. За инцидента потвърдиха от Столичната община.  Паднала е една от секциите на светофарната уредба, но причините тепърва се изясняват.  Работи се по отстраняването на пораженията, движението е нормално.", "date": "2019.12.12", "title": "Светофар падна на централно кръстовище в столицата"}
{"url": "https://faktor.bg/bg/articles/vnimanie-targovtsi-izpolzvat-zabraneni-otsvetiteli-na-portokali-i-mandarini", "text": "ЕС забрани вреден пестицид, с който се пръскат портокалите и мандарините. Тестовете на химикала показали негативно влияние върху здравето на потребителите и особено при децата. Има ли тази година по пазарите у нас цитруси, пръскани с опасния препарат, и с какво се обработват плодовете, преди да достигнат до трапезата ни? Проверката е на Георги Георгиев в рубриката „На твоя страна” по Нова телевизия.    На сергиите на един от столичните пазари вече можем да намерим портокали, мандарини и банани с перфектен външен вид. За да изглеждат по този начин и за да издържат максимално дълго, от градината до пазара, плодовете многократно се обработват с най-различни пестициди, консерванти и оцветители. При последния пазар на цитрусите за трапезата Снежана Чанкова с тревога забелязва, че мандарините са необичайно ярко оцветени. А кората им – силно гланцирана. Затова е притеснена да ги даде на децата си. „Когато ги мия с топла вода – започват да лепнат по ръцете и ако човек опита - в никакъв случай не е този вкус, който беше на цитруса. Има един специфичен тръпчив вкус. Това всичко е химия и то вреди на здравето и го усещаме след време”, каза тя. За да подобрят качеството и трайността на мандарините и портокалите, търговци си позволяват да използват и забранени оцветители, твърди Владимир Иванов от комисията по стоковите борси и тържищата. Макар и доста по-рядко от предишни години. „Специално при цитруса винаги може да се познае - наситен, несвойствен силно червен или силно оранжев цвят. Съветвам хората да го избягват, да не го купуват. Започват да ти блестят ръцете, различните парафини се размазват винаги по ръцете. Това се случва във фабриките, в които се заготвя за по-нататъшен експорт – там се манипулира и обработва мандарината и се кара към крайна дестинация”, коментира той. Търговците са длъжни да изписват всяко вещество, с което е третиран плодът, както и че кората не е годна за консумация, уточняват от агенцията по храните. Такива надписи обаче можем да срещнем само при пратките на едро, признават и контролните органи. „Ако трябва да сме точни, на пазарите не е точно така – и затова там в момента правим засилени проверки”, каза инж. Атанас Дробенов от БАБХ.", "date": "2019.12.12", "title": "Внимание! Не купувайте мандарини и портокали с наситен, несвойствен и силно оранжев цвят"}
{"url": "https://faktor.bg/bg/articles/otlaga-se-vavezhdaneto-na-po-strog-voden-rezhim-v-pernik", "text": "Отлага се въвеждането на по-строг вариант на воден режим в Перник, съобщи кметът Станислав Владимиров. Ограничителната мярка трябваше да влезе в сила от днес. Тя е забавена заради назначението на прокуриста Камен Каменов във \"В и К\", който трябва да предложи нова организация на работа. След това ще бъде изготвен нов вариант за режим, който трябва да бъде одобрен от кмета на общината. Вариантът, при който перничани щяха да имат вода по шест часа дневно - от 16,00ч. до 22,00ч. не получи одобрение и от Регионалната здравна инспекция, според която при подобен график не може да се поддържа изискуемата хигиена и има опасност от зарази. Тази сутрин жители на селата Рударци, Кладница и Драгичево протестираха с искане да не им се налага воден режим, защото населените места не се водоснабдяват от язовир \"Студена\".", "date": "2019.12.12", "title": "Отлага се въвеждането на по-строг воден режим в Перник"}
{"url": "https://faktor.bg/bg/articles/sadat-otkaza-da-priznae-ednopolov-brak-mezhdu-balgarki-sklyuchen-vav-velikobritaniya", "text": "Върховният административен съд потвърди решение на Административен съд София град и окончателно отказа регистрация в ГРАО на брак на двойка от женски род, сключен във Великобритания.   Дело № 4245 от 2018 г. беше образувано по жалба на физическо лице срещу решение № 180/ 08.01.2018 г. по адм. дело № 7538/ 2017 г. на Административен съд - София- град. С обжалвания съдебен акт е била отхърлена жалбата на физическото лице против отказ на кмета на Столична община, район \"Люлин\", за актуализиране на семейното й положение в личен картон.   Съгласно българския закон еднаквият пол на лицата, желаещи да сключат брак е пречка за сключване на брак. Както Конституцията на Република България така и Семейният кодекс установяват като задължително условие за сключване на  граждански брак разнополовост на съпрузите. С исканата регистрация ще се признае, че няма пречки за сключване на брак, и същата  ще представлява основание за неговото признаване, което е в противоречие с българското законодателство.   Навсякъде правната уредба - разглежда семейните отношения, като правоотношение между двата биологични пола- мъж и жена. Липсва нормативна уредба която да предвижда правоотношение с други участници, както и не се предвижда неговото съдържание, промени и прекратяване, упражняване на съпружески и родителските права  и т.н.    Следователно, ако условията за сключване на брак, съгласно българското законодателство не са били налице по отношение на тези български граждани към момента на сключване на брака, то този брак/ макар и допустим, съгласно законите на държавата, в която е бил сключен/ няма да породи правни последици в България - чл.4, ал.1 от Семейни кодекс. Брак, който не е породил правни последици в България няма как да бъде признат и съответно регистриран.   Върховните магистрати от тричленния състав са на мнение, че няма нарушение и на разпоредбите от Хартата на основните права на ЕС, тъй като правото на встъпване в брак е гарантирано в съответствие с националните закони, които регулират упражняването на това право. СЕО се е произнесъл, че поради невъзможността да бъде постигнато съгласие между държавите членки относно еднополовите бракове, партньорите в тези съюзи не могат да имат правата на семейни членове за целите на свободното движение на работници по смисъла на европейското право /д. 59/ 85 „Reed“/.   Това е третото дело с подобен предмет, което се разглежда във ВАС и съдът има непротиворечива практика по този въпрос. В този смисъл са Решение № 7582  от 15. 06. 2017 г. по административно дело № 7370 / 2016 г. и Решение № 6269 от 18.05.2017 г. по административно дело № 6474/ 2016 г. на ВАС.", "date": "2019.12.12", "title": "Съдът отказа да признае еднополов брак между българки, сключен във Великобритания"}
{"url": "https://faktor.bg/bg/articles/bolnitsa-iska-300-leva-ot-patsient-za-konsultatsiya-kak-da-ne-pada-ot-legloto", "text": "За болница, в която взимат такса от 7 лв. за мерене на кръвно, сигнализираха от Асоциацията на дружествата за доброволно здравно застраховане. В една проверка инспекторите установили 406 нарушения на лечебно заведение за пакет услуги Въпреки че раждането се покрива от здравната каса, задължително се дават между 800 и 2700 лв. Пациенти търсят допълнителни грижи от медсестри, тарифата за услугата е от 50 лв. на ден до 5 лв. на час 300 лева такса за консултация как пациент да не пада от леглото. Това е едно от най-абсурдните искания за доплащане към здравно осигурени пациенти в столична болница. Близо до абсурда са и таксите за нормални и дори задължителни изследвания като взимане на проби за поносимост към даден антибиотик и дори справка за точен час на раждане. За част от тях съобщиха във вторник от Асоциацията на дружествата за доброволно здравно застраховане. Други станаха видни, след като здравният министър Кирил Ананиев задължи всички болници да публикуват ценоразписи за всички услуги, които предлагат, и те да са достъпни на сайтовете на лечебното заведение и на здравното министерство. Трети пък са установени при проверки на агенция “Медицински надзор” след сигнали на пациенти. Именно агенцията неотдавна установява, че в платен пакет на голяма частна болница се предлага консултантска услуга срещу 300 лв. как пациентът да не пада от болничното легло по време на престоя си. Лечебното заведение е длъжно да осигури сигурността и безопасността на пациента, за което тя получава и заплащане по клинична пътека, коментира пред “24 часа” Емил Велчовски, директор на дирекция “Контрол на медицинските дейности и осигуряване на качеството” в “Медицински надзор”. На болницата вече е съставен акт. В една проверка “Медицински надзор” е направил 406 акта на лечебно заведение за пакет услуги.  Проблемът не е нов, но в последната година е все по-често дискутиран. Основната причина е, че в нито една разпоредба и закон не е разписано точно какво се покрива със здравните вноски и какво пациентите трябва да доплащат. За ясни правила в тази посока настояват и частните фондове, които трябва да поемат плащанията на своите клиенти. Сред по-фрапантните примери, които те дават, са: такса 7 лв. за мерене на кръвно, калкулиране на 892 лв. за “час операционна зала” в най-голямата частна болница у нас “Аджибадем Сити Клиник Болница Токуда”. В столичната Университетска болница “Св. Екатерина” преглед при професор е 400 лв., а масово цената не надхвърля 100 лв. В плевенска болница пък освен 150 лв. за преглед на онкоболна пациентка ѝ взели и административна такса от 50 лв. за “медицински индикации за спешност”, без да е ясно какво означава това. При друг пациент при едно и също пролежаване в болница имало два избора на екип на един и същи лекар. В последно време болниците стават все по-креативни в измисляне на нови такси. Такава например е таксата за справка за точен час на раждане в най-голямата АГ болница у нас - “Майчин дом”. Тя е 20 лв. Срещу 40 лв. могат да се ползват услугите на инструктор по кърмене, става ясно от публикувания на сайта на МЗ ценоразпис на болницата. Там документът за припознаване на дете е с цена 40 лв., докато в болница “Св. Георги” в Пловдив е 10 лева. В “Софиямед” таксуват и превоза с линейка, който е 2 лв. на километър, а в “Д-р Щерев” - проба за поносимост на антибиотик е 20 лв. В болница “Св. Иван Рилски” има такса “координатор медицински услуги”, която е в размер на 200 лв. В частната болница “Пулс” в Благоевград за свиждане извън обявените часове се плаща 10 лв. Раждането е една от услугите, която, въпреки че се покрива от здравната каса, винаги има доплащане. Обикновено то е в размер на 900 лв., но на места минава 2000 лв. Най-скъпо се оказва раждането в болница “Софиямед”, където бъдещите родители трябва да заделят 2700 лв., пише в ценоразписа. В него обаче има и обявена цена и на друга услуга - пакет нормално/оперативно раждане, която е 1700 лв. 2200 лева пък трябва да подготвят жените, които искат да раждат в болница “Надежда”. За сравнение раждането в “Майчин дом” и “Шейново” е 800 лв. Изборът на екип и лекар е друга такса, която често фигурира в разплащателните на пациентите. Там сумите обаче са с фиксиран таван от съответно 900 и 500 лв. 4,80 лв. плаща средностатистическият българин за 1 ден престой в болница. В частните болници в столицата обаче 1 леглоден е с доста солидни цени. В “Д-р Щерев” например се плаща 150 лв. за обикновена стая и 190 лв. за апартамент. Болницата предлага и различни пакети “Комфорт”, включващи самостоятелен сестрински пост, меню за хранене по избор, съобразено със съответния лечебно-диетичен режим. Те варират от 740 лв. до 1490 лв. Самото раждане пък е 1965 лв. В УМБАЛ “Царица Йоанна - ИСУЛ” ВИП стая с едно легло е 80 лева на ден. Същата е цената на ден и в столичната УМБАЛ “Св. Иван Рилски”… материали, дезинфекция, еднократно облекло и постелъчни материали по време на хоспитализация, такса пералня и стерилизация на болнично бельо, такса охрана и сигурност, разархивиране, подбор и комплектоване за фотокопиране и/или принтиране на документация. 3300 лв. плащат пациентите в УМБАЛ “Св. Иван Рилски” в София за избор на екип при изключително сложна операция. Ако интервенцията е от средна сложност, се калкулират 2300 лв., за по-елементарна - 1500 лв. Това са официалните цени на елитното здравно заведение. Имам възможности и платих най-високата цена за екип от неврохирурзи и не съжалявам. Сега баща ми е жив и здрав. Който няма пари, тук също ще получи добра помощ, но за мен екипът беше важен, казва Стефан К. от Бургас. В други софийски университетски болници няма такива шокиращи цени. Там се спазва изискването изборът на лекар да не надвишава 500 лв , а изборът на екип - 900. В държавните университетски и многопрофилни болници лечението на осигурените пациенти се поема изцяло от здравната каса по клинични пътеки. Хората плащат само потребителска такса от 4,80 лв. на ден. При някои операции пациентите плащат консумативите и имплантите, ако те не се поемат от здравната каса, но те са различни за отделните клиники и лечебни заведения и са на видно място в сайтовете им. Повечето болници не са обявили необичайни платени услуги - само най-неотложните.", "date": "2019.12.12", "title": "Болница иска 300 лева от пациент за консултация как да не пада от леглото"}
{"url": "https://faktor.bg/bg/articles/kmetat-na-nesebar-izleze-na-svoboda-sreshtu-garantsiya-ot-40-000-leva", "text": "Спецсъдът измени мярката за неотклонение на кмета на Несебър Николай Димитров в парична гаранция от 40 000 лв., съобщиха от съда. Димитров, който беше арестуван и обвинен за купуване на гласове дни преди вота, беше избран за четвърти мандат като градоначалник. Преди около месец той беше конвоиран от София до Несебър, за да положи клетва, след което отново беше върнат зад решетките. Арестуваният кмет на Несебър полага в понеделник клетва за нов мандат Определението на спецсъда обаче не е окончателно и може да бъде протестирано пред по-горната инстанция. Заседанието пред Апелативния спецсъд е насрочено за 19 декември. От прокуратурата съобщиха, че ще протестират. Той ще остане в ареста докато не се произнесе апелативната инстанция, съобщи БГНЕС. Освен на кмета, спесъдът е изменил и мярката на общинския съветник Петър Тодоров в „парична гаранция” от 20 000 лв.", "date": "2019.12.12", "title": "Кметът на Несебър излезе на свобода срещу гаранция от 40 000 лева"}
{"url": "https://faktor.bg/bg/articles/d-r-elena-georgieva-meditsite-ne-sme-vsesilni", "text": "Д-р Елена Георгиева се връща на работа след разследването за смъртта на 3-годишното дете в София. \"Ние медиците не сме всесилни\", заяви тя по Нова тв. \"Нищо не може да се каже на едно семейство, което е загубило детето си\", посочи тя. \"Задавала съм си много въпроси. Не съм спала спокойко, лекарите много рядко спят спокойно, както и техните семейства\", заяви д-р Георгиева. Иван Маджаров - председател на БЛС, също коментира случая. \"Не трябва да всяваме паника. Такива изходи са изключително редки\", посочи той. На въпрос къде да отидем, ако детето ни е болно от вирус, той заяви: \"Нямат право да ви връщат от болницата. Когато постъпим в болница, където има спешно приемно, трябва да изчакаме дори да има други пациенти, защото, ако тръгнем към друга болница, ще загубим повече време\", посочи той. По думите му обаче, няма как всички, които чакат, да бъдат прегледани едновременно.", "date": "2019.12.12", "title": "Д-р Елена Георгиева: Нищо не може да се каже на едно семейство, което е загубило детето си"}
{"url": "https://faktor.bg/bg/articles/d-r-madzharov-nad-800-000-dushi-v-sveta-umirat-ot-tova-koeto-prichini-smartta-na-malkiya-aleks", "text": "„Над 800 000 души в света умират от това, което причини смъртта на малкия Алекс. Това е по данни на Световната здравна организация. Белият дроб и надбъбреците са два различни органа, които са изключително важни за хомеостазата на организма. Когато в два различни органа едновременно се получат кръвоизливи, които блокират изцяло тяхната дейност, това състояние е неспасяемо”. Това заяви председателят на Българския лекарски съюз д-р Иван Маджаров в студиото на „Здравей, България” по Нова елевизия. В сряда Българският лекарски съюз застана зад лекарите, замесени в случая със смъртта на 3-годишно дете. Проверката на агенция „Медицински надзор\" вече установи, че в случая няма лекарска грешка. Д-р Елена Георгиева, която е прегледала малкия Алекс в Педиатрията, в четвъртък се връща на работа. „Взаимоотношенията между организма на човек и вируса са различни при всеки човек. Понякога самата имунна система реагира бурно към външния причинител. Когато става въпрос за вирус, ние можем само да подпомагаме борбата на организма, без да имаме възможността да влияем както при бактериите с антибиотици”, каза още Маджаров. „Когато в два различни органа едновременно се получат кръвоизливи, които блокират изцяло тяхната дейност, това състояние е неспасяемо\", каза още той. „В тези случаи, като този на Алекс, става въпрос за една бурна реакция на взаимодействие между външния причинител – вируса и организма на детето”, посочи той. „Изключително важно е да се знае, че когато постъпим в болница, където има Спешен кабинет и навън има други пациенти, които чакат, ние трябва да изчакаме реда си, защото губим време, ако търсим друг лекар. Нямат право да ви връщат от болница, която има разрешение за дейност и разполага с профила, който търсите”, каза още Иван Маджаров. Относно това, дали БЛС са проучили информацията, спомената от премиера, че е видял запис, при среща с родителите, на който има проява на лошо отношение от секретарки в болницата към тях, Маджаров отговори: „Нямам информация за какъв запис става въпрос и кои са тези секретарки”.", "date": "2019.12.12", "title": "Шефът на БЛС: Нямам информация какъв запис е предоставен на премиера и кои са тези секретарки"}
{"url": "https://faktor.bg/bg/articles/boyan-magdalinchev-v-tozi-vss-nyama-lobita", "text": "„Работата на Иван Гешев няма да бъде лесна. Може би това ще е единственият главен прокурор, който тепърва ще има много сериозни отговорности и ще трябва да оборва тези, които считат, че изборът му не е подходящ“, заяви Боян Магдалинчев, представляващ ВСС, в сутрешния блок на БНТ. „Борбата с корупцията продължава. Корупцията по високите етажи на властта от край време стои на дневен ред. Този въпрос стои пред всички прокуратури, пред Сотир Цацаров, ще стои и пред Иван Гешев“, обясни Магдалинчев. Той обърна внимание на битовата престъпност. По думите му и този въпрос трябва да бъде в центъра. „Всеки гражданин има право да изрази своята позиция. Като че ли обаче протестите при избора на Гешев бяха малко повече политически подплатени. Други сили стоят отзад и искат нещата да бъдат различни“, каза председателстващият ВСС и поясни, че всички са видели кои са били на протестите. „Вече обаче нещата трябва да се спазят, както са разписани в закона“, каза Магдалинчев. Относно това как ще се справят от ВСС с лобитата, той заяви, че иска някой да излезе да каже кои са лобитата. „В този ВСС няма политически лобита“, категорично каза отново Боян Магдалинчев.", "date": "2019.12.12", "title": "Боян Магдалинчев: Нека някой да излезе и да каже кои са лобитата в този ВСС"}
{"url": "https://faktor.bg/bg/articles/politolog-za-rumen-radev-kato-pochna-da-razbira-nyakoi-raboti-razbra-che-i-balgarskata-politika-e-posledovatelna", "text": "Политологът Любомир Стефанов коментира отношенията между премиера Бойко Борисов и президента Румен Радев и как те влияят върху репутацията на България. „Би трябвало да работят заедно, но не и да се обичат“, заяви той пред Novini.bg. „Има обаче май размразяване на отношенията, не са започнали да се обичат, но започнаха да си посещават сбирките и да си говорят. Това е достатъчно! Ние искаме крайния продукт от тяхната работа да не бъде поредният скандал, а работещи политики в различните сектори. При една демокрация е хубаво да има такова отношение между институциите, не че при друго положение това е знак, че липсва демокрацията“, каза Стефанов. „Какво ще се случи напред – не знам, честно казано. Президентът Радев започва все повече да се вписва във визията за външна политика на държавата. Да я подпомага. Като почна да разбира някои работи, разбра, че и българската политика е последователна. Полека-лека той придоби институционална грамотност“, заяви още политологът.", "date": "2019.12.12", "title": "Политолог за Румен Радев: Като почна да разбира някои работи, разбра, че и българската политика е последователна"}
{"url": "https://faktor.bg/bg/articles/vss-prie-ostavkata-na-sotir-tsatsarov", "text": "Точно в 9:42 ч. с 20 гласа \"за\" и 0 \"против\" и без дебат ВСС прие оставката на Сотир Цацаров като главен прокурор. ВСС незабавно ще изпрати предложение до президента за издаване на указ за освобождаването на Сатир Цацаров от поста главен прокурор. Мандадтът на Цацаров ще бъде прекратен от датата на публикуването на указа в Държавен вестник. След като Указът влезе в сила, Сотир Цацаров ще встъпи в длъжност като председател на КПКОНПИ. В същия ден Иван Гешев ще встъпи в длъжност главен прокурор. Вчера със 165 гласа \"за\" и \"30\" против Сотир Цацаров беше избран от парламента за председател на КПКОНПИ. Сотир Цацаров не присъства на днешното заседание на ВСС. Председателят на ВКС Лозан Панов също не участва в гласуването на оставката на Цацаров. Панов влезе в залата, след като оставката на главния прокурор беше приета.", "date": "2019.12.12", "title": "ВСС прие оставката на Сотир Цацаров, Лозан Панов не участва в гласуването"}
{"url": "https://faktor.bg/bg/articles/ventsi-stefanov-se-otteglya-az-sam-mnogo-star-chovek", "text": "Президентът на \"Славия\" - Венцеслав Стефанов, обяви на пресконференция, че няма намерение да влиза в новия Изпълком на БФС, тъй като вече е много стар човек.  Ето как отговори Стефанов на въпрос дали има амбиции да участва в новия Изпълком в БФС. \"Моето момче, аз вече съм много стар човек. Отговорих ти на въпроса. Мога да помагам и отвън, но на този, който иска да се учи. Този, който е решил да се удави, няма смисъл да му се помага. Новото ръководство трябва да работи с държавата. Ще помагам на \"Славия\", докато мога\", заяви Стефанов.", "date": "2019.12.12", "title": "Венци Стефанов: Новото ръководство на БФС трябва да работи с държавата"}
{"url": "https://faktor.bg/bg/articles/sport-ruski-olimpiyski-shampion-tseliyat-ni-sport-vinagi-e-bil-nechesten", "text": "Двукратният олимпийски шампион по плуване Денис Панкратов, който в момента е телевизионен коментатор заяви, цитиран от  , че проблемите на руския спорт имат \"дълбок и исторически характер\". \"Ние сме виновни за твърде много неща. Практически всички обвинения срещу Русия не са безпочвени. Всичко започва чак през 50-те години, когато Русия беше приета в олимпийското семейство\". \"Целият ни спорт винаги е бил нечестен. Ние изпращаме срещу деца спецназ. Ние не сме най-спортната нация и прекрасно го знаем, ние нямаме най-силните спортисти. От 50-те години постоянно лъжем и мамим целият останал спортен свят. Все някога трябваше да ни кажат \"Стига\". Ето, сега ни го казаха\", коментира той забраната на руски спортисти да участват 4 години в Олимпиади и други спортни състезания. \"Затънахме в тази допингова история. Нарушаваме всевъзможни закони. Търсим вратични, не съвсем законни, представяме лъжливи данни. Общият принцип е: лъжем, мамим. О световната общност още се чуди: да ни блокира или не? Опитват се да ни спуснат на земята, а ние продължаваме да лъжем и да се инатим. Правим всичко, за да ни изгонят\", казва Панкратов.", "date": "2019.12.12", "title": "Руски олимпийски шампион: Целият ни спорт винаги е бил нечестен"}
