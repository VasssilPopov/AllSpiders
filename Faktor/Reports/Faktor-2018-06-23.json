{"url": "https://www.faktor.bg/bg/articles/tsvetanov-profesionalnata-rabota-na-sluzhitelite-na-mvr-varna-v-zatvora-begletsa", "text": "Поздравявам всички служители в системата на МВР, които участваха в издирването на избягалия затворник. Това написа във Фейсбук председателят на ПГ на ГЕРБ и зам.-председател на партията Цветан Цветанов. \"Професионалната им работа успя да върне в затвора беглеца и да предотврати евентуално негово следващо престъпление. Благодаря и на всички граждани за подадените сигнали и активното съдействие на органите на реда по време на издирването. Това за пореден път доказа, че когато държавата и гражданите работят заедно, резултатите винаги идват\", пише Цветанов.", "date": "2018.06.23", "title": "Цветанов: Професионалната работа на служителите от МВР върна в затвора беглеца"}
{"url": "https://www.faktor.bg/bg/articles/nadezhda-neynski-izborite-v-turtsiya-imat-seriozen-zalog", "text": "„Изборите, които ще се проведат в Турция в неделя, имат сериозен залог. Той е промяна на политическата система”. Това каза пред NOVA посланикът ни в Анкара Надежда Нейнски.  Тя смята, че с начина си на гласуване на вота за президент и парламент обществото ще покаже как иска да бъде управлявано в следващите години.  „Ако Ердоган бъде преизбран, Турция ще се превърне в президентска република”, коментира Нейнски.  Тя е категорична, че независимо от резултатите от изборите, добрите отношения между София и Анкара „трябва и ще продължат”.", "date": "2018.06.23", "title": "Надежда Нейнски: Изборите в Турция имат сериозен залог"}
{"url": "https://www.faktor.bg/bg/articles/novini/balgariya/iliyana-yotova-lipsata-na-reformi-v-dablinskoto-sporazumenie-nosi-seriozna-opasnost-za-balgariya", "text": "Вицепрезидентът Илияна Йотова заяви пред БНР, че на срещата за миграцията в Брюксел, за реформите в ЕС и приемствеността между Българското и Австрийското председателство ще се търси „тежък компромис“ между държавите-членки, които са много разделени по темата за общите политики за миграция и убежища. Ще бъде направен опит да се търси „още по-тежък консенсус“, каза тя и допълни, че е песимистично настроена, че на този етап може да бъде намерен. Вицепрезидентът не очаква съществена промяна в европейската политика към мигрантите. „Темата е много тежка. Тя вече излиза извън рамките на междудържавните отношения в рамките на ЕС. Тя заплашва управляващата коалиция в една от най-големите страни в рамките на ЕС – в Германия, които винаги са били еталон за стабилност и на общи политики по темата за миграцията – тук пропукването е много дълбоко. Това, което избраха някои от европейските лидери, включително и г-н Юнкер, е да направят тази тежка стъпка на два етапа. Аз гледа м на утрешната среща като на подготвителна среща. Нямам конкретна информация, но съдейки от косвени изказвания, от подготовката на някои държави, смятам, че утре ще бъде търсено съгласието на страните от външните граници на ЕС, каквато е България и Италия, в присъствието на Германия, Франция, на Австрия. Аз правя прогноза, че ще бъде търсено съгласие в посока на това на този етап да няма промяна в Дъблинското споразумение“, посочи Йотова и добави: \"Липсата на реформи в Дъблин означава много сериозна опасност за нашата страна, както и за всяка външна граница на ЕС.\" Според нея, ако остане сега действащите текстове по Дъблинското споразумение, отново пред нас и всяка гранична държава в ЕС възниква опасността да се превърне в един санитарен пояс, защото оставането на Дъблинското споразумение означава отговорност на всички държави на чиято територия за първи път стъпват мигранти и бежанци, означава възможност на други страни да връщат вече регистрирани бежанци и мигранти у нас. България трябва да защити своя интерес по отношение на мигрантската криза, посочи Йотова. „Тя трябва да бъде не просто участник в разговорите за укрепването на границите и създаването на стабилна гранична полиция, тя трябва да бъде едно от главните действащи лица в този разговор“, категорична е Илияна Йотова.", "date": "2018.06.23", "title": "Илияна Йотова: Липсата на реформи в Дъблинското споразумение носи сериозна опасност за България"}
{"url": "https://www.faktor.bg/bg/articles/irak-udari-pozitsiya-na-islyamska-darzhava-v-siriya-ubiti-sa-desetki-dzhihadisti", "text": "Най-малко 45 джихадисти от \"Ислямска държава\" бяха убити при иракски въздушен удар в източна Сирия вчера, обяви днес съвместното командване на военните операции в Багдад в комюнике, цитирано от Франс прес и Ройтерс. По заповед на иракския премиер Хайдер ал Абади и на базата на точни разузнавателни сведения, изтребители Ф-16 на иракските ВВС нанесли удар по три къщи, свързани с тунел, в сирийския град Хаджин, където се провеждала среща на командири на ИД. В резултат на операцията целите били напълно унищожени и са ликвидирани около 45 терористи, сред които няколко командири, се посочва в комюникето. Уточнява се, че сред убитите са членове на полевото командване на ИД, отговарящи за бойните операции и пропагандата, както и личният куриер на главатаря на групировката Абу Бакр ал Багдади и началникът на джихадистката полиция, пише БТА.", "date": "2018.06.23", "title": "Изтребители Ф-16 на иракските ВВС ликвидираха командири на Ислямска държава"}
{"url": "https://www.faktor.bg/bg/articles/novini/balgariya/osman-oktay-ako-erdogan-falshifitsira-izborite-turtsiya-e-pred-grazhdanska-voyna", "text": "Ако провеждащите се утре в съседна Турция избори за президент и парламент  се фалшифицират в полза на Ердоган и партията му, страната е изправена пред гражданска война. Особено тежко ще бъде положението в кюрдските райони. Това прогнозира пред Faktor.bg политическият анализатор Осман Октай, който следи предизборната обстановка при съседите. Според Октай тези избори са изключително важни не само за страната, но и за съседите им на Балканите. Той прогнозира големи изненади в нагласите на избирателите. Мухарем Индже, който е кандидатът за президент на Републиканската партия, която е наследник на Кемал Ататюрк, диша застрашително във врата на Ердоган. Дори контролираните от настоящата власт социолози му дават до 35% подкрепа. В същото време социолози и анализатори са категорични, че около 15% от избирателите в Турция крият от страх намеренията си и симулират, че ще дадат гласа си за Ердоган. Хората са обхванати от страх и не искат да афишират истинските си намерения.  Тази обществена вълна срещу Ердоган бе демонстрирана и на проведения преди дни  предизборен митинг на Индже в Измир, където събра близо 2,5 млн. привърженици. Днес пък в Истанбулския квартал Мал тепе Индже е събрал рекордните 5 млн. привърженици. В същото време залите и стадионите с предизборни прояви на Ердоган остават празни, какъвто е случаят в Бурса, а хората се събират с административна принуда.  Срещу политиката на Ердоган е и кюрдската партия, ръководена от Сюлейман Демирташ. Той също е кандидат за президент, но води кампанията си от затвора в Одрин. Партията му участва и в надпреварата за новия турски парламент, а социолозите им дават да получат до 15% от вота в страната. По време на кампанията Индже посети затвора в Одрин, където лежи Демирташ и осъди репресията срещу кюрдския лидер, настоявайки да бъде освободен, за да може да води нормална предизборна кампания.  Третият влиятелен играч на утрешните избори е Мерал Акшенер – тя беше зам. председател в партията на турските националисти на Девлет Бахчели, но след като той се прегърна с Ердоган и подкрепи едноличната му власт, оспори лидерския пости и поиска извънреден конгрес за определяне на нов водач на партията. С апаратни игри Бахчели запази поста си и изхвърли Мерал Акшенер от партията. В края на миналата година Акшенер регистрира нова формация - Партия на доброто, а към нея се присъединиха силни фигури, изхвърлени от Ердоган еднолично – бивши министри, кметове и т.н. „Партията на доброто”  е покрила със структури цяла Турция и се очаква да бъде един от силните конкуренти за властта, обяснява ситуацията Осман Октай.  Според него най-важното на тези извънредни избори е, че всички са се обединили срещу Ердоган и едноличното му управление. Ако се стигне до балотаж, а той е напълно реален, Индже ще получи политическа подкрепа и от Акшенер, и от Демирташ. Ердоган заедно с Девелт Бехчели направиха коалиция, която нарекоха Джумуриет, което означава Република, но това е просто за заблуда на избирателите. Искат да се представят за кемалисти и наследници на Ататюрк, а всъщност са крайни ислямисти, които мачкат демокрацията и принципите й. Прогнозите са, че Ердоган и коалицията му ще загубят доста гласове заради кюрдите и войната, която управляващите водят срещу тях, но и заради авторитарните методи за управление на страната. Ако Ердоган направи опит с полицейски, съдебни, прокурорски и военни действия да фалшифицира резултатите от вота на турския народ, то страната ще бъде изправена на ръба на гражданската война. Дори и да стане с фалшификация президент, Ердоган няма да има мнозинство в следващия парламент, а това означава противниците му да поискат незабавни промени в конституцията и отмяна на едноличната власт. Сега всички в Турция са обърнати срещу Ердоган, а страната е пред тежката дилема - да утвърди едноличната власт, или да се върне към републиканските принципи на Ататюрк, коментира Осман Октай.", "date": "2018.06.23", "title": "Осман Октай:  Ако Ердоган фалшифицира изборите, Турция е пред гражданска война"}
{"url": "https://www.faktor.bg/bg/articles/sali-berisha-pazarlatsite-na-edi-rama-s-atina-mogat-da-dovedat-do-nova-balkanska-voyna", "text": "Бившият албански президент и премиер Сали Бериша предупреди за драматични последици за региона, ако действащия премиер на страната Еди Рама подпише спогодба с Гърция за новите граници. В интервю пред тиранската телевизия „Клан“, Бериша е заявил, че ако наследникът му на поста подпише документа, това може да доведе до Балканска война, предава македонската информационна агенция „Макфакс“, цитирана от Агенция \"Фокус\".  „Това, което подготвя премиерът Рама, е нова подялба на албанските територии, което може да доведе до конфликт“, заяви Бериша и добави, че договорът е неизгоден за Албания и означава нова загуба на територии след 1913 година.  „Имаме информации, че спогодбата е катастрофална за Албания. Текстът е подготвен от страна на Гърция, която е била категорична, че няма да преговаря повече“, обясни бившият премиер.  Албанската опозиция се обяви против граничната спогодба, защото, както заявиха от там, тя е неизгодна за страната.  Сали Бериша беше вторият албански президент след рухването на тоталитарните режими в Източна Европа - в периода 1992-1997 г. и министър-председател на страната през 2005-2013 г.", "date": "2018.06.23", "title": "Сали Бериша: Пазарлъците на Еди Рама с Атина могат да доведат до нова Балканска война!"}
{"url": "https://www.faktor.bg/bg/articles/napadatelyat-na-livarpul-poluchi-shtedar-podarak-ot-ramzan-kadirov", "text": "Звездата на египетския национален отбор Мохамед Салах стана почетен гражданин на Чечения, предаде бТВ.  Нападателят на \"Ливърпул\" беше удостоен със званието от президента на Чеченската република Рамзан Кадиров по време на прощалната вечеря на Египет в Грозни.  Египтяните се намират на лагер в Грозни, столица на Чеченската република, а събитието се проведе в президентския дворец на Кадиров, който е голям футболен запалянко.  На 15 юни Салах получи специална торта от Рамзан Кадиров по случай своя 26-ти рожден ден.", "date": "2018.06.23", "title": "Нападателят на \"Ливърпул\" получи щедър подарък от Рамзан Кадиров"}
{"url": "https://www.faktor.bg/bg/articles/novini/balgariya/za-naglostta-i-naivnostta-ili-zashto-skopie-i-atina-ne-ni-razglezhdat-kato-seriozen-faktor", "text": "През последните няколко дни външните министри на Гърция и България сътвориха гафове свързани с Македония. Никос Кодзиас от наглост. Екатерина Захариева, в нелеп опит да притъпи крайно контра- продуктивните критики на българските националисти.  В интервю по гръцка телевизия Кодзиас заяви, че в края на 19 и началото на 20 век гръцката дипломация бранела тезата, че езикът на „това население“ бил македонски, за да го отдели от българите.“ Министърът не отправяше закъсняло извинение за тази политика. Целта му бе да оправдае подписаният на Преспанското езеро договор, с който Гърция призна македонския „славянски“ език. Не знам дали Кодзиас си дава сметка, че с опитите си да всее   Гърция руши шансовете за изграждане на стратегическо партньорство между София и Атина. А то е жизнено необходимо за мира и сигурността на Балканите и за справяне с предизвикателства, които евентуално могат да дойдат от югоизток. Вероятно в очите на Кодзиас България е прекалено слаба, за да трябва Гърция да се съобразява с нейните императиви. Не е сигурно дали българската дипломация изобщо ще даде на Атина да разбере, че ако иска партньорство с България трябва да даде ясен сигнал, че съжалява за политиката си отпреди век.  Няма да е лесно на Българската дипломация да убеди гръцката, че изграждането на „специални“ отношения между София и Скопие не само че не са заплаха за Атина, а напротив – са в неин интерес!  Педи години, в частен разговор споменах на гръцки дипломат, че ключът към стабилността на региона е Гърция да признае, че Македония е за България това, което е Кипър за тях и че ако България и Гърция си разменят по едно суверено присъствие на Бяло и съответно на Черно море и суверени комуникационни линии на всяка до своето – и двете страни ще разглеждат териториалната цялост на другата като жизнено важна за своята сигурност. Той ми каза, че планът ми на думи изглеждал добре, но бил неприложим, защото Българската държава била много слаба и непредсказуема.  Изказването на министър Захариева в ефира на Би Ти Ви ни дава достатъчно поводи да разберем защо гърците имат подобно мнение за нас. Тя с право посочи, че „целта на България е Македония да признае, че сме имали обща история.\" Според нея отношението в Македония към българите и България било изключително положително. Подкрепата вече достигала до над 70% е. Но за да удовлетвори българските националисти, Захариева заяви че България не е на път да признае „македонски език“ и „македонска нация“. Вярва ли нашият министър, че това изказване способства за подобряване на отношението на днешните македонци към България? Ще спомогне ли то за създаване на такава атмосфера, че общата комисия да направи обективен прочит на историята?  Преди сто години не са съществували нито македонска нация, нито македонски език. По признанието на Кодзиас външни сили са работели не само за физическото, но и за духовното откъсване на македонските българи от България! В това си начинание те са били косвено подпомагани и от някои български политики. Усилията на Кузман Шапкарев повече елементи от македонските български говори да бъдат приети в литературния език, се сблъскват с елементарния български консерватизъм. Радикалната правописна реформа предложена от правителствената комисия оглавявана от родения в Щип Любомир Милетич в последната година от управлението на Стефан Стамболов не е приета от последвалите русофилски правителства. И днес рядко ще намерите почтен лингвист, който да твърди, че през вековете паралелно с българския е съществувал друг, различен македонски език. Но има такива, които твърдят, че   от тази на литературния български (макар от съшия диалектен континиум). Сърби, гърци и други зложелатели може да са работели за езиковото откъсване на македонците от България, но българите оформили литературния език през 19 век са отговорни защо такова в някаква степен е можело да се случи. Към времето на Илинденското въстание мнозинството македонци да са приели българската литературна норма, базирана предимно на източните диалекти, обсипана с много русизми и използваща етимологичен правопис като \"своя\". Но за младите поколения, родени в кралска Югославия, говорещи у дома на местния диалект, но обучавани на сръбски – с неговия изцяло фонетичен правопис – идеята за кодифициране на македонски език придобива легитимност. Тя се засилва, през Втората световна война, когато българските власти се опитват да заменят релаксираната обстановка на сръбските училища със строгата дисциплина прилагана тогава в българските. Така или иначе след Втората световна война македонският език е кодифициран, на него е създадена литература, заснети са филми. А през 1977 година на Третата конференция на ООН за стандартизация на географските имена, проведена по ирония на съдбата в Атина, македонският получава международно \"признание\". Една от стратегическите грешки на българската дипломация бе направена когато веднага след смелото признание на независимостта на Македония, България заяви, че не признава македонска нация и македонски език! Обяснението, че ако се признае македонския език можело да се стигне до претенции, че на територията на България се говорят диалекти, които да спадат към него, звучи нелепо за всеки лингвист. Българките диалекти – говорени през 19 век на територията на България и Македония могат да бъдат разделени на множество групи и под-групи, но не и на „български“ и „македонски“. Тройното членуване се среща само на запад от Щип, но под друга форма се появява отново в Родопите. Някои серски и неврокопски говори я-кат, докато софийските, видинските и много други е-кат. „Зъб“ се произнася като „заб“ в софийско и дори в ботевградско, но като „зъб“ в Гостиварско... Фактът, че днешният български и днешният македонски са кодифицирани върху различни говори от един диалектен континиум – в миналото наричан от лингвистите „български“, а днес от политическа коректност „българо-македонски“, не означава, че някои \"македонски\" говори,  на наша територия могат да бъдат характеризирани като принадлежащи към македонския език. Но е глупаво да се твърди, че македонският език - официален в Република Македония не съществува като социално явление. Ако стратегическата цел на България е македонците да признаят общата ни история и общите ни езикови корени, как може да се постигне това?  Като България признае отделната еволюция на мнозинството от македонците останали извън пределите на България през последните сто години и ясно и гласно защитава правото им   или като оспорва правото им да са нация и съществуването на днешния им език? Човек не трябва да е голям дипломат, за да си отговори на въпроса! Не са нужни и особени дипломатически умения, за да се разбере, че целите, които Гърция и България си поставят в Македония са съвсем различни. Ако Гърция иска да се направи ясно разграничение между гръцкото „македонес“ и „нашенското“ „македонци“, то целта на България е да парира опитите за подобно разграничение със задна дата, между понятията „българин“ и „македонец“, най-вече за периода на Възраждането и началото на 20 век. Защото тогава под понятието „македонци“ се е разбирало част от българския народ. Без никакво съмнение Гоце Делчев е бил и македонец и българин. Същото важи за Тодор Александров, за Иван Михайлов, за Гьорче Петров, а защо не и за Димитър Талев и за огромното мнозинство от обитателите на Македония по това време. Стратегическата цел на България формулирана от министър Захариева – „Македония да  признае, че сме имали обща история\", може да бъде постигната само ако македонците – такива каквито повечето от тях са днес, преценят, че това е от полза за самите тях. Ако хем отричаме, че има „тях“, хем ги обвиняваме, че “крадат нашата история“, единственото, което ще постигнем е безброй празни спорове! Външни сили ще се възползват от тях. Упрекът, който трябва да се отправя към министър Захариева е не че сме „признали“ македонска нация и език, а защо в нашия договор с Македония се говори за „добросъседство и приятелство“, а в този, който Македония подписа с Гърция – за „стратегическо партньорство“? Само стратегическо партньорство на България и Македония – признато като „специално“ и от Гърция ще гарантира българо-гръцкото съюзничество! Стратегическо партньорство на Македония и Гърция може да означава и изолация на България. Но това пък ще направи целите Балкани уязвими за чуждо проникване. България няма да постигне стратегическите си цели, като отказва да признае съвременните македонски нация и език. Крайно време е да си дадем сметка, че мнозинството от македонците ще поискат да споделят с нас нашето общо културно наследство, а гърците ще потърсят нашето „стратегическо партньорство“, само ако сме силна, уважавана и достойна държава. Скорошните изказванията на Кодзиас, а и на Заев, който говори за македонска история от Св. Св. Крирл и Методи до днес, не ни дават повод да мислим, че Скопие и Атина ни разглеждат като сериозен фактор. Но преди да се сърдим, нека помислим, дали нямат основания за това?", "date": "2018.06.23", "title": "За наглостта и наивността - или защо Скопие и Атина не ни разглеждат като сериозен фактор"}
{"url": "https://www.faktor.bg/bg/articles/utre-v-turtsiya-erdogan-indzhe-ili-haos-i-predsrochen-vot", "text": "В Турция 56 милиона 322 хиляди избиратели ще отидат до урните на 24 юни, неделя. Ще има две бюлетини, ще се гласува за президент и за партиите които ще бъдат излъчени в Меджлиса, така за пръв път турците ще изберат президент, който същевременно ще оглави и правителството.  Общо с гласовете на 3,5 милиона избиратели, които се намират в чужбина, близо 60 милиона турски граждани ще изберат своя президент, както и 600 народни представители. Преди конституционните промени с референдума на 16 април 2018 г., в турския Меджлис имаше 550 депутати.  1 милион 650 хиляди 171 младежи ще навършат пълнолетие и ще получат право на глас на тези избори. Предпочитанията на младите хора са от жизненоважно значение за онези кандидат-президенти, които искат да спечелят още на първи тур.  Анкетите сочат, че младите хора не са доволни от сегашната власт, заради забраните в интернет, което дава възможност на опозицията да ги привлече на своя страна. Именно поради тази причина предизборната кампания беше белязана от преобладаващата роля на социалните медии, чрез които се отразяваха митингите главно на опозиционните кандидати.  Броят на хората с увреждания, имащи право на глас е 664 хиляди 326. Гласоподавателите над 75-годишна възраст наброяват 2 милиноа 473 хиляди 800 души. 5 милиона 333 хиляди 899 души ще гласуват в мобилни урни в 271 общини.  Гласуването ще започне в неделя от 08.00 ч. и ще приключи в 17.00 ч.  В общо 81 области ще има 181 хиляди 863 секции, а в затворите ще бъдат открити 493 такива. Гласуването ще протече между 08.00 – 17.00 ч.  Това са официалните данни, обявени от Висшия изборен съвет.  В най-ранните часове на 25 юни, макар и неофициално, ще стане ясно с кои партии и политици ще върви към 2023 г. Турция.  Изборните резултати ще повлияят на съдбата на 81 милиона души с уговорката, че в една демократична държава не може да се допуска саботиране, фалшифициране на изборите и кражбата на гласове. Случаите на автомобили без регистрационни номера край избирателните секции, котките в трафопостовете, подпечатаните бюлетини в чували, открити в контейнерите за отдпадъци и променянето на изборните правила в деня на изборите в предишни години, ще хвърлят дебела сянка на съмнение върху изборите на 24 юни.  Няколко дена преди изборите по екрана на телевизия TVNet се появиха изневиделица резултати на държавната Анадолска агенция, според които Ердоган побеждава с 52 на сто. Като сравним думите на Ердоган, че „трябва да работят за това, Демократичната партия на народите да не може да прескочи 10-процентовата бариера и данните на АА, очакванията за прозрачни и честни избори се помрачават.  Решението на Висшия изборен съвет да се признаят за валидни бюлетините и пликовете без печат, може да насърчи фалшифицирането на изборите. Затова на плещите на застъпниците от опозиционните партии лежи огромна отговорност.  Най-големият губещ ще са социологическите агенции, защото те провеждат своите анкети в условията на извънредно положение, при което не успяват да работят в спокойна среда. Влияние върху статистическата грешка ще окаже и фактът, че хората се страхуват да не бъдат следени и да не се образуват доноси срещу тях.  Ердоган, който управлява Турция от шестнайсет години насам, за пръв път ще има срещу себе си по-солиден опонент в лицето на кандидата на опозиционната Републиканска народна партия Мухарем Индже, който за кратко време успя да раздвижи предизборните митинги по площадите.  Ентусиазмът за нова промяна, която настъпи сред хората пролича както на митингите, така и от споделянията в социалните мрежи. Лидерката на Добрата партия Мерал Акшенер също ще откъсне гласове от електората на Ердоган, както и от бившата си Партия на националистическото движение с лидер Девлет Бахчели. Лидерът на Партията на щастието Темел Карамоллаоглу проведе по-енергична предизборна кампания, дори от Ердоган.  Високоморието на Ердоган, което зарази дори най-забутаната градска организация на Партията на справедливостта и развитието, породи силна неприязан в обществото. При извънредното положение тази неприязън остава прикрита, но Мухарем Индже показа, че ще може да трансформира този гняв в обществена енергия, чрез избирателните урни.  Ердоган и неговата ПСР, от една страна, не можаха да обещаят нищо ново на обществото, а, от друга, не успяха да задържат срива в икономиката.  Въпреки покачването на лихвения процент до нива от 20 пункта, стойността на американската валута не пада под 4,75 турски лири за 1 долар, а цената на 1 кг лук и картофи достигна до 6 лири, което изнервя турските граждани.  Изследване на социологическа агенция „Метропол“ показва как хората гласуват, когато икономическото състояние се влошава. Казано накратко, колкото повече се влошава икономиката, толкова повече намалява и подкрепата за властта. Икономическият коз, който досега помагаше на ПСР да печели, избори в момента има напълно обратен ефект. Текущият дефицит на страната е 57 милиарда долара. За една година трябва да се изплатят 185 милиарда долара външен дълг. Валутните резерви на Централната банка не покриват дори вноса за два месеца. За една година резервите се стопили с 10 милиарда долара. Има нужда от средства. Поскъпването на цените беше отложено за след изборите. Когато спечели изборите първата задача на ПСР ще бъде да навакса това забавяне в повишението на цените.  В период, в който в света финансовите средства се свиват, курсът на долара, лихвите и инфлацията в Турция стават неудържими. Когато не успя да намери средства, Аржентина се принуди да поиска кредит от МВФ. Фондът отпусна на страната 50 милиарда долара кредит и я обвърза с дисциплиниращи правила, които трябва да спазва.  След изборите Турция също ще се изправи лице в лице с дълговата криза. Следователно бизнесмените, вносителите, износителите и фондовете, които осигуряват свежи пари на Турция, се подготвят за най-различни сценарии в зависимост от изборните резултати.  Според първия възможен сценарий, ако Ердоган спечели президентските избори, а неговата партия и тази на Бахчели, с когото основаха Алианс за републиката, се сдобие с мнозинство в Меджлиса, тогава икономиката ще продължи да плува в мътни води. При това положение пазарите изпитват безпокойство от това, че по силата на изключителните си правомощия Ердоган може да сложи край на независимостта на Централната банка.  Преди дни турският президент заяви пред избиратели в град Адана: „Нека да прескочим изборите на 24 юни. Вие ми дайте правомощията и ще видите как ще се справя с лихвения процент и останалите проблеми.“ А по-рано Ердоган беше казал, че след изборите „ще се справи с онези, които му обявяват война чрез лихвения процент“.  Специалистите запомниха тези думи и ако Ердоган победи на изборите, в краткосрочен план може да има някакво стабилизиране, но в зависимост от твърдите стъпки на турския президент валутата ще поскъпва, лихвите ще растат, а борсата ще продължи да върви надолу.  Мухарем Индже, който превърна в свое предизборно мото думата „ДОСТАТЪЧНО“, изтървана от Ердоган, през последните две седмици изпъкна на преден план със своите качества. В случай че се реализира вторият сценарий, който допускат чуждестранните наблюдатели, тогава Турция ще поеме глътка въздух.  Въпреки че не се изговаря открито, чуждестранните наблюдатели смятат, че победата на Индже може да върне Турция от прага на голяма криза. В чужбина са готови да дадат на Индже отворен чек, за да компенсира изгубеното време и да проведе нови реформи. Посланията, които Индже отправи на площадите, обнадеждиха външните наблюдатели, които ги намират за логични.  За пазарите най-идеалният изборен резултат е Мухарем Индже да стане президент, а Националният алианс, част от който е и неговата Републиканска народна партия, да спечели мнозинство в Меджлиса.  При тази картина се допуска, че в парламента ще влезе и прокюрдската Демократичната партия на народите (ДПН).  Кандидатът за президент на ДПН Селяхатин Демирташ, който се намира в затвора в Одрин, успя както да сплоти кюрдските избиратели, така има и потенциал да привлече гласове от левия и десния спектър.  Изходът от изборите ще определят кюрдите и младите хора, които ще гласуват за пръв път.  Останалите два сценария предвиждат хаос и предсрочни избори. Ако Ердоган или Индже спечелят президентските избори, но партиите им не съберат мнозинство в парламента, това няма да се хареса на избирателите. Защото Турция се нуждае от промяна, нормализиране и законов ред, както от вода и въздух. Решението на политическите и икономическите проблеми пряко ще зависи от изборните резултати.  Колко сполучлив е бил изборът на турците, ще се проличи веднага от състоянието на икономиката. Инвеститорите са подготвени и за най-лошия сценарий.  Бъдещето на Турция ще се формира според избора на единия от двамата претенденти за президентския пост: Ердоган и Индже. ( )", "date": "2018.06.23", "title": "Утре в Турция: Ердоган, Индже или хаос и предсрочен вот"}
{"url": "https://www.faktor.bg/bg/articles/2-godini-sled-referenduma-100-000-britantsi-poiskaha-da-ostanat-v-es", "text": "Около 100 000 души излязоха днес по улиците на Лондон, за да протестират срещу излизането на Великобритания от Европейския съюз, точно две години след шокиращия резултат от референдума за брекзит, съобщиха ДПА и Ройтерс. Протестът бе организиран от кампанията \"Народен глас\", която се бори за това британците да имат право да одобрят или да отхвърлят с вота си окончателното споразумение за Брекзит, което ще бъде договорено между Лондон и Брюксел. В него участваха проевропейски политици от целия политически спектър, включително от основната опозиционна Лейбъристка партия, \"Либерални демократи\" и някои бунтари от Консервативната партия на премиера Тереза Мей. \"Народен глас\" призова привържениците си \"да гарантираме, че ние, хората, които ще бъдем засегнати за поколения напред от водените от правителството преговори за брекзит, ще имаме\" последната дума по сделката за брекзит. Но външният министър Борис Джонсън, който е твърдолинеен активист за напускане на ЕС, отговори на борещия се за оставане лагер в статия за таблоида \"Сън\", че британският народ \"не желае половинчат брекзит\". На 23 юни 2016 г. мнозинство от 52 процента гласува за напускане на ЕС при избирателна активност от 72 процента от имащите право да гласуват 46 милиона британци.", "date": "2018.06.23", "title": "Преди окончателната сделка за Брекзит: 100 000 британци поискаха да останат в ЕС"}
{"url": "https://www.faktor.bg/bg/articles/katastrofa-zadrasti-magistrala-trakiya", "text": "Катастрофа блокира движението в района на 230 километър на АМ \"Тракия\" в посока Пловдив-Бургас. Вследствие на удара движението вече около час е силно затруднено, съобщава \"Трафик\". Ударът е станал в ранните часове на деня между две леки коли. Състоянието на шофьорите и пътниците се изяснява, а материалните щети са големи. Едната кола е буквално със смазана задница. И двата автомобила са в активна лента. На място има полиция и пожарна, периметърът е ограден с конуси. Заради ограничаването на движението в района се е образувало голямо задръстване.", "date": "2018.06.23", "title": "Катастрофа задръсти магистрала \"Тракия\""}
{"url": "https://www.faktor.bg/bg/articles/dokato-izdirvat-izbyagaliya-zatvornik-hvanaha-drug", "text": "Специализирана полицейска акция заради избягалия в Ловешко затворник се проведе и в Сливен. Мъж, обявен за общодържавно издирване, беше задържан при проверки на униформените в нощни заведения и хазартни зали. Той е бил арестуван в една от игралните зали в ранните часове на деня. При проверка на личните му документи става ясно, че е обявен за издирване. „Има сформирани екипи, които ще извършват проверка на местата за подслон, игрални зали, както видяхте днес и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни, за да има по-голям ефект”, заяви началникът на РУ – Сливен гл. инспектор Димитър Кикьов, предаде  БТВ.", "date": "2018.06.23", "title": "Докато издирват избягалия затворник, хванаха друг в игрален дом"}
{"url": "https://www.faktor.bg/bg/articles/v-blagoevgrad-zapochna-festivalat-frankofoli", "text": "В Благоевград започна фестивалът \"Франкофоли\". Той се провежда за четвърта поредна година и е включен в 100-те музикални франкофонски събития на Министерството на външните работи на Франция. \"Благоевград се превръща в арена на културата от световен мащаб\", каза за БНР заместник-министърът на външните работи Георг Георгиев. Министерството на външните работи и българската държава като цяло са изключително отговорни по отношение на участието на държавата ни към франкофонската общност. Разбира се, фестивалът \"Франкофоли\", за който поздравявам изключително и местната власт, показва наистина отношението, което ние имаме към франкофонската общност, но и от друга страна - това, което получаваме като отношение. Защото самият факт, че толкова популярни изпълнители вече за пореден път избират Благоевград, за да представят своето изкуство, показва, че държават ни се ползва с много добро име сред франкофонията\", каза Георгиев. През двата фестивални дни на сцената на „Франкофоли“ своето изкуство ще покажат артисти със световна слава. Сред тях е младата френска звезда с български произход Венсан Винел. А за жителите и гостите на Благоевград е подготвена богата съпътстваща програма. Всички събития в рамките на фестивала са с вход свободен.", "date": "2018.06.23", "title": "Артисти със световна слава на фестивала \"Франкофоли\" в Благоевград"}
{"url": "https://www.faktor.bg/bg/articles/dnes-na-svetovnoto-germaniya-poema-kam-spasitelen-kurs", "text": "След само един мач на световното първенство Германия е поставена в непозната ситуация – да се бори за това да прескочи груповата фаза. Проклятието на световния шампион надвисна над Бундестима заради загубата в първия двубой срещу Мексико. В десетия състезателен ден от световното обаче германците ще търсят първа победа срещу Швеция, която да ги върне в битката. Двубоят е в 21 ч. в Сочи на стадион \"Фищ\", а прогрмата предлага още два двубоя. В 15 ч. Белгия се изправя срещу Тунис, а в 18 ч. е другият мач от групата на Германия между Южна Корея и Мексико. Дните между загубата от Мексико и предстоящия двубой с Швеция бяха изпълнени с напрежение за германците. Стигна се дори до кризисна среща между играчите, треньора Йоахим Льов и главния мениджър Оливер Бирхоф. \"Девет години съм бил в отбора, но никога не съм чувал подобни думи. Не говорим за обиди или нещо страшно, а за разговор, който да ни разтърси и да се събудим. Казахме си много истини с една единствена цел – да играем по-добре в събота\", каза капитанът Мануел Нойер. Преди няколко дни планираната пресконференция на Бундестима закъсня с 50 минути заради срещата в лагера на отбора. Смята се, че част от играчите са поискали от Льов да извади колегите им, които се представиха слабо срещу Мексико. Един от играчите, заради които треньорът е под напрежение е Месут Йозил. Почти сигурно Сами Кедира също ще бъде изваден за сметка на Илкай Гюндоган или Леон Горецка, а Юлиан Дракслер ще направи място за Марко Ройс. В историята си Германия никога не е отпадала в групова фаза на световни първенства, но е заплашена от подобно нещо, в случай че загуби от Швеция. Срещу германците е и статистиката им на световни от 1994 г., която сочи че те не се представят успешно във вторите мачове от групата. В тях Бундестима е с баланс от една победа, четири равенства и една загуба. Срещу Швеция обаче традициите са на страната на Германия, която има осем победи и само една загуба в 12 мача с \"Тре кронур\". Победа на Швеция обаче ще прати скандинавците на осминафинал. Те не са прескачали групата от третото си място на Мондиала в САЩ през 1994 г. В другия мач от група F Мексико се изправя срещу Южна Корея в идентична ситуация. Мексиканците, които хвърлиха бомбата срещу световния шампион мечтаят за участие в директните елиминации. Освен това \"ацтеките\" пазят добри спомени от мачове срещу Южна Корея, след като в последния им мач на световни финали през 1998 г. Мексико спечели с 3:1. Мексиканският състав се намира в серия от шест поредни класирания на осминафинал, след което не може да го прескочи. От 1994 г. \"ацтеките\" неизменно са сред най-добрите 16, а не са отпадали в групите от 40 години (в Аржентина през 1978 г.). \"Ще подходим разумно, но без притеснение. Всички в отбора знаят цената на една победа над Южна Корея. Това обаче е добър отбор, един от най-силните в Азия\", каза треньорът на Мексико Хуан Карлос Осорио. Нова загуба на Южна Корея изхвърля азиатците от турнира. Те играха добре в първия си мач срещу Швеция, но загубиха с 0:1 след дузпа. В група G Белгия и Тунис дават старт на битката при второто завъртане. Белгийците, които се справиха без особени проблеми с Панама (3:0) в първия си мач, гледат към осминафиналите. Отборът беше обвинен, че е скучен, но треньорът Роберто Мартинес обяви, че няма против от подобни етикети. \"Ние сме на световно първенство, за да работим, а не за да пълним страниците на вестниците. Знам, че моите играчи са големи звезди в клубовете си, но на световно първенство това няма значение. Тук никой няма нищо гарантирано, нито една победа не се взима лесно\", каза Мартинес. Той обяви, че Белгия ще играе с мисъл за победа, за да диша по-спокойно. При Мартинес \"червените дяволи\" са много убедителни и имат само една загуба в 21 мача, което ги изстреля до третото място в световната ранглиста на ФИФА. За предстощия двубой под въпрос за Белгия все още са Венсан Компани и Томас Вермален, които са с контузии.", "date": "2018.06.23", "title": "Днес на световното: Проклятието на световния шампион надвисна над Бундестима"}
{"url": "https://www.faktor.bg/bg/articles/hrabra-kasierka-predotvrati-obir-na-benzinostantsiya", "text": "Смела касиерка предотврати грабеж на бензиностанция в Симеоновград, показа Нова телевизия. Златомира успяла да се пребори със 17-годишен младеж, който я заплашил и се опитал да вземе дневния оборот. На записите от охранителните камери се вижда и кратката схватка, в която младата жена влиза с нападателя. Тя успява да го избута и да подаде сигнал до фирмата, която охранява обекта, и младежът е задържан. „Започнах да го бутам и да крещя, че ще извикам полиция, натиснах СОТ-овете и той избяга“, разказа Златомира. Тя обясни, че е доволна, че мъжът е задържан. Шефът на Златомира я е поощрил финансово за постъпката й.", "date": "2018.06.23", "title": "Храбра касиерка предотврати обир на бензиностанция"}
{"url": "https://www.faktor.bg/bg/articles/tsveta-karayancheva-stana-krastnitsa-na-dve-momichentsa", "text": "Председателят на Народното събрание Цвета Караянчева присъства на молебена за чадородие в Троянския манастир. Молебенът беше отслужен от Негово Преосвещенство Велички епископ Сионий, игумен на Троянския манастир. Това съобщиха от пресцентъра на парламента.  Събитието е под патронажа на председателя на парламента Цвета Караянчева. Инициативата е на народния представител Иван Миховски и Фондация „Искам бебе“.  За да присъстват на молебена, дойдоха много граждани от цялата страна. Заедно да се помолим за повече деца на България, призоваха от Фондация „Искам бебе“.  В Троянския манастир председателят на Народното събрание Цвета Караянчева стана кръстница на двете малки сестри – Ванеса и Зорница.", "date": "2018.06.23", "title": "Цвета Караянчева стана кръстница на две момиченца"}
{"url": "https://www.faktor.bg/bg/articles/obshtestvo/ulitsata/200-spetspolitsai-izdirvaha-bez-uspeh-zatvornika-beglets-sled-signal-na-zhena-che-go-e-vidyala", "text": "Избягалият затворник Борис Иванов не беше открит в района между ловешките села Александрово и Дренов. Издирването на  Иванов е продължило  до 11 часа днес, но акцията приключи без успех. Там полицията и жандармерията претърсваха цяла нощ. Около 200 служители на МВР се включиха в издирването му, след като снощи е бил получен сигнал, че той се намира в района. Сигналът е подала жителка на село Александрово: \"Лаеха кучетата, излязохме и оня човек, дето по телевизора сме го видели, същият човек беше. Снощи в един и половина. Веднага се обадиха на полицията и много полицаи имаше, много, много. Насам тръгна, ама не можахме повече, ние от страх не сме излезли вече вънка. Самичък беше. Нямаше нищо на ръцете му или пък да е почукал да иска хляб или водичка, щяхме да му дадем. Какво да правим? Ние сме страхливи.\" Щателно беше претърсена слънчогледова нива, но затворникът така и не беше намерен.  В село Александрово все още има засилено полицейско присъствие. Продължава претърсването на района, което по информация на Националното радио ще продължи и в други съседни села в Ловешко. Иванов избяга в четвъртък сутринта малко след 10 часа от работен обект край Ловеч - млекопреработвателна фирма, където е работил заедно с други затворници. Те са го подгонили след бягството му, но не са успели да го задържат. Мъжът е бил на този обект от няколко дни, след като е бил преместен от затворническото общежитие.", "date": "2018.06.23", "title": "200 спецполицаи издирваха затворника-беглец след подаден сигнал от жена, че го е видяла"}
{"url": "https://www.faktor.bg/bg/articles/hvanaha-izbyagaliya-zatvornik", "text": "При акция и няколкочасово издирване, полицията е успяла да задържи избягалия затворник Борис Иванов, съобщава БНТ. По неофициална информация, има задържан в нивите край град Летница. Проверява се самоличността му. Борис Иванов избяга в четвъртък сутринта малко след 10 часа от работен обект край Ловеч - млекопреработвателна фирма, където е работил заедно с други затворници. Те са го подгонили след бягството му, но не са успели да го задържат. Мъжът е бил на този обект от няколко дни, след като е бил преместен от затворническото общежитие.", "date": "2018.06.23", "title": "Хванаха избягалия затворник в нивите край град Летница!"}
{"url": "https://www.faktor.bg/bg/articles/chakashtite-resheniya-na-telk-pri-preosvidetelstvane-ostavat-po-mesets-i-poveche-bez-pensiya", "text": "Хората с увреждания, които чакат решенията на ТЕЛК при преосвидетелстване, остават по месец и повече без пенсия, докато новото решение влезе в сила. Проблемът не се решава вече няколко години и засяга хиляди пациенти. Парадоксът е, че хора в подобно положени може да кандидатстват за еднократна социална помощ, но следващия месец, а парите ще получат след два месеца. Преписките на пациентите се изпращат в картотека, където има двуседмичен срок за обжалване, след това – в Националния осигурителен институт (НОИ), където текат още 14 дни. „Чакала съм по 3, по 4 – 5 месеца за парите. Не мога да чакам, нямаме с какво да си купим хляб”, разказва Радка Стефанова пред БТВ, чийто син е със заболяване. Нерядко хората в подобно положение нямат близки, на които да разчитат, и зависят само от пенсията, която получават. „В периода, в който бях в НОИ, нямах тези индикации, ще проуча дали наистина е масов този проблем и какво решение може да се предложи”, коментира социалният министър Бисер Петков.", "date": "2018.06.23", "title": "Чакащите решения на ТЕЛК при преосвидетелстване остават с месеци без пенсия"}
{"url": "https://www.faktor.bg/bg/articles/18-godishno-momiche-izbra-zhestoka-smart", "text": "18-годишна девойка се е самоубила днес в жилището си в Пловдив. Тя е хванала с мокри ръце оголените жици на електрическия бойлер в банята. Овъгленото тяло било открито от майката на момичето, която многократно правила опит да се свърже с дъщеря си по телефона. Детето е оставило предсмъртно писмо, адресирано до майка си, в което казва, че съжалява за постъпката си, но това е окончателното й решение, съобщиха разследващи. Tийнейджърката и семейството й са имали проблеми и неразбирателства. В дома в последно време е имало много скандали. Детето е единствено в семейството. Няма яснота дали става въпрос за любовна драма, дали има намеса на дрога, или крайното решение е взето заради това, че момичето и майката са имали противоречия и са се карали. По случая се води разследване.", "date": "2018.06.23", "title": "18-годишно момиче избра жестока смърт"}
{"url": "https://www.faktor.bg/bg/articles/obshtestvo/emigranti/makron-finansovi-sanktsii-za-stranite-koito-ne-priemat-bezhantsi-s-dokazan-statut", "text": "В навечерието на утрешната мини среща на върха в Брюксел по миграцията френският президент Еманюел Макрон се обяви за финансови санкции за страните, които не приемат бежанци с доказан статут. Той и гостуващият му испански премиер Педро Санчес предлагат и създаване на центрове от затворен тип на европейска земя за пристигащите мигранти. Контейнеровоз на датската компания \"Меркс\" спаси 113 мигранти край бреговете на Южна Италия и очаква инструкции от Рим. Испания спаси други 569 при три отделни операции. В морето провизии и дипломатическо решение чака корабът Лайфлайн, нает от германска неправителствена организация. На борда му има близо 240 мигранти. Рим заплаши да конфискува морския съд. Вътрешният министър Матео Салвини във Фейсбук заяви хуманитарните организации, спасяващи мигранти, да забравят за италианските пристанища.", "date": "2018.06.23", "title": "Макрон: Финансови санкции за страните, които не приемат бежанци с доказан статут"}
{"url": "https://www.faktor.bg/bg/articles/izbyagaliyat-zatvornik-opital-da-vzeme-zhena-za-zalozhnik", "text": "Един рецидивист, изнасилвач, обирджия е хванат. Да са спокойни - събота, неделя... Това заяви на извънреден брифинг в Ловеч министърът на вътрешните работи Валентин Радев след залавянето на избягалия затворник Борис Иванов. МВР шефът определи операцията като добре координирана. От прокуратурата обявиха, че на избягалия затворник ще бъде повдигнато още едно обвинение.   В момента Борис Иванов се намира в Районното полицейско управление в Ловеч при засилено полицейско присъствие.  При залавянето му Иванов е бил обграден в периметър от около 100 униформени, сред тях и отрядът за борба с тероризма. Полицията попада по следите на избягалия затворник, след като късно снощи е разпознат от жители на ловешкото село Александрово. \"Залаяха кучетата и внукът стана. Отвори прозореца и видя човека до мрежата. От телевизора човека го видяхме и същият беше. Ей тъй се оглеждаше и бавно, бавно вървеше\", заявява Гюлзар Мехмедова от селото, цитирана от БНТ. Полицията пристига веднага, а проверките в селата продължават и сутринта. Около 14.30 ч. беглецът е забелязан в град Летница, успява да се скрие в изоставена къща в близост до жп гарата, където напада местен жител. За кратко полицията отцепва целия периметър, а в издирването се включва и отрядът за борба с тероризма. Хора от града също започват да търсят. Бягството продължава към жп гарата, където Иванов се опитва да вземе за заложник възрастна жена, планът му обаче беше осуетен от полицията. Гонитбата продължава край нивите на Летница, където Иванов попада в капана на спецчастите, разказа главният секретар на МВР главен комисар Младен Маринов. По-малко от час продължава акцията. В небето е издигнат дрон. Използвани са и следови кучета. В течение за хода на операцията е бил и вицепремиерът Красимир Каракачанов.", "date": "2018.06.23", "title": "Избягалият затворник опитал да вземе жена за заложник"}
{"url": "https://www.faktor.bg/bg/articles/zatyagat-merkite-za-dostap-do-parlamenta-v-rumaniya", "text": "Затягат мерките за достъп до парламента в Румъния, съобщават местни медии. Рестриктивните правила идват на фона на продължаващите протести в страната, предаде БТВ. Само преди дни Съюзът \"Да спасим Румъния\" успя да вкара в парламента няколко протестиращи. Това беше нарушение на правилата, защото те се опитаха да прекъснат изказването на премиера Виорика Дънчила за готовността на страната да поеме председателството на ЕС от началото на 2019 г. Това принуди председателят на Сената Калин Попеску Търичану да обяви нови рестриктивни мерки, които засегнаха и журналистите.", "date": "2018.06.23", "title": "Румъния: Заради нестихващите протести ограничават достъпа до парламента"}
{"url": "https://www.faktor.bg/bg/articles/mateo-salvini-predi-dneshnata-minisreshta-na-varha-badeshteto-na-es-e-postaveno-na-karta", "text": "Бъдещето на Европейския съюз е поставено на карта и ще се определи в течение на годината, заяви министърът на вътрешните работи и вицепремиер на Италия Матео Салвини в интервю пред немското списание Spiegel, предава РИА Новости. „В течение на една година ще стане ясно дали единна Европа ще продължи да съществува“, заяви Салвини. Вътрешният министър на Италия отбеляза, че страната му повече не може да пуска мигранти. „Не можем да приемем нито един човек. Напротив, ние бихме искали да изпратим някъде няколко“, добави той. В сряда Салвини обеща да представи „пътна карта“ за решаване на миграционните проблеми на ЕС по време на работна среща на Европейската комисия, която ще се проведе в неделя, 24 юни, броени дни преди юнската среща на върха на ЕС. В „неформалната работна среща“ ще участват лидерите на Германия, Франция, Италия, Испания, Гърция, Австрия и България. Четирите основни точки ще бъдат укрепването на Европейската служба за контрол на границите Frontex, сключване на споразумения със северноафриканските страни за снижаване на миграционния натиск, създаване на система за прием на мигранти и ускоряване на процедурите за изгонване на нелегалните в страните, откъдето произхождат. В края на поминалата седмица властите в Италия и Малта затвориха своите пристанища за кораба „Водолей“, на чийто борд се намираха повече от 600 мигранти и той бе приет от Испания. Ситуацията около Aquarius предизвика дипломатически скандал в отношенията между Рим и Париж. Представителят на управляващата партия във Франция „Напред, република!“ Габриел Атал определи позицията на Италия като „отвратителна“, а президентът Еманюел Макрон обвини Италия в „цинизъм и безотговорност“ чрез официален представител. В отговор на френската критика, италианското правителство заяви, че няма никакво намерение да приема „лицемерни поучения от страни, които на тема миграция винаги са предпочитали да се обръщат на другата страна“. По-късно премиерът на Италия Джузепе Конте и президентът на Франция Еманюел Макрон проведоха преговора, в хода на които успяха да изгладят различията.", "date": "2018.06.23", "title": "Матео Салвини преди минисрещата на върха: Бъдещето на ЕС е поставено на карта"}
{"url": "https://www.faktor.bg/bg/articles/armiyata-izbiva-stotitsi-demonstrirashti-vav-venetsuela", "text": "Подозренията, че венецуелската армия е избила стотици демонстриращи, а заподозрени престъпници са недосегаеми за правосъдието, показват, че върховенството на закона на практика липсва, заявиха от ООН в доклад, посветен на ситуацията там. Международната организация поиска правителството да изправи пред съд извършителите и обяви, че ще изпрати доклада в Международния наказателен съд, чийто прокурор започна предварително разследване през февруари. В текста се цитират \"достоверни и шокиращи\" свидетелства за убийства на млади мъже по време на операци в бедните квартали. Около 125 души са загинали в антиправителствените протести миналата година, като според ООН силите за сигурност са отговорни за смъртта на поне 46 от тях, а доказателствата за това са изчзенали от досиетата. Венецуела, която е член на ОПЕК, преживява тежка икономическа криза и хиперинфлация, достигаща 25 хил. процента според парламента, в който преобладава опозицията. В страната има непрекъснат недостиг на храни и лекарства. Мадуро казва, че ситуацията в страната е резултат на икономическа война, водена от опозиционните политици с помощта на Вашингтон, отбелязва \"Ройтерс\". Той повиши заплатите за последно през април, малко преди да бъде обявен за победител в оспорваните президентски избори, на които спечели втори мандат.", "date": "2018.06.23", "title": "Армията избива демонстранти във Венецуела"}
{"url": "https://www.faktor.bg/bg/articles/albaniya-spasyava-merkel", "text": "Засега е само хипотеза: Албания, която хем е в Европа, хем е извън ЕС, може да се превърне в основен приемен център за бежанци. Звучи като перфектното решение - и за Ангела Меркел, и за ЕС, пише Аделхайд Файлке за \"Дойче веле\". Засега това е само една хипотеза: Албания би могла да стане централна междинна приемна страна за бежанци. Първи идеята за създаване на центрове за търсещи убежище в Европа, но извън ЕС, лансираха Доналд Туск и австрийският канцлер Себастиан Курц. Австрийският правителствен говорител Петер Лаунски-Тифентал потвърди пред ДВ, че междувременно се водят разговори за създаването на подобен център и с Албания. Съветникът на албанския премиер Ендри Фуга пък каза за ДВ, че засега нито е постъпвало подобно запитване, нито се водят разговори по темата. Опозицията в Албания обаче е на друго мнение: тя дори обвинява правителството, че иска да си купи еврочленството, като се съгласи да стане приемен център за бежанци. Ето как би проработило това: През Албания все още преминават бежанци по т.нар. балкански маршрут. Те пристигат главно през Адриатическо море. Италия, Малта и Гърция обаче отдавна вече не желаят да примат повече мигранти, а ЕС и Германия искат да връщат обратно онези от тях, на които им е било отказано убежище. Какво общо обаче има това с Албания? През малката балканска страна преминава маршрутът на бежанците, освен това тя е разположена на Средиземно море. Пристанището на Дуръс разполага с достатъчно капацитети да поеме много хора. Там могат да бъдат настанени и да получат първоначална регистрация бежанците, които бягат с лодки през Средиземно море, ескортирани от кораби на Фронтекс. Направо от Дуръс могат да бъдат връщани всички, които нямат право на убежище, а останалите да бъдат разпределяни в страните от ЕС. И най-важното: Албания не е членка на ЕС, което в случая особено устройва страните от общността. Ще рече, че в страната не се прилагат европейските регламенти, например за Шенген и около Дъблинското споразумение. Но в същото време Албания е членка на НАТО и това я прави част от западния съюз за сигурност. В момента в Албания се изгражда център на НАТО за борба с тероризма. Към това се прибавя и фактът, че в северната част на страната има високи планини, които образуват допълнителна естествена гранична преграда. Страната има богат опит с бежанци. През 1998/99 година Албания прие около един милион косовари. Освен това вследствие на бежанската криза през 2015 година в страната бяха създадени и допълнителни капацитети за прием на бежанци, които досега почти не са използвани. Говорителят за Югоизточна Европа на Върховния комисариат на ООН за бежанците Невен Цървенкович потвърди за ДВ, че от 2017 година насам Албания е удвоила своите капацитети. Освен това албанският вътрешен министър Фатмир Джафай предприе поредица от двустранни разговори в няколко европейски столици, вкл. в Берлин, на които темата за миграцията е сред основните точки. За разлика от Либия, Албания е сигурна страна на европейска земя, но пред вратите на ЕС. Страната се стреми към пълноправно членство и е склонна да спазва европейските стандарти по отношение на човешките права, например. Върховният комисариат на ООН за бежанците потвърждава, че Албания се отнася добре към намиращите се в страната бежанци. С всичко това Либия, сочена за алтернатива, има проблеми. В момента Либия е страна без реално управление и държавна структура. Германският вътрешен министър Хорст Зеехофер заяви при последната си среща с австрийския канцлер, че подкрепя идеята за създаването на миграционни центрове извън ЕС. Преди предстоящата тази неделя извънредна среща на върха, правителственият говорител Щефан Зайберт не пожела да коментира темата. Евентуална \"албанска сделка\" би туширала вътрешнополитическото напрежение в Германия, защото Албания предлага \"хуманно\" решение, което в същото време решава и проблема на министър Зеехофер със сигурността - контролиран подход под надзора на ЕС, но все пак извън общността. Хорст Зеехофер ще бъде доволен и би могъл преди изборите в Бавария да представи \"сделката\" като свой успех. А правителствената криза на практика ще бъде преодоляна. \"Албанското решение\" може да бъде от полза и за Албания. Социалистическото правителство в Тирана е под силен натиск от страна на консервативните кръгове, и най вече от германските християндемократи. Препоръката за започване на преговори с Албания, която трябва да бъде одобрена на предстоящата среща на върха на ЕС, е под въпрос заради проблемите на Албания с върховенството на закона. Чрез бежанската сделка обаче Албания би могла да си спечели благоразположението на ЕС, който трябва да е благодарен на Албания, че му е помогнала да си реши проблема с мигрантите. Такова решение би било изцяло в смисъла на старата балканска поговорка: \"И вълкът сит, и агнето цяло\". И наистина всички накрая биха били доволни - и ЕС, и Албания, но също и Ангела Меркел и Хорст Зеехофер.", "date": "2018.06.23", "title": "Албания спасява Меркел"}
{"url": "https://www.faktor.bg/bg/articles/oon-ruskite-voyski-van-ot-pridnestrovieto", "text": "Общото събрание на ООН прие с обикновено мнозинство проекторезолюция на Молдова, призоваваща за незабавно изтегляне на влизащите в състава на миротворческите сили руски военни в Приднестровието, предава ТАСС. Проекторезолюцията са подкрепили повечето страни от ЕС, отбелязва ТАСС, сред които Австрия, Белгия, Дания, Германия, Гърция, Италия, Испания, Полшна, Португалия и др., както и САЩ и Канада. Сред въздържалите се са множество африкански и латиноамерикански страни, както и членове на ОНД. Сред страните, гласували „против“, са Армения, Беларус, Куба, Иран, Никарагуа, Сирия и Венецуела, отбелязва ТАСС. Проекторезолюцията е подготвена от Молдова в съавторство с Грузия, Канада, Латвия, Литва, Румъния, Украйна и Естония. Предложеният документ предлага на Общото събрание „да включи в предварителния дневен ред за своята седемдесет и трета сесия точка, озаглавена „Пълно извеждане на чуждестранните въоръжени сили от територията на Република Молдова“. Авторите смятат, че е необходимо да „се призовава Русия настоятелно, без уговорки и по-нататъшно забавяне, да завърши предвиденото извеждане на оперативната група руски войски и въоръжението им от територията на Република Молдова“. Текстът на резолюцията се привежда от базата документи на ООН. Според руската страна въпросът се политизира излишно. Дмитрий Полянски, първи заместник-постоянен представител на Русия при ООН: Съжаляваме във връзка с резултата от състоялото се гласуване. Излишната политизация на проблема се случи именно в момента, когато бе отбелязан прогрес в преговорите между Кишинев и Тираспол. По думите на Полянски за никого не е тайна, че руските сили са гарант за мира и стабилността в района. Руската страна е внесла предложение за отлагане на гласуването по проекторезолюцията след по-подробното му обсъждане, но то е било отклонено.", "date": "2018.06.23", "title": "ООН: Руските войски - вън от Приднестровието!"}
{"url": "https://www.faktor.bg/bg/articles/ekaterina-zaharieva-temata-za-migrantite-vinagi-shte-izskacha-kato-razdelitelna-liniya-v-es", "text": "Темата за мигрантите е във фокуса на всички Съвети и на европейските лидери от 2015 г. насам. Докато не я затворим и не направим дългосрочна политика, мисля, че тя ще бъде много разделяща. Дори не можем да говорим за някакви дебати за обединение, защото тя винаги ще изскача като разделителна линия. Това коментира в студиото на БНТ вицепремиерът и министър на външните работи Екатерина Захариева по повод извънредната среща в Брюксел по въпроса за мигрантския натиск. Захариева обясни още, че на българската граница няма натиск, но това не означава, че и в Европа няма. По думите на вицепремиера, в момента най-големият натиск е през Либия към Италия. В африканската страна почти няма граничен контрол, а потокът към Европа е от незаконни мигранти. Нека правим разликата с бежанци, допълни външният министър. \"Първото и най-важно е да проявим солидарност към мигрантите и да опазим външната граница на ЕС. Шенгенското пространство де факто не работи, и то от няколко години. Нашата позиция е, че трябва да опазим външните си граници, а не да се ограждаме отвътре. Знаете, че \"Фронтекс\" беше създадена и заработи именно от тук, от България. Сега е необходимо увеличаване на капацитета и правомощията й, същото важи и за техническите ресурси\", посочи Захариева. Вицепремиерът каза още, че ключов аспект в трайното решение на проблема с бежанците е предприемане на навременни мерки за общата политика, както и грижа за самите бежанци. \"Най-големият бежански поток от Близкия изток е в Турция, Ливан, Йордания. Споразумението между ЕС и Турция от 2016 г. доведе де факто до нулев натиск за България. То е с много ясни ангажименти към Турция и те са за тези два милиона бежанци, които са на територията на южната ни съседка. Да не пропускаме и факта, че ЕС подпомага и Йордания и Ливан, отпускат се средства тези бежанци да стоят близо до съседните си страни\", обясни още вицепремиерът. Външният министър изрази позиция, че всеки, който прекрачи границите на закона, трябва да бъде връщан обратно. Това не е нехуманна позиция, защото така ние спасяваме животи. Трафикантите, които търгуват с човешки животи, не се интересуват от мигранти, обясни Захариева. Според нея, европейските лидери трябва да знаят, че граница на ЕС не е равно на граница на сигурност в Европа и тази граница включва и балканските държави. Вицепремиерът коментира и внесения вот на недоверие от опозицията. По думите й, в началото и края на европредседателството е използвана възможността да се иска вот на недоверие, но въпросът е да има сериозни основания за това. Вотът няма да мине, коалицията е стабилна, категорична е Екатерина Захариева. Тя подчерта още, че отношенията ни с Македония са една от използваните теми за критика от страна на опозицията, но подписването на Споразумението със западната ни съседка миналата година работи и съгласуваните решения трябва да продължат да се спазват - нещо, което не се е случило с договора от 1999 г.", "date": "2018.06.23", "title": "Екатерина Захариева: Шенгенското пространство де факто не работи от няколко години"}
{"url": "https://www.faktor.bg/bg/articles/tragva-naroden-vot-za-okonchatelnoto-sporazumenie-za-brekzit", "text": "Британски проевропейски политици, главно от опозиционните партии, се надяват да привлекат хиляди привърженици на шествие днес за \"народен вот\" за окончателното споразумение за напускане на Европейския съюз на втората годишнина от референдума за Брекзит, предаде ДПА. \"Каквото и да е мнението ви за Брекзит, всеки би се съгласил, че това е важна сделка. И тя не е сключена\", заяви кампанията за \"народен вот\" преди шествието днес в центъра на Лондон. Проевропейската кампания прикани хората, които я подкрепят, да \"направим така, че ние, народът, които сме засегнати за поколения напред от преговорите на правителството за Брекзит, да се произнесем с народен вот по окончателното споразумение за Брекзит. Тази събота десетки хиляди хора от цялото Обединено кралство ще участват в шествие за народен вот в Лондон, за който расте подкрепата в страната\", каза депутатът лейбърист Чука Умуна. \"Преговорите са в хаос, правителството създаде пълно объркване с Брекзит и сега е време народът да си върне контрола над този процес\", добави той, предава БТА. Кампанията за \"народен вот\" не е обявила ясен план как възнамерява да организира ново гласуване, какви ще бъдат въпросите, нито как ще бъдат съчетани резултатите от двете гласувания, посочва ДПА.", "date": "2018.06.23", "title": "Тръгва \"народен вот\" за окончателното споразумение за Брекзит"}
{"url": "https://www.faktor.bg/bg/articles/540-voennoinvalidi-s-pensii-130-170-leva-vdovitsite-na-pochinali-s-nasledstveni-pensii-150-170-leva", "text": "Импийчмънтът за американския президент Доналд Тръмп искат 42% от американците. Това показват резултатите от проучване на Си Ен Ен и Центъра за социално-политически изследвания на SSRS. В същото време рейтингът на одобрение на Тръмп падна до 39%. Телевизионният канал сравнява резултатите с тези от март 1974 г. - по това време 43% от американците подкрепят обявяването на импийчмънт за президента Ричард Никсън. Тези данни са от разгара на скандала \"Уотъргейт\".", "date": "2018.06.23", "title": "Половината американци искат импийчмънт за Тръмп"}
{"url": "https://www.faktor.bg/bg/articles/krum-zarkov-gerb-sa-genialni-nadyavam-se-da-padnat", "text": "От ГЕРБ са гениални - 10 години са на власт и все са им виновни старите правителства. Така зам.-председателят на парламентарната група на \"БСП за България\" Крум Зарков коментира мненията, които се чуха от управляващата партия за внесения от левицата вот на недоверие.  Някои депутати от ГРЕБ изтъкнаха, че проблеми, които има държавата в сектор \"Сигурност\", се дължат на тежкото наследство, оставено от правителството на Орешарски.  \"Ние чуваме тези обвинения по повод на всяка критика. Винаги са виновни предишните, но ако това е така, те трябваше да излязат пред хората по време на кампания и да кажат проблемите, а не да изписват страници с мерки. Помните ли обещанието за полицай във всяко село и за 6000 нови служители на МВР? Това не се случи, БСП ли е виновна?\", каза Зарков по Дарик радио.  \"Да обяснят защо мерките им не са проработили и какво ще направят. Останалото е прехвърляне на топката\", допълни той.  \"Надявам се това правителство да падне\", каза още социалистът. Той посочи, че аргументите на БСП за вота на недоверие са обяснени подробно в 18 страници. \"Особено акцентираме върху проблемите с битовата престъпност, убийствата, бегълците от затворите, неразкритите престъпления\", каза Зарков. Той бе категоричен, че на този етап правителството не може да осигури сигурността на гражданите.  Според него ситуацията е сериозна и в сектор \"Отбрана\". \"Въпреки многократно поеманите ангажименти, правителството няма ясен план и визия как да се справи с драматичната обстановка във Въоръжените сили, както в материален, така и в социален аспект\", посочи той.", "date": "2018.06.23", "title": "Крум Зарков накара чак слънцето да грейне: В ГЕРБ са гении!"}
{"url": "https://www.faktor.bg/bg/articles/novini/svyat/dekomunizatsiyata-zapochna-i-v-kazakstan-v-stranata-masovo-svalyat-savetski-pametnitsi", "text": "По указание на Нурсултан Назарбаев в Казакстан започна масова декомунизация: свалят съветски паметници, преименуват населени места, улици и площади.  Новата политика на управляващите в Казакстан предизвика истинска истерия в прокремълските медии, съобщава „Диалог.US”. Те отбелязват, че само преди дни в гр. Есил е бил свален монумент на съветския вожд Владимир Илич Ленин.   В същото време в Актоб е демонтиран паметникът на първия ръководител на Казакстан, когато страната е част от СССР – Левон Мирзуян, участвал активно в репресиите през 1937 година.  А в навечерието на 9 май е разрушен монументален комплекс на работниците в свинцовия завод, загинали по време на Втората световна война. Освен това масово се преименуват „идеологически остаряли” съветски названия на населени места, площади и улици. Едновременно с това са зачестили и случаите на вандализъм по отношение на все още недемонтирани комунистически паметници. Казакстанците вероятно не изпитват топли чувства към тази страница от своята история и се опитват да я изтрият от своята памет.  Кремълските медии, естествено, не без съдействието на Външно министерство на РФ, създават огромна истерията по повод нежеланието на Казакстан да бъде част от „руския свят”, тоест от съветската идеология. Пропагандаторите естествено заклеймяват казакстанците, обявявайки ги за „националисти”. „В Казакстан започват да господстват ултралевите идеи, при това налагани от управляващите в страната, без участието на Майдана” – истерично пропагандира одиозното издание „Русская весна”.", "date": "2018.06.23", "title": "Декомунизацията започна и в Казахстан – в страната масово свалят съветски паметници"}
{"url": "https://www.faktor.bg/bg/articles/politika/hlyab-i-pasti/bsp-sreshtu-bezzakonieto-i-terora-koito-sazdade", "text": "Мечтата на всеки човек е да се махне от България, заяви Елена Йончева, говорител на ПГ на БСП в едно телевизионно предаване по повод на вота на недоверие срещу кабинета.  Това е така донякъде, но българските граждани в преобладаващото си мнозинство имат и една по-голяма мечта.  Тя е БСП да се махне от България и да изчезне с цялата онази корупционно-кагебейска „култура“,  с онова неприкрито чуждопоклонничество и васална преданост пред грубата сила на Кремъл, с което отрови земята ни и  За физическото унищожение на хиляди други какво да говорим.  Това унищожение не приключи на 10 ноември 1989 г., съвсем не. За новия му революционен етап се погрижиха едни червени генерали, които с едната ръка създаваха силовите групировки, та да могат да продължат терора и да владеят икономиката, с другата „печелеха“ избори. С едната лампзазлиите чупеха глави с бухалка и разстрелваха по улиците, с другата градяха демокрация и нареждаха протежетата си на входа и на изхода на всеки бизнес, който прави някакви пари, създаваха капиталисти от проверени другари. И хората им плачеха по медиите колко спокойно сме си живели по социализма, а демокрацията какво направила, мръсницата. И досега Корнелия Нинова ни обяснява колко много ни е отнела, но пък  не казва колко даде на тях...   Сякъш през всичките тези годинни кънтеше гласът на Ленин: „Да се разстрелват на място... Колкото по-голямо е разнообразието, толкова по-добре, толкова по-богат ще е общият опит...\"  Организираната престъпност, създадена от ДС, вилнееше както и башибузук из цяла България. Избиваха се и самите нови  башибозуци, разбира се, гърмяха, взривяваха, унищожаваха и водачите на тази или онази орда.     Случваше се  да се събудиш и да видиш през прозореца си          Поне на мен ми се е случвало. Убитите по този начин по време на прехода са хиляди...  Случвало се се какво ли не. Ще спомена само първите си асоциации.   \t Един престъпен бос погуби в огнен ад цял камион войничета и всичко се потули. Един бивш премиер бе разстрелян пред дома си, след като не можа да уреди действащият премиер да подпише едно договорче, а газопреносната мрежа да стане чужда собственост. Най-вероятно по чиста случайност куршумите го настигнаха след този „гаф“. Уби го на Андреев ден един „клошар“, като без да иска  създаде метафора  за съвременните измерения на „класовата война“.   Мина време. Снайперист прониза пред офиса му създадения от въпросния бивш премиер капиталист №1 на републиката, който дори си доведе цар и го направи министър-председател. Не без помощта на онези генерали, разбира се.   Този капиталист беше казал на създателя си, че вече той ще кара влака, преди да  убият бившия премиер, естествено.  Този мастит повелител на българския капитал, бивш борец, който обичаше да лови мухи на съвещанията на разнообразните  бордове на директорите на корпорациите си,  по една случайност беше дал показания по размърдалото се за малко дело за убийството на бившия премиер. Ден преди да го застрелят.  Мога да пиша за такива убийства до Нова година,  в много от случаите съм висял на местопрестъпленията поради естеството на работата си,  но няма да създавам поредица от книги. Мнозина написаха.      \"Става дума за агресия навсякъде, убийства, набези по селата“. Обясни как България е погубена.     Колко къса памет? Или какво нахалство?  \"Съдът не трябва да премахне терора. Ако обещае това, то би било самоизмама или измама, а да се обоснове и узакони принципиално и ясно, без фалш и украса...\", казваше Ленин. И този принцип никога не е забравян от нашите му последователи, решили при новите условия да изградят комунизма за себе си,  див капитализъм за всички останали.    Мечта БСП да изчезне от хоризонта може скоро и да се сбъдне, ако социалистите успеят във фанатичния си  поход и грабнат властта. Ще се задържат най-много година и нещо и партията им ще се запъти  направо към небитието, защото ленинистко-сталинската им риторика ще вбеси хората, ще ти изкара на улицата, намеренията на социалистите да отклонят България от европейската й орбита ще лъснат ясно, но този път прошка надали ще има.  Няма за помогне и оковаването на София в железни ограждения и   жандармерията на всеки ъгъл, както не помогна на Орешарски и неговите началници. Вероятно вярват, че ще се задържат с още по-сурови мерки, предвид  международното положение и агресивността на върховния си вожд, но и това няма да им помогне.    „", "date": "2018.06.23", "title": "БСП срещу беззаконието и терора, които създаде"}
{"url": "https://www.faktor.bg/bg/articles/ninova-napisa-traktat-za-bezhantsite-v-pismo-do-12-evrolideri", "text": "Лидерът на БСП Корнелия Нинова изпрати писмо до 12 европейски лидери, сред които лидерите на партии от Вишеградската четворка и премиерите на Португалия - Антонио Коща, Испания – Педро Санчес, Гърция – Алексис Ципрас,Словакия – Петер Пелегрини, Швеция – Щефан Льовен, Малта – Джоузеф Мускат, Румъния – Виорика Дънчила по повод мигрантската криза. \"България, като външна граница на Съюза, има своите особени отговорности, както и специфични трудности и проблеми и това трябва да бъде осъзнато и отчетено от нашите партньори. Най-главната цел е да избегнем превръщането на нашата страна и на Балканите в огромен бежански лагер, своеобразна буферна зона между зони на конфликт и Шенгенска Европа. Рисковете това да се случи са повече от реални\", написа им тя, съобщиха от пресцентъра на БСП. Тя изтъква, че бежанската криза беляза политическия живот на ЕС през последните няколко години, а липсата на координиран, адекватен и навременен общоевропейски отговор на мигрантската криза, показва, че текущата система за убежища не е в съответствие с актуалните предизвикателства. Корнелия Нинова отбелязва, че бягащите от кървавия сирийски конфликт, съгласно международните норми, имат право да получат закрила. \"В същото време, значителна част от влизащите без разрешение чужди граждани не могат да бъдат определени като „бежанци“ и следва да бъдат разглеждани като незаконни мигранти, т.е. връщани обратно в страните им по произход. Водени от интересите на България и на българския народ , ние настояваме за този подход”- казва председателят на БСП в писмото си. Тя смята за неприемливо и неработещо предложението на Германия - подписването на двустранни споразумения - финансова помощ в замяна на приемане и интеграция на мигранти. „Отбелязваме, че следва да бъдат разработени механизми, устойчиви на кризи и за превенция, като фокусът бъде поставен преди всичко върху основни области, като засилване на охраната и контрола на външните граници” - предлага Корнелия Нинова. Тя настоява за по-строг контрол на външните граници на държавите – членки на ЕС, непрекъснат мониторинг по всички маршрути, в противдействие на незаконната миграция и нелегалния трафик на хора; по-нататъшно засилване и прилагане на интегрираното гранично управление и на обмена на информация в рамките на ЕС, между страните – членки и агенциите, както и с международните партньори. \"Бих искала да подчертая, че в контекста на днешните предизвикателства, Европа се променя и така трябва, иначе ще я загубим, ако продължаваме по същия начин. Европа трябва да бъде спасена и да продължи напред като единен, сигурен и здрав Съюз между силни държави” - завършва писмото си лидерът на БСП.", "date": "2018.06.23", "title": "Скучно и прозаично: Нинова \"пренаписа\" опорните точки за бежанците в писмо до 12 евролидери"}
{"url": "https://www.faktor.bg/bg/articles/politsiyata-e-po-petite-na-izbyagaliya-zatvornik", "text": "Мащабна полицейска операция в няколко села около Ловеч заради издирвания избягал затворник Борис Иванов. По непотвърдена информация разследващите са попаднали на горещи следи. Вчера в търсенето се включи и хеликоптер, но без резултат. Тази сутрин в операцията се включиха и служители на Специализирания отряд за борба с тероризма. Под полицейска блокада е целият район между ловешките села Александрово, Дренов и Деветаки. Следови кучета са намерили дрехи на беглеца и са по следите му. Вдигани са и дронове, за да се огледа периметъра, но са били свалени заради лошото време. Униформените претърсват всеки храст и са убедени, че ще го заловят още днес. Главният секретар на МВР Младен Маринов също е бил на място в късните часове в петък, за да даде инструкции за издирването. Властите вярват, че рецидивистът Борис Иванов ще бъде намерен до края на деня. Иванов избяга, докато беше на работа в млекопреработвателен цех. Излежава 13-годишна присъда за блудства и кражби.", "date": "2018.06.23", "title": "Полицията по петите на избягалия затворник, очаква се днес развръзка"}
{"url": "https://www.faktor.bg/bg/articles/nad-stranata-preminava-barz-studen-atmosferen-front", "text": "Над страната преминава бърз студен атмосферен фронт. Oчакват се интензивни явления, породени от температурната разлика от двете страни на фронта. Главно в източните и южните райони ще има краткотрайни валежи и гръмотевична дейност, но от северозапад облачността ще се разкъсва и намалява. През деня ще е ветровито, но привечер северозападният вятър ще започне да отслабва. Ще е чувствително по-хладно, с преобладаващи максимални температури между 20° и 25°, за София - около 20°. Това съобщиха от Националния институт по метеорология и хидрология (НИМХ) към Българската академия на науките (БАН). С преминаването на студения атмосферен фронт налягането бързо ще се повиши и ще е по-високо от средното за месеца. Над Черноморието ще е предимно облачно, с превалявания от дъжд. Ще духа умерен и силен северозападен вятър, с който температурите ще се понижават и максималните ще са 20-23°. Температурата на морската вода е 23-25°. Вълнението на морето ще е 2-3 бала. Над планините ще преобладава облачно време. Краткотрайни валежи ще има на места, главно в планините в Източна България и Рило-Родопската област. В крайните южни планински райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура на височина 1200 метра ще е около 13°, на 2000 метра – около 7°.", "date": "2018.06.23", "title": "Над страната преминава бърз студен атмосферен фронт"}
