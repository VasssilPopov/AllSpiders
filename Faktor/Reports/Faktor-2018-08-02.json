{"url": "https://www.faktor.bg/bg/articles/novini/svyat/direktorat-na-amerikanskoto-razuznavane-rusiya-prodalzhava-da-se-namesva-v-izborite-ni", "text": "\"Русия продължава да опитва да отслаби и раздели Съединените щати, като се намесва в американския изборен процес и в политическия дебат\". Такова обвинение отправи днес директорът на националното разузнаване на САЩ Дан Коутс на пресконференция в Белия дом, предаде БТА, позовавайки се на АФП.  \"Това е заплаха, която трябва да вземем много на сериозно\", предупреди на свой ред директорът на ФБР Кристофър Рей, който също направи изявление на пресконференцията.", "date": "2018.08.02", "title": "Директорът на американското разузнаване: Русия продължава да се намесва в изборите ни"}
{"url": "https://www.faktor.bg/bg/articles/novini/svyat/amerikanski-senatori-vnesoha-zakonoproekt-za-novi-sanktsii-sreshtu-rusiya", "text": "Група сенатори републиканци и демократи внесе законопроект, който според тях ще повиши натиска над Русия в отговор на намесата на Москва в изборите в САЩ, както и заради дейността й в Сирия и агресията й в Крим, предаде БТА, цитирайки Ройтерс. \"Сегашният режим на санкции не успя да откаже Русия да се меси в наближаващите междинни избори тази година. Целта ни е да променим статуквото и да наложим смазващи санкции и други мерки срещу Путинова Русия, докато Путин не престане да се меси в изборния процес в САЩ, не спре кибератаките над инфраструктура в САЩ, не изведе Русия от Украйна и не прекрати усилията да създава хаос в Сирия\", каза сенаторът републиканец Линдзи Греъм. Сенаторът демократ Боб Менендес заяви, че администрацията на Тръмп не се е съобразила напълно с вече приетите миналото лято санкции срещу Русия. \"Този законопроект е следващата стъпка по оказване на натиск над Кремъл и израз на категоричното осъждане от страна на Конгреса на САЩ, за да разбере най-после Путин, че САЩ повече няма да търпят поведението му\", каза той. В законопроекта са включени ограничения на нови транзакции с руски държавни облигации, енергийни проекти внос на руски уран и нови санкции срещу руски политици и олигарси.", "date": "2018.08.02", "title": "Американски сенатори внесоха законопроект за нови санкции срещу Русия"}
{"url": "https://www.faktor.bg/bg/articles/novini/balgariya/mon-proekt-za-dzhendar-balansiran-model-nyama-da-poluchi-odobrenie-za-prilagane-v-obrazovatelnata-sistema-u-nas", "text": "Проект \"Форум за джендър балансиран модел в училище\" няма да получи одобрение да се използва в образователната система у нас. Това съобщиха от пресцентъра на Министерството на образованието и науката /МОН/ във връзка с публикации в медиите относно този проект. Проектът е изготвен от екип на Института за изследване на обществата и знанието към БАН. Той е разгледан от Националната комисия за ЮНЕСКО, която се председателства от МВнР. Ако проектът бъде одобрен от ЮНЕСКО за финансиране, той няма да получи одобрение да се използва в образователната система у нас, уточняват от МОН. На заседанието на комисията са били обсъдени общо 7 проекта. МОН е подкрепило с официално писмо само един - \"Карстът - последното \"бяло\" петно на планетата Земя\", представен от Националния институт на БАН по геофизика, геодезия и география. МОН е изразило подкрепа и за проекта \"Участие на жените в инженерно-техническите направления за постигане на устойчиво развитие\" на Техническия университет - София, посочват от пресцентъра.", "date": "2018.08.02", "title": "МОН: Проект за джендър балансиран модел няма да получи одобрение за прилагане в образователната система у нас"}
{"url": "https://www.faktor.bg/bg/articles/novini/balgariya/zaev-balgariya-ni-podade-raka-v-nay-vazhniya-moment", "text": "Македония и България си подадоха ръка, за да развиват отношенията си. Подадената ръка от България дойде в най-значимия момент за Македония. Това каза премиерът на Македония Зоран Заев на тържественото отбелязване на 115-ата годишнина от избухването на Илинденско-Преображенското въстание в Благоевград. \"Паралелно с решаването на политическата криза в Македония, имахме силна и важна дипломатическа година. Подкрепата на България и на премиера Борисов беше изключителна и от изключителна важност за Македония. Това е силна подкрепа на истински приятел“, сподели той. \"С България поставихме историята и миналото като твърди основи, с които започнахме да градим европейската и евроатлантическа интеграция на страните ни, народите ни и на целия регион“, заяви още Зоран Заев. \"Днес се покланяме пред загиналите за свободно бъдеще и с чиста съвест можем да кажем, че и нашите поколения минаха през предизвикателствата и се бореха за права, за свобода и за човешки живот“, допълни македонският премиер.", "date": "2018.08.02", "title": "Заев: България ни подаде ръка в най-важния момент"}
{"url": "https://www.faktor.bg/bg/articles/novini/svyat/amerikanskite-sanktsii-srinaha-turskata-lira", "text": "Рекорден срив на турската лира. За първи път валутата на нашата съседка падна под 5 лири за един долар. Поводът са санкциите, които Съединените щати наложиха на двама турски министри заради арестуван американец. Експерти обаче сочат, че причините за срива са по-комплексни. Разпродажба на турски ценни книжа започна, след като Вашингтон обяви санкции срещу двама турски министри - Абдухамит Гюл и Сюлейман Сойлу. Американците ги обвиняват, че стоят в основата на незаконното задържане на пастора Андрю Брънсън в турски затвор. „Заплахите срещу Турция не отиват на Америка. Ние сме верен съюзник в НАТО и сме стояли на тяхна страна много пъти. Извинявайте, но не приемаме този заплашителен тон\", заяви турският президент Реджеп Ердоган. Турция обвинява задържаният пастор в шпионаж и връзка с терористични организации и каза, че ще го върне в Америка, ако те им изпратят проповедника Фетулах Гюлен. Един от санкционираните министри Абдулхамит Гюл написа: \"Нямам никакви намерения да живея в Съединените щати. Не притежавам и един цент извън Турция.\" Другият санкциониран министър се закани, че на обвиняваният за опита за преврат в Турция Фетулах Гюлен няма да ще бъде позволено да остане в Съединените щати. Според експерти санкции срещу министрите на правосъдието и вътрешните работи не би трябвало да имат никакво реално отражение върху икономиката и финансите, но реалността е друга. Инвеститорите разчитат в санкциите поредния знак за международната изолация на Турция и се притесняват от неща като назначаването на зетя на Реджеп Ердоган за финансов министър и политическия натиск върху централната банка да намали лихвите в разрез с финансовата логика.", "date": "2018.08.02", "title": "Американските санкции сринаха турската лира"}
{"url": "https://www.faktor.bg/bg/articles/novini/svyat/-startsi-razboynitsi-obirali-ofisi-zaradi-niski-pensii", "text": "Акция „Старци разбойници” на испанската полиция – задържани са двама пенсионери в Барселона, които ограбили 30 офиса. Обяснението на задържаните – твърде ниски пенсии. Двамата мъже са на 66 и на 67 години. Разкрити са след цяла година разследване на полицията. Камери за видеонаблюдение показват как пенсионерите изчаквали последния служител да напусне офиса и минути по-късно щурмували помещенията. Въпреки аргумента за ниски пенсии, проверка установила, че единият задържан притежава къща с басейн.", "date": "2018.08.02", "title": "\"Старци разбойници\" обирали офиси заради ниски  пенсии"}
{"url": "https://www.faktor.bg/bg/articles/novini/svyat/predi-vakantsiyata-trump-publikuva-16-posta-za-24-chasa", "text": "Остават часове до лятната ваканция на американския президент Доналд Тръмп, но това едва ли означава, че той ще спре с публикациите в „Туитър”. Германското издание „Ханделсблак” е анализирало постовете на Доналд Тръмп от встъпването му длъжност – те са повече през лятото, отколкото през зимата, а през юни тази година достигат рекордните 333 „туита” на месец. Това означава, че ако се публикуват в книга, тя ще има над 300 страници. Освен думите „fake news” или „фалшиви новини” най-често Тръмп използва определенията „велик” и „лош”. Най-често спомена Русия и руския президент Владимир Путин – 155 пъти, след което са Северна Корея и Китай и техните лидери. От американските политици критикува предшественика си Барак Обама и главният опонент по време на президентските избори Хилъри Клинтън. Американският президент обича да повтаря, че за него няма почивка, но все пак за няколко дни се очаква да замени Белия дом с голф игрище. В Бедминстър, Ню Джърси, е обявен специален режим на полетите заради очаквания президентски самолет. Там се намира един от любимите голф клубове на Тръмп. Според онлайн издание за голф новини от встъпването си в длъжност до края на юни тази година Тръмп е играл общо 135 пъти любимия си спорт. В дните извън Белия дом президентът няма да спре напълно работа, като новините ще идват и от профила му в „Туитър”. За последните 24 часа американският президент има 16 нови публикации в профила си.", "date": "2018.08.02", "title": "Преди ваканцията: Тръмп публикува 16 поста за 24 часа"}
{"url": "https://www.faktor.bg/bg/articles/novini/balgariya/izmama-falshiv-profil-na-stolichniya-kmet-vav-feysbuk-sabira-pari", "text": "Измамници искат пари от името на столичния кмет Йорданка Фандъкова. През фалшив профил във „Фейсбук” те събирали средства от хората. Преди дни кметът на София с изненада установява, че от нейно име и профил тече набирателна кампания за средства.  „Избрали са социална кампания, защото знаят, че аз подкрепям такива и така ще звучи по-достоверно”, коментира Фандъкова.  Освен че е разкрила измамата в собствената си страница, тя е сезирала и ГДБОП. Според експертите това се случва често и никой не е застрахован. „Новата версия на телефонните измами са фалшивите профили и съобщенията”, подчерта Ясен Танев, специалист по киберсигурност.  И все пак – как да се предпазим от измама? „Когато получим съобщение, трябва да отворим профила, да видим кога е създаден и да прегледаме снимките – дали са само частни или са само свалени от медиите, и колко души го следват”, препоръчва Танев.  Фалшивият профил на столичния кмет все още не е свален от мрежата, затова бъдете внимателни.", "date": "2018.08.02", "title": "Измама: Фалшив профил на столичния кмет във \"Фейсбук\" събира пари"}
{"url": "https://www.faktor.bg/bg/articles/novini/svyat/letnite-poroi-na-ostrov-korsika-vzeha-pet-zhertvi", "text": "Летните порои на остров Корсика отнеха живота на петима туристи. Те били връхлетени от триметрова вълна, която се образувала при наводненията. Сред загиналите има и 7-годишно дете. Планински бури, съпроводени от поройни дъждове довели до рязкото покачване на нивото на реката в каньона Зойку - едно от най-красивите места на Корсика. Природна забелижетелност, съчетаваща внушителни гледки на водопади и планински пейзажи. \"В следобедните часове там имаше гръмотевици и валя много. Туристите вероятно са били връхлетени внезапано в сухата част на реката от вълна с височина до три метра\", съобщи Ерик Бруяр, прокурор. Туристите се движели покрай реката, когато били отнесени от огромната вълна. Сред загиналите са планинският водач, дете и неговият баща. \"В началото са били 11 души, но 4-ма от групата се върнали обратно. Така седем туристи продължили. Дали е било неразумно решението им? Разследването ще установи\", заяви Томас Мондоловини, полицейски комендант. Майката на загиналото момиче успяла да се спаси. Оцелели са още двама от групата - баща и син, които били издърпани с въже от хеликоптер. Няколко часа продължи издирването на 22-годишна жена от групата. Тялото й беше открито на няколкостотин метра от мястото, където бяха намерени другите туристи.", "date": "2018.08.02", "title": "Летните порои на остров Корсика взеха пет жертви"}
{"url": "https://www.faktor.bg/bg/articles/novini/svyat/ruskite-noshtni-valtsi-se-okopavat-v-slovakiya", "text": "уският ултранационалистически рокерски клуб \"Нощните вълци\" разширява присъствието си в Словакия. Това накара страната, която е член на НАТО, да предприеме действия за ограничаване на влиянието му на фона на безпокойство от засилване на крайната десница, пише Ройтерс. През юни \"Нощните вълци\", на които са наложени американски санкции заради ролята им в проруския бунт в Украйна, отвориха свой филиал в Словакия и същия месец проведоха там съвместни тренировки от военен тип с 200-членната паравоенна организация \"Словашки наборници\". Според проучване от 2017 г. на \"Ипсос\" Словакия е най-проруски настроената от държавите от Вишеградската четворка. Тя беше предоставила и коридор на рокерите да преминат през нейна територия, докато Полша и Германия им забраниха. Заместник-министърът на отбраната Роберт Ондрейчак заяви, че е обезпокоен от надигането на групировки, противопоставящи се на идеалите на демокрацията, както и от потенциалната заплаха, която по думите му представляват \"Нощните вълци\" от гледна точка на проруската пропаганда. \"Неотдавнашното сътрудничество между \"Словашките наборници\" и местния филиал на \"Нощните вълци\" - средство за мека сила на руската хибридна стратегия и пропаганда, които са открито против демократичната система, против ЕС и НАТО - е още по-обезпокоително\", каза той. Критиците обвиняват Русия на Владимир Путин, че води хибридна война - съчетание от политическа подривна дейност, кибервойна и неконвенционални военни действия - за да увеличи влиянието си. Имаше и твърдения за руска намеса в американските избори през 2016 г., нещо, което Путин категорично отрича. През Студената война Словакия беше част от съветския блок, но след като през 2004 г. се присъедини към ЕС и НАТО, отиде категорично в западната орбита. Лявоцентристкото й правителство обаче все още се стреми към тесни търговски отношения с Русия и с неохота подкрепи санкциите на ЕС срещу Москва заради анексирането на украинския Кримски полуостров. В основата на безпокойствата на Ондрейчак са \"Словашките наборници\", групировка, създадена през 2012 г. от Петер Швърчек, който признава, че като 16-годишен е бил на обучение в руски военен лагер. Швърчек отрича неговата организация да е вършила нещо незаконно или да е свързана с екстремистки групировки, но заяви пред Ройтерс, че поне един от членовете й се е присъединил към проруските сепаратисти в Източна Украйна. \"Изгонихме членовете с радикални възгледи\", заяви той. \"Зачитаме демокрацията и държавата и искаме да можем да помагаме в кризисни ситуации като членове на гражданската отбрана\", добави Швърчек. \"Словашките наборници\" потвърдиха пред Ройтерс, че през юни са имали тренировки от военен тип на територията на словашкия филиал на \"Нощните вълци\" в Западна Словакия. Използвана е била снета от въоръжение военна техника, която \"вълците\" били наели от Военноисторическия институт в Братислава, за да я изложат в своя Музей на Втората световна война. Тренировките, за които първи съобщи Юрай Сматана, който се занимава с развенчаване на новини от руски информационни портали, попаднали в словашките медии, станаха причина за отворено писмо на над 200 политици, анализатори и правозащитници с искане \"Словашките наборници\" и \"Нощните вълци\" да бъдат забранени. След това Военноисторическият институт в Братислава поиска от \"Нощните вълци\" до края на август да му върнат техниката - включваща съветски танкове и излезли от въоръжение оръдия за противовъздушна отбрана. Базата на \"Нощните вълци\" - боядисана в камуфлажни цветове и оградена с бодлива тел - отвори врати през юни в бивша свинеферма в Западна Словакия, на около 70 км от столицата. Във вторник президентът Андрей Киска каза, че базата е заплаха за сигурността и разкритикува полицията, че не е предприела действия срещу това, което той нарече \"разпространение на съмнителни клубове из страната\". \"Да се чака организация, която обслужва друга държава, да започне да нарушава закона, не е добра стратегия за сигурността\", каза президентът Андрей Киска. Преди две седмици полицията претърси базата на \"Нощните вълци\", но заяви, че не е открила доказателства за нещо нередно. Междувременно министерството на отбраната поиска от главната прокуратура да разследва дейността на \"Словашките наборници\". Засега не личи целият този шум да е навредил на организацията. Швърчек заяви, че през юли молбите за членство са се увеличили - твърдение, което Ройтерс не може да потвърди чрез независим източник. Томаш Ноциар, експерт по екстремистки групировки, заяви, че сред младите словаци се засилва подкрепата за крайната десница, защото те са привлечени от критичното й отношение към ЕС и НАТО и противопоставянето й на имиграцията. \"Тяхната програма за ред, законност и авторитаризъм, дори милитаризъм, се харесва на младите хора\", заяви Ноциар, който работи в Университета \"Ян Коменски\" в Братислава. \"Това, че медиите ги представят като скандални, също ги прави привлекателни\", добави той. Основателят на словашките \"Нощни вълци\" Йозеф Хамбалек отрече зад създаването на словашкия клон на руския рокерски клуб да стоят някакви политически мотиви. \"Единственото, от което се интересувам, са моторите и военната история\", заяви той. (БТА)", "date": "2018.08.02", "title": "Руските \"Нощни вълци\" се окопават в Словакия"}
{"url": "https://www.faktor.bg/bg/articles/obshtestvo/zakon-i-red/versiite-za-mityo-ochite-lechenie-v-chuzhbina-byagstvo-ili-kontrolirano-patuvane", "text": "Димитър Желязков е стар познайник на органите на реда. Той е първият, който в съдебна зала признава, че е ръководител на организирана престъпна група, след което излежава присъда в затвора от 2007 до 2011 г.  Версиите за изчезването му от страната остават различни. Засега сред най-сериозната е, че той е на лечение в чужбина. Сред другите версии е теч на информация за акцията на полицията или че пътуването му е контролирано, именно във връзка с действията на органите на реда, съобщава БНТ. Митьо Очите е сочен за страшилището по Южното Черноморие. Името му нашумява още през 90-те години, когато е сочен за лицето на ВИС по Черноморието и става публичен конфликта му с Кела - човекът на СИК. Задържан е повече от 10 пъти. Срещу него има редица висящи дела и разследвания за въоръжени грабежи, побои и отвличания. Твърди се, че на съвестта му лежат и поредица от изнасилвания, за които обаче жертвите мълчат. След излизането му от затвора през 2011г. казва, че се занимава само с легален бизнес. В този период стават известни поредица от проверки на НАП на шесте търговски дружества, чрез които управлява бизнеса си. Държи голяма част от такситата на Слънчев бряг. Говори се, че не допуска конкуренция, както и че ги използва за разпространение на дрога. През 2016 г. се появи публично на дело да свидетелства срещу Златомир Иванов - Баретата. Малко по-късно в заведение в Слънчев бряг при стрелба Митьо Очите беше тежко ранен и от тогава се лекува.", "date": "2018.08.02", "title": "Версиите за Митьо Очите - лечение в чужбина, бягство или контролирано пътуване"}
{"url": "https://www.faktor.bg/bg/articles/petak-13/general-ot-razuznavaneto-rusiya-e-prehvarlila-10-triliona-otvad-okeana-korumpira-eliti-sazdava-agentura", "text": "Бившите съветски републики продължават да бъдат под контрола на мощните руски тайни служби, казва ветеранът от Службата за външно разузнаване генерал-лейтенант Василий Богдан. От 1992 г. насам Русия е скрила около $ 10 трилиона в офшорки и използва тези пари за подкупване на чуждестранни служители и създаване на собствена мрежа от агенти в други държави. Това разкрива генерал-лейтенант Василий Богдан, коментирайки информация на шефа на разузнаването на Естония за влиянието на разкритата мрежа от руски агенти. \"Прибалтийските страни, граничещи с днешна Русия, са загрижени за политиката на режима на Путин към тях. Специални услуги по своите функции обикновено са разделени на разузнаване и контраразузнаване. Съгласно законодателството на повечето държави, разузнаването не се занимава с  вътрешните работи на страната. А разкриването и блокирането на работата на чужди агенти – е от компетентността на контраразузнаването. Ето защо информация за руските агенти и тяхното влияние, която обяви генералният директор на Департамента на естонското външно разузнаване, със сигурност  му е била предоставена от контраразузнаването. Световната общественост открито демонизира възможната разузнавателната дейност на Русия. Въпреки че, Русия има силни позиции в страните, които са се съгласили на това и тези, приели да бъдат част от СССР. Особено бившите съветски републики продължават да бъдат   на Руската федерация. Но това отдавна се знае. Затова и естонската позиция изглежда необичайна.  Според генерала позицията на президента на САЩ Доналд Тръмп е благоприятна за свободното функциониране на руските специални служби. \"Проблемите в трансатлантическото партньорство, непоследователната позиция на Тръмп създадат условия за руските специални служби „да ловят риба в мътна вода \". Като цяло, през 1992 г. от Руската федерация са налети във офшорки  $ 10 трилиона. С тези пари сега Кремъл корумпира световния елит, създава тайна агентурна мрежа. Ако говорим за агентите на влияние, те заемат високи позиции в страните, където пребивават, както и в различни международни институции - ООН, ОССЕ, европейските структури. Тяхната задача е да влияят върху решенията на съответните организации и правителства, в зависимост от интересите на Руската федерация. Това означава, че Москва има както възможности, така и ресурси. Но да се демонизира тяхната агентурна мрежа – аз не бих го правил“, обобщава Богдан. На 20 юли главният изпълнителен директор на естонскато външно разузнаване Mик Маран заяви, че сред журналисти, дипломати, бизнесмени, политици и други обществени фигури в Естония са засечени  хора,  за които има съмнения, че са  руски агенти под прикритие. Той добави, че в последно време Кремъл е започнал да използва по-голям брой агенти на влияние за собствените си цели и да засилва своята роля. \"Ние ясно виждаме, че тези хора налагат руски план за действие\", изтъква Маран.", "date": "2018.08.02", "title": "Генерал от разузнаването: Русия е прехвърлила $10 трилиона отвъд океана, корумпира елити, създава агентура"}
{"url": "https://www.faktor.bg/bg/articles/streletsat-ot-podleza-v-sofiya-sazhalyavam-che-popadnah-na-semeystvo-adams", "text": "Софийският апелативен съд остави за постоянно в ареста 59-годишния Иван Тонев, който простреля и рани тежко 50-годишен мъж в подлезa на столичния булевард \"България\" и бул. \"Гоце Делчев\" на 24 юли. Двамата се скарали, тъй като кучето на простреляния се изпикало на витрината на магазина на стрелеца. Тонев държи два магазина в подлеза - за ремонт на велосипеди и за вестници. Останалите търговци в подлеза твърдят, че не е конфликтен. Иван Тонев, който е бивш полицай, и адвокатът му Стефан Стефанов обясниха, че той е бил нападнат с метална палка преди да стреля и твърдяха, че е действал при неизбежна отбрана. В деня на стрелбата обаче от полицията казаха, че простреляният мъж е носел палка, но няма сведения да я е използвал. \"Съжалявам за случилото се. Можеше да стрелям встрани от човека, но най-много съжалявам, че попаднах на семейство Адамс. Те са си носили палка, ако срещнат куче, да го набият, а човек - да го убият. Съжалявам, че бях на пътя на семейство Адамс в този ден, защото когато им направят забележка, те могат да удрят с палка, а аз не мога да направя нищо\", каза пред магистратите стрелецът, който има и криминална регистрация за нанасяне на телесна повреда в миналото. Апелативните съдии го оставиха в ареста. Решението им е окончателно. Иван Тонев е обвинен в умишлен опит за убийство, което се наказва с от 10 до 20 години лишаване от свобода.", "date": "2018.08.02", "title": "Стрелецът от подлеза остава в ареста: Съжалявам, че се оказах на пътя на \"семейство Адамс\""}
{"url": "https://www.faktor.bg/bg/articles/ottsepiha-podleza-na-metrostantsiya-serdika", "text": "Полицията в София се вдигна на крак. Униформените отцепиха подлеза на метростанция „Сердика“. Пространството около църквата „Света Петка“ е заградено с полицейски ленти. Причината за суматохата е изоставен багаж. Забравената раница е оставена до станцията, която отвежда до втората линия на метрото. Очаквайте подробности.", "date": "2018.08.02", "title": "Полицията на крак! Отцепиха подлеза на метростанция „Сердика“"}
{"url": "https://www.faktor.bg/bg/articles/15-godishna-balgarka-se-udavi-v-ezero-v-germaniya", "text": "Българка на 15 години почина след инцидент в езеро в Германия в понеделник, предаде Bulgaria ON AIR. Момичето, заедно със своя 16-годишна приятелка – също българка, влезли да се къпят в езерото Зоденмат, в близост до Бремен. Децата обаче не можели да плуват и били повлечени дълбоко под водата, разказват очевидци. Дошлите на помощ спасители реанимирали момичетата, но по-късно едното починало в болница. Състоянието на второто момиче остава критично.", "date": "2018.08.02", "title": "15-годишна българка се удави в езеро в Германия"}
{"url": "https://www.faktor.bg/bg/articles/knsb-izdrazhkata-na-zhivot-na-edno-chetirichlenno-semeystvo-e-2361-leva", "text": "От началото на годината издръжката на живота на едно четиричленно семейство добави нови 36 лева. Общият нужен размер на едно такова домакинство по българския стандарт през последните месеци е 2361 лева. Това заяви президентът на КНСБ Пламен Димитров. Той посочи, че 1180 лева е средната заплата на работещия в страната. Средното нетно възнаграждение на един работник през март е по-ниско с 321 лева, каза Пламен Димитров. В същото време средният доход на един работещ трябва да е около 1500 лева. Не повече от 20% от българите обаче имат такъв доход. „Огромна част от българите живеят със средства на и под прага на бедност“, обобщи Димитров. Разликата между нетна работна заплата и праг на бедност плавно се сближава. Има области в страната, където това става по-бавно. Наблюдава се плавен ръст на повишаване на работната заплата през 2018 година, посочват от КНСБ. Най-голямата диференциация между бедни и богати продължава да расте и се задълбочава. Една от основните причини е несправедливото разпределение на доходите. 31,1% от домакинствата в България са с общ доход на човек от домакинство до 321 лв. или това са близо 2 243 000 души. Според наблюденията на анализатори в области като Видин, Кюстендил и Благоевград нетният размер на средните трудови възнаграждения са едва около 50% от необходимия размер за издръжката на живот. Друга причина за бедността е и нарастването на битовите сметки - ел. енергия, топлоенергия, горива, вода.", "date": "2018.08.02", "title": "КНСБ: Издръжката на живот на едно четиричленно семейство е 2361 лева"}
{"url": "https://www.faktor.bg/bg/articles/globyavat-shofyori-za-aptechki-s-iztekal-srok-na-godnost", "text": "Пътни полицаи глобяват шофьори за аптечки и пожарогасители с изтекъл срок на годност. Това разкриват потърпевши пред \"Телеграф\". От КАТ потвърждават, че наличието на задължителните помощни средства за всеки автомобил не е гаранция, че няма собствениците им да отнасят глоби, ако са негодни за употреба. Санкцията за нарушението е 20 лева, уверяват униформени от София. От 10 години насам има изисквания от Министерството на здравеопазването за това какво точно да съдържа аптечката в колата. Сред 15 артикула са посочени различни видове бинтове, превръзки, кърпи, игли, ножици, пластир за рани и разтвор на водна основа, подходящ за дезинфекция на ръце и рани. \"Кислородната вода е със срок на годност една година и трябва да се подменя, но почти няма водачи, които да са наясно с това и смятат, че само наличието на аптечка е достатъчно, за да не бъдат наказани\", категорични са от \"Пътна полиция\". Катаджии от столицата споделят, че актове за аптечки с изтекъл срок на годност пишат само колегите им, които искат да се заядат със шофьор. Униформените следят и дали пожарогасителите в автомобилите са годни за употреба. Те трябва да минат преглед веднъж годишно и да им се постави стикер, доказващ че са изправни. Това се случва в пунктовете за технически прегледи, които водачите задължително трябва да посещават всяка година\", уточняват от \"Пътна полиция\". По тази причина катаджиите почти не засичат водачи с негодни пожарогасители, казват униформени. Спипат ли такъв, той няма и преглед на колата и тя директно се спира от движение.", "date": "2018.08.02", "title": "Глобяват шофьори за аптечки с изтекъл срок на годност"}
{"url": "https://www.faktor.bg/bg/articles/obshtestvo/zakon-i-red/semeen-skandal-v-haskovo-priklyuchi-s-petima-arestuvani-i-prebit-politsay", "text": "Петима души са задържани, а други трима се издирват заради проявена агресия към полицейски служители в Хасково, предаде „Фокус”, като се позова на пресцентъра на МВР. Снощи униформените се отзовали на сигнал, че 20-годишна жена е била изгонена от съпруга си и баща му от палатката, която живее, като двамата заплашили, че ще й вземат детето. Пред полицаите двамата мъже, на 28 и 54 г., продължили със заплахите. Когато служителите на РУ-Хасково ги поканили в районното за изясняване на случая, на мястото се появили два автомобила, от които слезли още 8 души с брадви, сапове и улуци. Един от тях ударил в главата полицай. Наложило се униформените да стрелят във въздуха. Пострадалият полицай е с лека телесна повреда. Работата по случая продължава.", "date": "2018.08.02", "title": "Семеен скандал в Хасково приключи с петима арестувани и пребит полицай"}
{"url": "https://www.faktor.bg/bg/articles/kmetat-na-obshtina-chepelare-edin-lazhets-i-manipulator-oblechen-vav-vlast", "text": "През последните седмици се създаде изключително напрежение сред част от гражданите на общината. Организираха се протести,  стигна се до блокиране на главния път Асеновград – Смолян от жителите на с. Проглед, защото според тях общинските съветници им взели 200 хиляди лева, отпуснати целево от финансовия министър за асфалтиране на улица в Проглед, и ги пренасочили за други населени места. Националните и регионални медии отразиха протеста на жителите на Проглед срещу Общинския съвет в Чепеларе.  Всъщност бе извършена гигантска манипулация от  кмета на общината Славка Чакърова. Тя излъга по най-безпардонен и безотговорен начин обществеността, жителите на село Проглед и всички медии, че общинските съветници са отклонили целеви средства, дадени за Проглед, към други населени места. В отговор до жителите на село Проглед за въпросните средства Чакърова заявява:  „отправих искане към министъра на финансите за неотложна финансова помощ в размер на 950 000лв. за завършване на проект: „Ремонт на общински пътища и улици на територията на община Чепеларе“. КЪМ ИСКАНЕТО ИМА НЕРАЗДЕЛНА ЧАСТ С ПРИЛОЖЕНИЕ С ОБЕКТИ, СРЕД КОИТО Е И С. ПРОГЛЕД. … ИСКАНЕТО БЕ ОДОБРЕНО ОТ МИНИСТЪРА НА ФИНАНСИТЕ И С ПОСТАНОВЛЕНИЕ № 260 НА МИНИСТЕРСКИ СЪВЕТ, КЪДЕТО СЕ ОТПУСКАТ ИСКАНИТЕ СРЕДСТВА В РАЗМЕР НА 950 000 ЛВ. ПО ИСКАНЕТО, ОТПРАВЕНО ОТ МЕН“ Чакърова продължава  с лъжите и манипулациите и иска преди три седмици  становище от Министерството на финансите за разпределението на целевите средства, предоставени на община Чепеларе с ПМС № 260/24.11.2017 г. „Информира“ Министерството на финансите, че при приемането на бюджета за 2018 г. общинските съветници са направили промяна в капиталовата програма, „като ОТКЛОНЯВАТ 200 000 лв. от обект, включен в проекта, финансиран със средства от целевия трансфер, и ги ПРЕРАЗПРЕДЕЛЯТ към други три обекта“. Търси спешно становище на министерството относно законосъобразността на решението на Общинския съвет, с което е приет бюджетът на общината за 2018 г., с цел да се предприемат необходимите действия. Отговорът от Министерството не закъснява: Получено е писмо с изх. № 08-00-1027/17 от 2 април 2018 г., подписано от зам. министъра на финансите г-жа Росица Велкова-Желева, до недоволните и обвиняващи общинските съветници в  незаконосъобразни действия Марио Куцинов - кметски наместник на село Проглед, и  Славка Чакърова – кмет на община Чепеларе, с копие до Росица Черпокова – председател на Общинския съвет. В писмото се казва: „На 21.09.2017 година в Министерството на финансите е постъпило искане от община Чепеларе за предоставяне на неотложна финансова помощ в размер на 950 000 лева за приключване на проект „Ремонт на общински пътища и улици на територията на община Чепеларе“. Мотивите са, че са наложителни строително-монтажни работи на УЛИЧНАТА МРЕЖА В К.К. ПАМПОРОВО, за да не бъде затруднен предстоящият зимен сезон и провеждането на спортни мероприятия. КЪМ ПИСМОТО НЯМА ПРИЛОЖЕНИЕ С КОНКРЕТНО РАЗПРЕДЕЛЕНИЕ НА ИСКАНИТЕ СРЕДСТВА ПО НАСЕЛЕНИ МЕСТА И УЛИЦИ.“ Убедени сме, че в Министерството на финансите са се хванали за главите, след като са прочели писмото на Чакърова. Кмет трета година да не познава основни текстове от Закона за публичните финанси и Закона за местното самоуправление и местната администрация и да не може да борави с нормативни актове! И да се налага в рамките на почти три страници заместник- министърът на финансите да тълкува и обяснява как се прилагат законите. След направения обстоен анализ на всички факти, изводът до който се стига е,  че „НЕ МОЖЕ ДА БЪДЕ НАПРАВЕНО ЗАКЛЮЧЕНИЕ ЗА ОТКЛОНЕНИЕ НА СРЕДСТВА ОТ ЕДНИ ОБЕКТИ КЪМ ДРУГИ“.  Това са фактите и обективната истина по случая. За съжаление, от началото на мандата си кметът Славка Чакърова води открита война с всякакви средства срещу местния законодателен орган. Повече от две години тя обвинява Общинския съвет и конкретни съветници за всички свои управленски провали. Умишлено създава напрежение и противопоставяне между жителите на отделните населени места и между жителите на общината и  общинските съветници. От началото на мандата Общинският съвет работи в атмосфера на конфронтация, натиск, непрекъснати упреци, че не знае какво прави, че бойкотира и пречи на кмета да работи. Чакърова обвинява съветниците в некомпетентност,  прехвърля отговорности от компетенцията на изпълнителната върху законодателната власт в общината.  В конкретния случай кметът потърси арбитражното мнение на Министерството на финансите и го получи! Отговорът от Министерството завършва така: „Кметът на общината носи отговорност за финансовото управление и контрол и спазването на принципите за законосъобразност, добро финансово управление и прозрачност.“  Общинското ръководство на ПП „ГЕРБ“ гарантира, че при вземане на ВСИЧКИ свои решения общинските съветници, избрани с листата на ПП „ГЕРБ“, спазвайки законите, се ръководят от интересите на гражданите на община Чепеларе.", "date": "2018.08.02", "title": "Кметът на община Чепеларе - един лъжец и манипулатор, облечен във власт"}
{"url": "https://www.faktor.bg/bg/articles/obshtestvo/zakon-i-red/arestuvanite-v-burgasko-vaorazheni-i-s-vliyanie-v-tsyalata-strana", "text": "\"19 са задържаните при спецакцията на ГДБОП под ръководството на спецпрокуратурата в Бургаско, като е обискиран и домът на несебърския бос Димитър Желязков – Митьо Очите, който е обявен за издирване\", съобщи пред журналисти в морския град зам.-главният прокурор Иван Гешев. По думите му става дума за мащабна престъпна група, която е разполагала с оръжие. Сред обвиненията, които предстои да бъдат повдигнати, са такива за палежи на обекти и автомобили. \"Групата е действала по Южното Черноморие, ползвала се е с влияние в страната. В имот в несебърското село Кошарица са открити жена и дъщеря на задържан мъж от Плевен, което говори за връзки на престъпната група в страната\", каза още зам. главният прокурор. Сред останалите в ареста са Никола Маринов известен като Кольо Магарето, Йордан Ларша, Радослав Николов – Рачо и други от обкръжението на Очите. До края на деня ще започне издирването на Желязков и с Европейска заповед за арест. Припомняме, че днес ГДБОП и специализираната прокщуратура разбиха организирана престъпна група в Бургаско с влияние в страната, за която се смята, че е на Димитър Желязков – Очите. От специализираната прокуратура са работили по случая вече две години. Сред обвиненията, които предстоят да бъдат повдигнати, са такива за палежи на обекти и автомобили. За ръководител на групата е сочен Митьо Очите.  \"Колегите имаха информация за това, че той ще напусне страната в един период от време, но предпочетоха да проведат действията както бяха планирани, защото е въпрос на доста сложна организация, която включва десетки и стотици хора\", каза Гешев.", "date": "2018.08.02", "title": "Арестуваните в Бургаско – въоръжени и с влияние в цялата страна"}
{"url": "https://www.faktor.bg/bg/articles/novini/svyat/bild-kade-se-krie-merkel-v-brachna-kriza-li-e", "text": "Къде е канцлерът Ангела Меркел? Този въпрос занимава германските медии, след като съпругът й Йоахим Зауер беше забелязан на почивка в Северна Италия без нея, предаде Reuters. В предишни години Меркел и Зауер бяха снимани от папараци да се разхождат в Алпите, но досега това лято те успяват да заснемат само съпруга на канцлерката със сина му от предишен брак. Вестник Bild прави различни предположения, вариращи от семейно посещение в Източна Германия до някаква потайна работа. \"Къде се крие канцлерът?\", пише в заглавие изданието. \"В лятна резиденция или при 90-годишната си майка в Укермарк? Брачна криза? Клиника? Тайна мисия?\" Попитана какви са плановете й за отпуск, Меркел заяви пред репортери миналия месец, че с нетърпение очаква почивката си, но няма да съобщава подробности. Неин говорител днес отказа да коментира къде се намира тя. Меркел и Зауер, които са женени от 20 години, за последно бяха забелязани заедно на обществено място на 25 юли при традиционната им поява на Байройтския фестивал в Бавария - задължително събитие за почитателите на композитора Рихард Вагнер. Зауер рядко се появява на обществени места с Меркел, но обикновено я придружава всяко лято в Северна Италия. Канцлерът имаше тежка година. Тя едва избегна рухване на коалиционното й правителство заради спор за имиграцията и е изправена пред предизвикателство в лицето на крайнодясната партия \"Алтернатива за Германия\". Списание Die Spiegel се пошегува, че Меркел може би иска да покаже на привържениците на \"Алтернатива за Германия\", че е крайно необходима. \"Дали тя не се опитва да покаже на тези, които твърдят: \"Меркел трябва да си върви!\", как изглежда Германия, когато \"Меркел трябва да си върви\" се превърне в \"Меркел я няма\", пита изданието.", "date": "2018.08.02", "title": "Bild: Къде се крие Меркел? В брачна криза ли е?"}
{"url": "https://www.faktor.bg/bg/articles/novini/balgariya/borisov-bezrabotitsata-v-balgariya-dostigna-4-8", "text": "Премиерът Бойко Борисов отбеляза спада на безработицата в страната ни. Броят на хората без препитание в България върви надолу през последната година. За месец юни безработицата достигна 4,8% според данните на Евростат, които министър-председателят цитира в поста си в социалните мрежи. Междувременно нивото на младежката безработица също е спаднало до 10,9%. „През месец юни безработицата в България достигна 4,8%, което е сериозно понижение спрямо юни 2017 г., когато е била 6,2%. Нивото на младежката безработица в страната също е спаднало до 10,9% спрямо 14,2% година по-рано“, сочи коментарът на Борисов.", "date": "2018.08.02", "title": "Борисов: Безработицата в България достигна 4,8%"}
{"url": "https://www.faktor.bg/bg/articles/novini/balgariya/skandal-tresna-slanchev-bryag-ruski-biznesmen-tvardi-che-10-godishniyat-mu-sin-e-prebit-ot-ohranitel-v-kurorta", "text": "Синът на генералния директор на руското представителство на международна търговска мрежа Марчин Токаж е бит от охранител в луксозния апартхотел “Harmony Suites Monte Carlo” в Слънчев бряг, твърдят родителите на детето. Преди 4 години руският бизнесмен купил тук апартамент, за да почива заедно със семейството си в приятна, безопасна и луксозна обстановка. Инцидентът станал в събота и заплашва да се превърне в международен скандал, тъй като родителите са сигнализирали Министерството на външните работи на Руската федерация и Руското посолство, съобщава сайтът „Флагман“. Те твърдят, че в събота вечерта 10-годишният им син Доминик си играел на топка заедно с още няколко деца в зоната за отдих до басейна. Около 9 часа вечерта при тях пристигнал човек от охраната. Той се опитал да им отнеме топката, като сграбчил за гърлото 7-годишния приятел на Доминик – Тимофей. Момчето обаче успяло да хвърли топката към Доминик, а той към третия им приятел – Степан. Това вбесило гарда, той блъснал Доминик, момчето паднало и ударило главата и коляното си в близкия шезлонг. Другите момчета побягнали, а гардът продължил да души детето. Майката на Доминик – Наталия – веднага извикала “Бърза помощ”. Линейката откарала момчето в медицински център ”Св. Никола”. Лекарите преценели, че не е нужно детето да постъпва в болница, но трябва да бъде наблюдавано внимателно и ако има главоболие или други тревожни признаци, веднага да се търси помощ. Първият ден след инцидента Доминик бил замаян, на втория почувствал силни болки във врата и вдигнал 39,5 градуса температура. Според майката на Доминик /бащата Марчин е в Москва/, полицаите в Слънчев бряг не приели случилото си за сериозен инцидент и не предприели светкавично разследване на случая, а се задоволили с известния полезен съвет: “Елате утре!” Наталия е наела адвокат. Тя твърди, че шефът на охраната в “Harmony Suites Monte Carlo” се държал с нея като бандит – агресивно и нагло. Дъвчейки дъвка, той обяснил, че виновният гард е уволнен и са му удържани 600 лева. Но Наталия и адвокатът й смятат, че мъжът просто е преместен на друг обект. Със случая се е заела и Районната прокуратура в Несебър. “Веднага се свързахме с началника на полицията в Несебър. По случая е разпоредена проверка и в момента очакваме резултатите от нея”, казват от Генералното консулство на Русия в Бургас.", "date": "2018.08.02", "title": "Скандал тресна Слънчев бряг: Руски бизнесмен твърди, че 10-годишният му син е пребит от охранител в курорта"}
{"url": "https://www.faktor.bg/bg/articles/sarbiya-velika-albaniya-shte-destabilizira-balkanite", "text": "Създаването на Велика Албания ще дестабилизира целия Балкански полуостров, каза сръбският военен министър Александър Вулин, цитиран от изданието в страната си Еспресо. Ръководителят на силовото ведомство в Белград коментира изказването на министъра за албанците в чужбина на тирана Пандели Майко, който вчера заяви, че от 1 януари между Косово и Албания няма да има граничен контрол. \"Граница между Албания и Косово не съществува. Има граница между Сърбия и Албания. Думите за някакво свободно движение на хора, стоки и капитали между нашата родина и Република Албания подкопават стабилността на цяла Югоизточна Европа. Такива изказвания са най-малкото неприемливи. Ние много внимателно ще следим ситуацията и няма да позволим създаването на Велика Албания\", каза още той. Вулин потвърди позицията на Сърбия, че западната ни съседка не признава държавността на бившата си провинция. Прищина обяви едностранно независимост от Белград на 17 февруари 2008 г.", "date": "2018.08.02", "title": "Сърбия: Велика Албания ще дестабилизира Балканите"}
{"url": "https://www.faktor.bg/bg/articles/novini/balgariya/zemetresenie-v-yugozapadna-balgariya", "text": "Земетресение е било регистрирано в Югозападна България, съобщи Европейския сеизмологичен център.  Земният трус е бил с магнитуд от 4 по Рихтер.   Трусът е с магнитут 4.1. Епицентърът е на 114 км южно от София и е усетен в 17:17 ч.  Земетресението е усетено и по високите етажи в Младост в София.", "date": "2018.08.02", "title": "Земетресение в Югозападна България"}
{"url": "https://www.faktor.bg/bg/articles/novini/balgariya/boyko-borisov-godina-sled-dogovora-ni-s-makedoniya-veche-ima-pozitiven-rezultat", "text": "„Само година, след като подписахме Договора за приятелство, добросъседство и сътрудничество, вече се усеща позитивен резултат за двустранните ни отношения”.  Как Благоевград ще отбележи годишнината от Илинденско-Преображенското въстание? Това заяви министър-председателят Бойко Борисов по време на срещата си с премиера на Македония Зоран Заев в Благоевград, където двамата ще отбележат съвместно 115-годишнината от Илинденско-Преображенското въстание. Борисов поздрави Заев за поканата на НАТО към Македония Борисов изрази удовлетворение от новия дух на сътрудничество, който се е настанил трайно в отношенията между двете страни след подписването на договора. По думите му вече са налице положителни ефекти по отношение на търговията, стокообмена и туристопотока между двете страни. Борисов: България и Македония са още по-близки като народи (ВИДЕО+СНИМКИ) По време на срещата беше обсъдено също така състоянието на граничните контролно-пропускателни пунктове между България и Македония,  възможностите за подобряване на работата им и за откриването на нови.", "date": "2018.08.02", "title": "Бойко Борисов: Година след договора ни с Македония вече има позитивен резултат"}
{"url": "https://www.faktor.bg/bg/articles/novini/balgariya/emigrant-v-sasht-dari-2-miliona-dolara-na-uchilishteto-v-lom-v-koeto-e-uchil", "text": "Над два милиона долара дарение получи Ломската гимназия от емигриралия в САЩ българин д-р Андрей Георгиев. Освен за училището, в което е учил, в завещанието си той дарява и сумата от 500 000 долара на община Лом. Средствата вече са постъпили по сметките на училището и общината, съобщава \"Дарик\".    По волята на дарителя парите, предоставени на гимназията, са за стипендии на ученици, които следват в европейски университети. А къде ще бъде вложена сумата, дарена на общината, трябва да реши кметът на града, е записано в завещанието на д-р Георгиев. Кметът Пенка Пенкова каза, че върви допитване сред жителите на града как да бъдат изразходвани средствата. Към момента най-много привърженици има идеята да бъде ремонтирана спортната зала, която от създаването си не е обновявана. От общината подготвят изложба с архиви за д-р Андрей Георгиев, чрез която жителите на града да научат повече за личността и живота на своя щедър благодетел.   Дарение за Ломската гимназия от емигриралия в САЩ д-р Андрей Георгиев е очаквано няколко години.  Средствата обаче се оказаха значително повече от очакваната сума от 1 млн. долара. По сметката на училището са постъпили 2 075 000 долара. Те са предназначени за стипендии на ученици от училището, които следват в европейски университети. Първите 10 стипендианти бяха избрани още миналата година, когато се разбра за дарението. Двамата студенти в Англия ще получат по 6000 долара, а останалите осем възпитаници на български висши училища – по 800 долара за учебна година. В училището вече приемат документи на тазгодишните абитуриенти, които са приети да продължат образованието си. По предварителни изчисления на директора на гимназията Теодор Йончев, двойно по-голямата сума ще стигне за стипендии „Д-р Андрей Георгиев“ за повече от 30 години. Другата радостна новина за жителите на крайдунавския град е, че освен щедрото дарение за гимназията, която е завършил, д-р Андрей Георгиев е дарил значителна сума от 500 000 долара и на община Лом. Чрез местната преса и във Фейсбек вече върви допитване сред жителите на града как да бъдат разходвани средствата. Кметът на Лом Пенка Пенкова:  \"Това е сериозна сума за община като Лом. Това дарение трябва да бъде абсолютно изчистено от всякакви подозрения. Тоест трябва да намери най-добрият начин къде да бъде вложено. Засега приоритет набира спортната зала, която да премине в многофункционална зала. Тя отдавна е в ужасно състояние. Залата е една от първите шест, строени в България и оттогава пълен ремонт не е правен. Имаме седем клуба, които работят в изключително трудни условия. Ако остане този начин, на всеки етап и на всяка стъпка ще бъдат информирани хората как се случват нещата\".   Къде ще бъдат вложени средствата ще бъде обявено в навечерието на празника на града 17 септември. Тогава ще бъде открита и изложба, посветена на дарителя: \"В момента проучваме живота и това, което е съхранено в архива, за д-р Георгиев. Първото, което искаме да направим, е една изложба в нашата галерия, да запознаем хората кой е този велик българин, който след толкова години се сеща и дарява толкова много пари. Това е едно от може би най-големите дарения, които един град получава\". Обществен съвет ще съгласува и контролира разходването на дарените от д-р Андрей Георгиев 500 хиляди долара на община Лом.", "date": "2018.08.02", "title": "Емигрант в САЩ дари 2 милиона долара на училището в Лом, в което е учил!"}
{"url": "https://www.faktor.bg/bg/articles/novini/svyat/v-ispaniya-razkriha-nevizhdana-po-mashtab-pedofilska-mrezha", "text": "Повече от 2 милиона видеа и фотографии, показващи злоупотреба с деца, бяха иззети в Испания по време на обиск в 19 къщи, а 19 души бяха арестувани. По време на акцията полицията е конфискувала 11 лаптопа, 23 мобилни телефона, четири таблета, 11 харддиска, седем USB устройства и пет мемори карти. По време на разследването бе установено, че конфискуваните материали съдържат общо 2,4 милиона снимки и видеозаписи на използвани за сексуална злоупотреба деца на възраст до 8 години, съобщи Нова телевизия. Европол заяви, че това е най-голямата мрежа, заснела злоупотреба с деца в Европа и Съединените щати. Мрежата е използвала 14 различни групи за споделяне на незаконно съдържание, а участниците са криели самоличността си, използвайки специален софтуер. Намерените снимки и видеоклипове ще бъдат използвани за идентифициране на жертвите. Обискът и арести бяха извършени от испанската национална полиция с помощта на Европол и Интерпол.", "date": "2018.08.02", "title": "В Испания разкриха невиждана по мащаб педофилска мрежа"}
{"url": "https://www.faktor.bg/bg/articles/trevoga-v-london-proveryavat-kofi-za-smet-za-novichok", "text": "Британската полиция изпрати две кофи за боклук за проверка във военна изследователска лаборатория при разследването на отравяне на мъж и жена с нервнопаралитично вещество, предаде АР. Полицията на Лондон каза, че кофите за боклук са били взети от места зад магазини в Солсбъри. Това е било направено след разговори между следователи и Чарли Роули, който се възстановява от отравянето през юни. Неговата партньорка Доун Стърджис умря, след като двамата бяха изложени на действието на нервнопаралитичното вещество \"Новичок\". Полицията смята, че двойката е била в контакт с шишенце, съдържащо веществото. Същата отрова беше използвана при атаката срещу бившия руски шпионин Сергей Скрипал и дъщеря му Юлия в Солсбъри през март. Великобритания обвинява руското правителство за нападението, Москва отрича.", "date": "2018.08.02", "title": "Тревога в Лондон! Проверяват кофи за смет за \"Новичок\""}
{"url": "https://www.faktor.bg/bg/articles/novini/balgariya/gerb-s-novi-merki-sreshtu-nasilieto-nad-zheni-i-detsa", "text": "\"ГЕРБ започва разработването на цялостен пакет от мерки срещу насилието над жени и деца и домашното насилие\", съобщи депутатът от ГЕРБ и председател на правната комисия Данаил Кирилов, цитиран от Нова телевизия. Задачата е била възложена от политическото ръководство на партията на нейната парламентарна група в четвъртък. Кирилов коментира и решението на Конституционния съд да обяви Истанбулската конвенция за противоконституционна. \"При това положение ние заявяваме, че не спираме работата по прилагане на безспорните принципи и изисквания в Истанбулската конвенция. Ние ще приложим изискуемия цялостен механизъм, който се изисква по смисъла на конвенцията. Навсякъде и последователно ще въведем и установим равноправието на половете в наказателните състави\", отбеляза народният представител.", "date": "2018.08.02", "title": "ГЕРБ с нови мерки срещу насилието над жени и деца"}
{"url": "https://www.faktor.bg/bg/articles/andrey-raychev-s-preduprezhdenie-kam-ninova-zhan-videnov-zagina-zashtoto-iskashe-da-sme-suverenni-i-samostoyatelni", "text": "Излишъкът в бюджета не са пари в чекмедже. Това не е нещо, което може да се разведе просто. Тези пари не могат да бъдат харчени просто така - за каквото поискаме. Освен това, да се харчат пари за проблеми, е лесно, ако е еднократно. Доколкото разбирам обаче, Борисов договаря с майките (на деца с увреждания - б.р.) едно постоянно увеличаване на бюджета с над 100 милиона, доколкото разбирам. Това не е лесно за България. Без да подценявам страданията на хора, има и много, много други хора, които също, ако разкажат историите си несериозно, ще ви настръхнат косите. Това каза в интервю за БНР социологът Андрей Райчев, който обвърза решението на МС да отпусне 111 млн. лева за различни общини с предстоящите догодина местни избори: „Ако Борисов спечели местните избори, това е една ситуация, ако той ги загуби - е съвсем друга ситуация. Затова опозиционните партии правят всичко възможно да излязат в максимално добра форма и да победят. На местни избори много рядко има категорична победа и миналия път я имаше. Борисов категорично победи. Най-често местните избори завършват с някакви междинни резултати и всеки казва че е победил. Но, ако има ясна загуба на управляващите – загубят десетки градове и областни центрове, ще възникне ситуация за предсрочни избори в страната. Почти сигурно е“. Документът на БСП „Визия за България“, според Райчев „не е съвършен“, защото е в начална фаза „но е интересен и изключително важен сам по себе си“. Според социолога, във „Визията“ са обсъдени прекалено много теми  и документът е станал „прекалено разлят“, но централната идея в него е „много добра“ – че държавата трябва да определи няколко приоритетни области за ускорено икономическо развитие.  Почти не е засегната темата за външната политика. Въпросът с данъчната политика също е решен „интересно“: „Запазва се плоският данък за бизнеса, но като лични доходи повишават данъците за по-богатите“. Според социолога БСП е изправена и пред рискове с новия документ. „Първият е да залитне вляво и да покажете България една визия, която е прекалено лява и българите да кажат: „А, те, този филм сме го гледали“. Втория риск е да останат в изолация. Ако програмата изглежда прекалено лява, те могат да останат без възможни съюзници“. Държавните предприятия трябва да минат на мениджърска основа, а не да се разширяват бордовете им – това е основата на визията, коментира Райчев. Той отбеляза, че „има тенденция“ към урбанизация на речта на Корнелия Нинова и тази тенденция е опасна: „Тези лозунги – дайте да бъдем самостоятелни и суверенни звучат много добре. Искам да ви напомня, че Жан Виденов загина не защото беше нечестен човек – Той казваше „дайте да сме самостоятелни и суверенни“ и се скара с Русия и Щатите едновременно. Казваше и „дайте да увеличим производството“, без да мисли за пазара. Наистина увеличи  производството, но това до нищо не доведе, освен до разорение на банки“.", "date": "2018.08.02", "title": "Андрей Райчев с предупреждение към Нинова: Жан Виденов загина, защото искаше \"да сме суверенни“"}
{"url": "https://www.faktor.bg/bg/articles/kolko-e-opasna-ivancheva-za-da-ya-pazyat-i-dvama-dushi-pred-bolnichnata-staya", "text": "\"Виждаме нещо ужасно, което е противозаконно. Един ден всичко това може да се случи на всеки един от нас. Това нечовешко отношение е не само укоримо, а и подсъдно\", коментира в студиото на бТВ Марин Марковски, адвокат на арестуваната бивша кметица на Младост Десислава Иванчева, по повод постъпването й в болница, окована в белезници. \"Иванчева е с установена диагноза и се намира в болницата в затвора и на контролни прегледи. Тя има диагноза тумор на хипофизата и се налага да взима лекарство за намаляване на тумора, но то има страничен ефект, който увеличава стреса й. Иванчева вече има и парадонтоза. Тази жена я съсипаха, и то с действия против закона“, подчерта адвокат Марковски. Като изтезание и жертва на нечовешко отношение, за което трябва да има дисциплинарно наказание определи вчерашните действия срещу Десислава Иванчева бившият правосъден министър Димитър Бонгалов. „В конкретния случай конвоиращият решава как да се извърши воденето на задържан. Правилникът забранява да се допуска изтезание. Тук говорим за едно престъпление на белите якички. Това е човек, за който има данни за подкуп, а не за престъпник, извършил тежко престъпление. „В момента г-жа Иванчева е вързана за болничното си легло. Това е изтезание. Това е ужасяващо поведение на държавните органи. Освен това двама души я пазят пред болничната стая“, каза още Марковски. „Нужно е да се осигури безопасност не само за лицето, което охранява арестанта, а и за да не посегне някой на живота на задържаната“, разясни Бонгалов, цитирайки инструкцията за охрана на подсъдими. „В ареста тя е държана с белезници. В болница не може хора със счупени кости да бъдат фиксирани. Не може в тоалетната да бъде връзвана“, възмущава се защитникът на Иванчева. Марковски определи всичко това като ужасяващо. Според адвоката няма доказателства за престъпление срещу нея. „В момента, когато е арестуван кметът на Младост, кварталът се застроява по един безобразен и отвратителен начин“. От думите на Бонгалов стана ясно, че от 1 март има нова инструкция на началника на затвора, за по-строг контрол по време на транспортиране на задържани. Той нарежда да се конвоират задържани с колан и белезници на ръцете и краката. „Не може да присъства надзирател, освен ако лекарят не каже, че го е страх от задържания. Това става по нареждане на началника на затвора“, продължи Марковски. Той разкри, че вече има заведено дело в Страсбург за нарушаване на човешките права на Десислава Иванчева и увери, че тя ще го спечели. „Жените много тежко приемат задържане. Стресът за тях е огромен. В този случай е съпътствано с тежки хронични заболявания. Дори доживотно осъдените не се оковават така. Това е злоупотреба с права“, подчерта той. „Срещу нея се извършва изтезание и унижение, защото Иванчева е жертва на една груба съдебна грешка. Тя е жертва на погрешно прокурорско обвинение“, каза Марковски. „Това, което наблюдавахме вчера е неправилно и е в нарушение на закона“, добави Бобгалов. „Всеки от задържаните лица в момента се охранява по този начин. Задържаните са около 1000 и могат да заведат дела и да ги спечелят“, предупреди експертът. Той допусна, че не е изключено това оковаване на задържани да се дължи на факта, че надзирателите не се чувстват сигурни.", "date": "2018.08.02", "title": "Марин Марковски: Десислава Иванчева е вързана за болничното легло, това е изтезание"}
{"url": "https://www.faktor.bg/bg/articles/spetsaktsiya-v-burgas-arestuvaha-hora-ot-bandata-na-mityo-ochite", "text": "Мащабна спецакция тече в Бургас срещу банда, ръководена от несебърския бос Димитър Желязков - Митьо Очите, съобщава \"24 часа\".   По информация от източници от МВР задържани са хора, близки до обкръжението на Очите. Основната дейност на групата се предполага, че е с наркотици, разпространявани по Черноморието. На 2 август 2018 година на територията на Бургаска област Специализираната прокуратура съвместно с ГДБОП задържа организирана престъпна група за рекет, телесни повреди, разпространение на наркотици, съобщават от пресцентъра на Прокуратурата. Организираната престъпна група е с ръководител и участници известни лица от криминалния контингент. В момента в град Бургас и областта се провеждат действия по разследването. По разпореждане на Главния прокурор на място е заместникът гл. прокурор Иван Гешев за оказване на методическа помощ и координация.  Извършени са множество претърсвания.  Паралелно с тази операция върви и друга, разпоредена от главния секретар на МВР за проверка на кортежи на луксозни автомобили по Черноморието.", "date": "2018.08.02", "title": "Спецакция в Бургас: Арестуваха хора от бандата на Митьо Очите"}
{"url": "https://www.faktor.bg/bg/articles/maskirani-opitaha-da-oberat-benzinostantsiya-v-sofiya", "text": "Двама маскирани нахлули малко преди полунощ в обект на улица \"Цветан Лазаров\" в столицата и се опитали да откраднат оборота. От пресцентъра на МВР уточниха, че нападателите не са успели да вземат парите и се издирват. Подробности се очакват по-късно през деня.", "date": "2018.08.02", "title": "Маскирани опитаха да оберат бензиностанция в София"}
{"url": "https://www.faktor.bg/bg/articles/bsp-yahna-gladnata-stachka-v-balgarski-poshti", "text": "Представители на БСП ще се срещнат с ъс служители на държавното дружество “Български пощи” ЕАД, които обявиха гладна стачка. Това събощиха от пресцентъра на БСП. Срещата ще се състои от днес от 12:00 ч. в Български разменно сортировъчен център на адрес: София, ул. „Челопешко шосе“ 31. В нея ще участват народните представители Георги Свиленски, Петър Витанов и Станислав Владимиров.", "date": "2018.08.02", "title": "Очаквано: БСП яхна гладната стачка в \"Български пощи\""}
{"url": "https://www.faktor.bg/bg/articles/den-na-traur-v-zlatograd-za-pregazenoto-na-trotoar-13-godishno-dete", "text": "Днес е ден на траур в Златоград заради нелепата смърт на 13-годишния Митко Крушков, блъснато и убито от автомобил. Националният флаг пред всички административни сгради ще бъде свален наполовина. Отменят се и всички увеселителни мероприятия. Вчера мярката за неотклонение на шофьора, който  блъсна момчето, беше удължена на задържане под стража за 72 часа, а прокуратурата ще иска и постоянния му арест. 56-годишният мъж ще отговаря за причиняване на смърт по непредпазливост. Инцидентът стана във вторник, а детето беше блъснато на тротоар близо до пешеходна пътека, след като водачът загубил контрол над автомобила си.", "date": "2018.08.02", "title": "Ден на траур в Златоград за прегазеното на тротоар 13-годишно дете"}
{"url": "https://www.faktor.bg/bg/articles/izhvarliha-mayka-s-10-mesechnoto-y-bebe-ot-kashta-za-gosti-vav-varvara", "text": "Млада жена и 10-месечното й дете са били изгонени на улицата от собственичката на къща за гости в черноморското селце Варвара, след като е прекратена предсрочно резервацията й, съобщава Bulgaria ON AIR. Причината е, че хазяйката обвинява младата майка, че повредила мебелите в новия й хотел, след като поставила котлон, за да готви на детето си. От своя страна собственичката отрече да се е държала грубо с гостите си и заяви, че ще държи правата си в съда заради уронване на престижа и клевета. Младата майка разказа още, че хазяйката прекратява предсрочно резервацията й, след като настоява предварително запазените две стаи за две седмици да бъдат заплатени веднага. Впоследствие се оказало, че стаите всъщност продължават да се продават, дори когато били запазени и капарирани за две седмици. Накрая тя посочи, че като обстановка и база хотелът предлага добри условия, но отношението е това, което я е разочаровало, поради което смята да сезира Комисията за защита на потребителите.", "date": "2018.08.02", "title": "Изхвърлиха майка с 10-месечното й бебе от къща за гости"}
{"url": "https://www.faktor.bg/bg/articles/protestirashta-ot-palatkoviya-lager-deputatite-ni-podminavaha-2-mesetsa", "text": "Два месеца вече сме пред парламента. Като цяло депутатите ни подминават. Малцина от тях дойдоха след работно време да заявят личната си подкрепа. Съвсем скоро един от тях дойде и призна, че го е срам, задето сме отвън. Това разказа пред Факти Валентина Милова, която е баба на дете с увреждане и е сред активно протестиращите с искания за реформа. Тя заяви, че според нея и според майки, които са имали лична среща с премиера Бойко Борисов, той е грешно информиран и призова да си смени съветниците.", "date": "2018.08.02", "title": "Протестираща от палатковия лагер пред парламента: Депутатите ни подминаваха 2 месеца, Борисов да си смени съветниците"}
{"url": "https://www.faktor.bg/bg/articles/novini/balgariya/reka-chaya-otnovo-skasa-diga-obshtina-sadovo-obyavi-chastichno-bedstveno-polozhenie", "text": "\"За по-малко от месец река Чая отново скъса дига в района на село Катуница. Пътят за летище Пловдив бе наводнен тази сутрин. Натовареният участък е напълно затворен. Аварийните екипи все още не могат да започнат работа, тъй като достъпът до скъсаната дига е силно затруднен\", съобщи пред БНТ кметът на Садово. Малко преди 8.00 сутринта река Чая излиза от коритото си и буквално за минути превръща пътя Катуница - Асеновград в море. Залети са и множество земеделски площи. Само преди месец реката отново излезе от коритото си и унищожи хиляди декари земеделски площи. Екипи на полицията отклоняват движението в наводнения пътен участък. Експерти на Басейнова дирекция извършват оглед на място. Пътят Смолян – Пловдив също е затворен от свлечена скална маса в района на Юговското ханче, съобщи кореспондентът на bTV в региона. Пътуващи съобщиха, че са се образували опашки от 2–3 километра. Вече два дни преминаването по пътя за село Забърдо е забранено и в двете посоки. Днес в Смолян заседава кризисен щаб, ще присъстват и експерти от регионалното министерство.", "date": "2018.08.02", "title": "Река Чая отново скъса дига, община Садово обяви частично бедствено положение"}
{"url": "https://www.faktor.bg/bg/articles/spetspolitsay-se-ozhalil-iztarvahme-ochite-nyakoy-go-predupredi", "text": "Димитър Желязков-Очите очевидно се е оказал предупреден, че срещу него се подготвя удар от страна на МВР. Информацията е дошла към него не от страна на полицаи от ОД на МВР-Бургас, които изобщо не са били включвани в разработката на течащата спецоперация в града.  Тя е била изцяло подготвена от ГДБОП, под наблюдението на Специализираната прокуратура в столицата – в продължение на няколко месеца, предава \"Флагман\". Ден преди качулките да атакуват местонахождението на посочените за арест лица – след продължителното им проследяване се оказало, че Желязков се измъкнал в последната минута, напускайки границата ни в посока Турция. Към момента той се намира в Гърция. До него има и хора от групата му, от най-приближените, които също са успели да прехвърлят в Гърция, докато трае арестите и претърсванията на територията на Бургас. За това бе информиран репортер на Флагман.бг от достоверен източник току-що. Много е възможно дълго подготвената операция на ГДБОП да се окаже крайно неплодоносна, защото не са намерени и основания, към момента, за задържане под стража и на друг верен авер на Очите – Никола Маринов, по прякор Магарето.", "date": "2018.08.02", "title": "Спецполицай се ожали: Изтървахме Очите, някой го предупреди"}
{"url": "https://www.faktor.bg/bg/articles/novini/svyat/novo-zakonodatelstvo-za-migrantite-vav-frantsiya", "text": "Френският парламент одобри окончателно законопроекта, свързан с миграцията и предоставянето на убежища.    Законът предвижда срокът за внасяне и обработване на молбите за предоставяне на убежища да се съкрати от 11 на 6 месеца. С това ще се улесни както връщането на мигранти, на които е отказано убежище, така и приемът на тези, които са получили одобрение от френската държава. Законът предвижда още увеличение на периода за задържане на чужди граждани в очакване на депортация. От 45 дни той ще нарасне до 90. Законът беше одобрен от повечето представители на партията на френския президент Еманюел Макрон. Мнозинството от десницата в парламента обаче го смята за недостатъчно строг, а според представители на левицата, той е нехуманен.", "date": "2018.08.02", "title": "Ново законодателство за мигрантите във Франция"}
{"url": "https://www.faktor.bg/bg/articles/ninova-zaryaza-za-malko-kozite-nablegna-na-istoriyata-neka-zaedno-da-pochetem-pametta-na-hrabrite-ni-predtsi", "text": "Илинденско-Преображенското въстание е подвиг на националния дух. Това написа във Фейсбук лидерът на БСП Корнелия Нинова. Думите й са по повод 115-та годишнина от събитията. Според нея делото кара хилядите сърца да бият като едно в стремеж за свобода. \"Въстанието е пример, който всеки един българин трябва да помни - да бъдем силни, да отстояваме с характер българщината и да не прекланяме глава.  Нека заедно да почетем паметта на храбрите ни предци\", написа още тя.", "date": "2018.08.02", "title": "Нинова заряза за малко козите, сложи се на историята: Нека заедно да почетем паметта на храбрите ни предци"}
{"url": "https://www.faktor.bg/bg/articles/novini/svyat/goreshta-valna-v-yuzhna-evropa-ochakvat-se-do-50-gradusa", "text": "В Европа всички очакват горещата вълна, която ще изпече най-южните части на континента в следващите дни.  Много страни в Централна и Южна Европа издадоха предупреждения за екстремно високи температури. А за обширен район в Испания и Португалия кодът за жега е червен.  През уикенда метеорологичните модели предричат рекордни горещини от 50 градуса. Ако това се случи, ще имаме рекорд за Европа.  Досега термометрите са скачали само до 48 градуса в Гърция през 1977 година, на територията на днешна Босна – 46,2 градуса през 1901 година, Италия – 47 градуса през 2007 година, Испания – 47,3 градуса през 2017 година и Португалия – 48,5 градуса през 2003 година.", "date": "2018.08.02", "title": "Гореща вълна в Южна Европа, очакват се до 50 градуса"}
{"url": "https://www.faktor.bg/bg/articles/novini/balgariya/dete-s-opasnost-za-zhivota-voltova-daga-go-udari-varhu-zhp-vagon", "text": "Волтова дъга е ударила 13-годишно дете, покатерило се върху вагон. То е с опасност за живота. Инцидентът е от Стара Загора. От районната прокуратура съобщават, че на 1 август около 17:30 часа в района на гарата в града, момчето се покатерило на товарен вагон, при което се е образувала волтова дъга и детето е пострадало. Незабавно е закарано в болница, но е с тежки изгаряния и опасност за живота. След извършването на първоначалните медицински манипулации, насочени към преодоляване на непосредствената опасност за живота му, момчето е било транспортиран до Клиника по изгаряния в Пловдив, където и към момента продължава лечението му. Детето е с 55% дълбоко шоково изгаряне. Това съобщиха за Радио „Фокус“- Пловдив от Клиниката по изгаряния на УМБАЛ „Свети Георги“. В клиниката предишния ден е докарано в тежко състояние и 7-годишно момиче от подобен инцидент, станал в същия район. Момичето е с 15% дълбоко шоково изгаряне, засегнало основно едната ръка. Волтовата дъга в този случай е довела до падане и детето е получило фрактура на едно от ребрата си, което от своя страна е причинило пневмоторакс. Второто дете също е с реална опасност за живота.", "date": "2018.08.02", "title": "Дете с опасност за живота, волтова дъга го удари върху жп вагон"}
{"url": "https://www.faktor.bg/bg/articles/ekshan-nad-cherno-more-layner-s-ruski-turisti-se-razmina-na-kosam-s-neidentifitsiran-samolet", "text": "Неидентифициран самолет се приближи опасно близо до руски лайнер. Инцидентът е станал на 1 август в турското въздушно пространство над Черно море. На борда на пътническия самолет А-330 е имало руски туристи, които са пътували от Анталия към Москва. В кабината на пилотите е сработила системата TCAS. Следвайки продължението, екипажът е сменил височината.  \"В район, за който отговарят турските авиодиспечерни служби, над международните води на Черно море, примерно на около 250 км. югозападно от Сочи, се е задействала бордовата система TCAS. Пилотите са реагирали и са изпълнили препоръките на системата”,  се посочва в съобщение на държавна корпорация за управление на въздушното движение.      Двата въздухоплавателни съда са се разминали успешно и А-330 е кацнал на международното летище „Внуково”. Специалистите се опитват да изяснят подробности около инцидента. Липсва всякаква информация за втория самолет. Той не е влизал във връзка с руските авиодиспечери.", "date": "2018.08.02", "title": "Екшън над Черно море: Лайнер с руски туристи се размина на косъм с неидентифициран самолет"}
{"url": "https://www.faktor.bg/bg/articles/novini/svyat/papata-smartnoto-nakazanie-e-nedopustimo", "text": "Папа Франциск обяви смъртното наказание за \"недопустимо\" в актуализацията на най-важното ръководство за католическото учение, съобщиха от Ватикана, цитирани от БГНЕС. \"Църквата учи в светлината на Евангелието, че смъртното наказание е недопустимо, защото това е атака срещу неприкосновеността и достойнството на човека\", се казва в изявление на Светия престол. Промяната в ръководството за католиците - катехизис, казва още, че църквата \"ще работи решително\" за премахването на смъртното наказание по целия свят.", "date": "2018.08.02", "title": "Папата: Смъртното наказание е недопустимо"}
{"url": "https://www.faktor.bg/bg/articles/novini/svyat/beliyat-dom-pak-v-obyasnitelen-rezhim-zaradi-izkazvaniya-na-tramp", "text": "Белият дом отново влезе в обяснителен режим заради противоречиви изказвания на американския президент. В серия от критични съобщения в Twitter, Доналд Тръмп призова главния прокурор Джеф Сешънс веднага да спре разследването за руска намеса, а специалния прокурор Робърт Мълър, който води разследването, Тръмп нарече \"тотално противоречив\". Говорителка на Белия дом уточни, че туитът на президента не е бил заповед. Тази седмица започна първото дело в резултат на разследването за руска намеса в изборите. Бившият председател на кампанията на Тръмп, Пол Манафорт е обвиняем по 18 точки за банкови и данъчни измами.", "date": "2018.08.02", "title": "Белият дом пак в обяснителен режим заради изказвания на Тръмп"}
{"url": "https://www.faktor.bg/bg/articles/novini/svyat/zhegata-zaplashva-da-opustoshi-posevite-v-evropa", "text": "Жестоката горещина е опустошила посевите със зърнени култури из Северна Европа, а комбинация от засушавания и проливни дъждове в житницата около Черно море намали очакваните добиви, появиха се опасения, че има още щети, които ще вдигнат цените.  С наближаването на жътвата в Северна Германия - втория след Франция най-голям производител на пшеница в Европейския съюз - се появяват нови доказателства за щети по реколтата и наблюдателите на няколко пъти снижават очакванията за добивите в 28-членния блок. \"Ситуацията в Северна Европа е катастрофална\", казва Андре Дефоа, главен анализатор в \"Стратеджи грейнс\", цитиран от БТА. Миналата седмица тази консултантска компания намали прогнозните си очаквания за реколтата от хлебно зърно за тази година в ЕС (най-големия производител на зърно в света) до нива под 130 милиона тона. Това е най-ниското равнище от шест години насам, макар че Дефоа каза, че прогнозата може да бъде ревизирана още веднъж.  Франция - топ производителят в ЕС - също страда от екстремни прояви на времето и прогнозите са, че добивите й ще бъдат около 34 млн. тона в сравнение с 36,6 млн.тона през миналата година. Знойната топлина удари пшеницата и в Скандинавия, и другите балтийски държави, като в Швеция се очаква реколтата да спадне с 40 на сто на годишна база. А във Великобритания, където засушаването може да доведе до петгодишно дъно на добивите на пшеница, фермерите тревожно очакват резултатите, докато на север жътвата започна.  През последните три седмици цените на пшеницата в Европа се покачиха с 15 на сто. В сряда те достигнаха връх за периода от края на 2014 г. - 208,50 евро за тон на фона на нарастващи опасения за доставките на пшеница по света.  Крайното въздействие на тези процеси ще се усети на световно ниво, тъй производството ще достигнат най-ниските равнища от пет години насам, обяви миналата седмица Международният съвет по зърнените култури (International Grains Council), след като коригира надолу прогнозите си за водещите четири европейски производители - Франция, Германия Великобритания и Полша.  Повишаването на цените на пазара на пшеницата възражда спомените за сезона 2007/08, когато увеличаващите се цени на зърното предизвикаха хранителна криза. Сега обаче анализатори казват, че високите цени и други зърнени култури може отчасти да компенсират дефицита.  Посевите с хлебно зърно в Германия, притиснати от най-високите от 1881 г. температури през месец май, се очаква да дадат 25 на сто по-слаба реколта тази година, казват от фермерската асоциация Де Бе Фау (DBV). Размерът на щетите може да накара Германия, която е сред най-големите износители в Европа, да внася през следващите години. Щетите породиха призиви от страна на Де Бе Фау за отпускането на един милиард евро субсидии заради сушата.  Във Франция посевите не са толкова засегнати и там е започнала жътвата. Сега се смята, че френските износители на пшеница имат най-голяма изгода от бедите, сполетели съседите; фермерите в САЩ също може да извлекат полза, като евентуално изпреварят Русия като водещ износител, казват анализатори.  В черноморския регион посевите бяха засегнати както от суша, така и от проливни дъждове, което се отрази зле на качеството на зърното.  \"Стратеджи грейнс\" смята, че реколтата в Русия ще спадне с 18 на сто тази година, казва Дефоа. През 2017 г. в Русия бяха пожънати рекордните 85,7 милиона тона хлебно зърно, вкл. твърда пшеница. В съседна Украйна, която изнася голяма част от реколтата си, добивите ще спаднат с 16 на сто до 22-23 милиона тона заради пролетната суша и летните проливни дъждове, каза украинският министър на земеделието.  В Румъния - трета в ЕС по износ на пшеница - добивите ще са поне с 20 на сто по-ниски, казва Лоренциу Бачу, президент на фермерското сдружение ЛАПАР (LAPAR), според когото големи площи с посеви са изцяло унищожени. Спадът в добивите може да бъде още по-голям; ден след ден процентът се покачва и ситуацията по места се влошава\", казва той и добавя: \"Дъждовете не спряха поне за ден\".", "date": "2018.08.02", "title": "Жегата заплашва да опустоши посевите в Европа"}
{"url": "https://www.faktor.bg/bg/articles/ramzan-kadirov-se-zakani-kam-ubiytsite-na-ruskite-zhurnalisti-v-tsar-zemyata-pod-tehnite-kraka-veche-p-ri", "text": "Хората, които убиха тримата руски журналисти в Централноафриканската република (ЦАР), ще бъдат наказани скоро. Възмездието ще застигне престъпниците още преди кръвта на невинните наши съграждани да засъхне по ръцете им, заяви чеченският лидер Рамзан Кадиров, написа газета.ру. Ръководителят на автономната  руска кавказка република осъди престъплението в страната на Черния континент. \"Хората, които застреляха Кирил Радченко, Александър Расторгуев и Орхан Джемал, не са мюсюлмани. Убийците не са и християни, те са най-обикновени престъпници. Те няма да се скрият от справедливото отмъщение. Земята под техните крака вече пàри\", написа още той в руската социална мрежа Вконтакте. Днес бе съобщено, че съдебни медици не са открили следи от изтезания по телата на журналистите. Тримата бяха застреляни преди два дни в ЦАР. Засега има две основни версии. Първата е, че престъплението е извършено от местната  ислямистка групировка \"Селека\". Втората версия е убийство с цел грабеж. Както Faktor.bg писа, има и трета версия. Според опозиционера Михаил Ходорковски тримата руски журналисти са сътрудничели по негов разследващ проект за публикация, озаглавена \"Руски наемници\". Те са проучвали частна фирма за сигурност, действаща в ЦАР и свързана с бизнесмен, близък до руския президент Владимир Путин. Според местни и руски служители репортерите журналистите са убити при засада.", "date": "2018.08.02", "title": "Рамзан Кадиров обяви, че убийците на руските журналисти в ЦАР не са мюсюлмани"}
{"url": "https://www.faktor.bg/bg/articles/moskva-nyama-sledi-ot-iztezaniya-po-tela-na-trima-ruski-zhurnalisti-ubiti-v-tsar", "text": "Лекари от Централноафриканската република (ЦАР) не са открили следи от изтезания по откритите на 30 юли тела на трима руски журналисти, убити в страната. Това съобщи днес за ТАСС говорителката на  министерството на външните работи на Русия Мария Захарова.     Според цитирани от Захарова служители от руското посолство в ЦАР \"местните лекари, извършили първоначалния оглед на телата, не са открили следи от мъчения, а само огнестрелни рани\".     По-рано онлайн изданието \"Палмарес сантрафрик\" информира, че според негови източници, преди да бъдат убити, руските журналисти са били отвлечени и разпитвани. Изданието предполага, че в престъплението може да са замесени бунтовници от мюсюлманското движение \"Селека\".     Във вторник посолството на Русия в ЦАР съобщи, че на 30 юли са били открити труповете на трима души, у които имало журналистически карти с имената на Кирил Радченко, Александър Расторгуев и Орхан Джемал. Визите им били туристически и те пътували с цел заснемане на документален филм, припомня ТАСС, цитирана от БТА.      Посолството информира по-рано, че телата на тримата журналисти ще бъдат изпратени на 3 август в Русия. Захарова увери, че роднините на загиналите ще получат цялото необходимо съдействие. Руското федерално следствие е образувало по случая наказателно дело за убийство, допълва агенцията.", "date": "2018.08.02", "title": "Москва: Няма следи от изтезания по тела на трима руски журналисти, убити в ЦАР"}
{"url": "https://www.faktor.bg/bg/articles/ochite-e-obyaven-za-natsionalno-izdirvane-zadeystvat-protsedurata-i-za-mezhdudarzhavno", "text": "\"Димитър Желязков-Очите е обявен за национално издирване, а до края на деня ще бъде задействана процедурата и за междудържавно\", обяви в Бургас зам.-главният прокурор Иван Гешев,цитиранот \"24 часа\".  Той уточни, че са имали данни, че Очите ще напусне страната, но не искали да отлагат акцията в уречения ден, за да няма теч на информация. 19 души са арестуваните при акцията на спецпрокуратурата и ГДБОП в Бургас срещу група за разпространение на наркотици, рекет, палежи и побоища.  Прокурор Гешев не съобщи имената на задържаните и детайли по операцията, за да не попречи на разследването, което върви в момента.   \"Бандата е действала предимно по Южното Черноморие, но е имала и връзки с хора от подземния свят в други части на страната. Въпреки че не е инкриминирано като престъпление, в един от регистрираните адреси в несебърското село Кошарица били открити роднини на емблематични хора от известна бандитска структура в Плевен, добави прокурорът. Става въпрос за къща в Кошарица, обитавана през последните години от Митьо Очите, която по неофициална информация в момента се водила на чичо му. Тя е луксозна обител нависоко в селото, скрита зад високи дувари сред много зеленина. Именно там били засечени роднините на плевенската група. Разследването на групата е започнало от началото на 2016 година. Имало събрани много интересни доказателства, но на този етап от прокуратурата се въздържат да ги обявят, твърди изданието.", "date": "2018.08.02", "title": "Очите е обявен за национално издирване, задействат процедурата и за междудържавно"}
{"url": "https://www.faktor.bg/bg/articles/arogantna-ankara-imame-imushtestvo-v-sasht-tova-e-feto-shte-si-go-vzemem", "text": "Турският министър на вътрешните работи Сюлейман Сойлу заяви, че Анкара няма да се откаже от исканията си за екстрадиция на лидера на Фетхуллахистката терористична организация (ФЕТО) Фетхуллах Гюлен от САЩ, предаде ТАСС, цитирана от БТА.      Сойлу написа коментара си в Туитър във връзка с решението на САЩ да въведат санкции срещу него.      Ние имаме имущество в САЩ и това е ФЕТО. Ние няма да го оставим там, ще си го вземем, посочи Сойлу.      Според турските власти ФЕТО стои зад опита за преврат в Турция през юли 2016 г.       САЩ обявиха вчера, че въвеждат санкции срещу министрите на правосъдието и на вътрешните работи на Турция - Абдулхамит Гюл и Сюлейман Сойлу, заради казуса с американския пастор Андрю Брънсън. Пасторът, намиращ се под домашен арест в Турция, е обвинен във връзки с терористичните организации ФЕТО и ПКК.", "date": "2018.08.02", "title": "Арогантна Анкара: Имаме имущество в САЩ ,това е ФЕТО. Ще си го вземем!"}
{"url": "https://www.faktor.bg/bg/articles/ruski-nadzirateli-sa-machili-zatvornitsi-zaradi-zagubata-na-sbornaya-ot-harvatiya", "text": "Двама затворници от изправително учреждение в източния руски Забайкалски край заявиха, че са били измъчвани от надзиратели, написа нюзру. Служителите от мястото за изтърпяване на наказанията са нападнали  Александър Нохрин и Евгений Афанасиев, докато са работели в кухнята. \"Надзирателите бяха във видимо нетрезво състояние. От тях лъхтеше на изпит предишната вечер алкохол. Те ни биха с палки и прилагаха електрошок срещу нас\", разказаха потърпевшите. Затворниците твърдят, че надзирателите са били ядосани от загубата на руския национален отбор по футбол от Хърватия на 7 юли. Тогава \"Сборная\" загуби от \"Шахматистите\" с 5:6 след дузпи. Според двамата те били малтретирани на следващия ден, но едва днес управата на затвора е решила да даде гласност на случая.", "date": "2018.08.02", "title": "Руски надзиратели са мъчили затворници заради загубата на \"Сборная\" от Хърватия"}
{"url": "https://www.faktor.bg/bg/articles/novini/svyat/binali-yaldaram-reshenieto-na-sasht-za-sanktsii-sreshtu-turski-ministri-e-nezakonno-i-izklyuchitelno-svoevolno", "text": "Председателят на турския парламент Бинали Йълдъръм определи решението на САЩ да наложи санкции срещу двама турски министри като „незаконно и изключително своеволно“, предава Anadolu Agency. „Санкциите, наложени от Министерството на финансите на САЩ срещу министъра на правосъдието Абдулхамит Гюл и вътрешния министър Сюлейман Сойлу е незаконно и изключително своеволно“, заяви Йълдъръм чрез съобщение в четвъртък. „Категорично осъждам това решение, което е индикатор за неуважението към съдебните институции в Турция“, добави бившият премиер и призова американската администрация да промени решението си", "date": "2018.08.02", "title": "Бинали Йълдъръм: Решението на САЩ за санкции срещу турски министри е незаконно и изключително своеволно"}
{"url": "https://www.faktor.bg/bg/articles/komandirovat-blizo-1000-politsai-ot-stranata-kam-morskite-kurorti", "text": "Близо 1000 полицаи от цялата страна са командировани на българското Черноморие за летния туристически сезон.   Необходимост от повече униформени за заявили ръководствата на ОДМВР-Бургас, Варна и Добрич.   По морските ни курорти до 20 септември ще има повече пътни, патрулни, криминални и разследващи полицаи.   В Бургас не достигат най-много служители на реда – 758, във Варна те са 126, а в Добрич - 48.", "date": "2018.08.02", "title": "Командироват близо 1000 полицаи от страната към морските курорти"}
{"url": "https://www.faktor.bg/bg/articles/novini/balgariya/v-tsyalata-strana-proverki-na-tsentrovete-za-sotsialni-uslugi", "text": "\"Посещенията в центровете за социални услуги в страната няма да са епизодични, а контролните органи ще трябва да направят една пълна картина за това доколко услугите в общността, каквито са дневните центрове и центровете са социална интеграция и рехабилитация, предоставят качествена услуга за техните потребители\", заяви пред журналисти в Панагюрище министърът на труда и социалната политика Бисер Петков. Той добави, че контролният апарат на ДАЗД е насочен изцяло към проверка на центровете за настаняване от семеен тип, където също има проблеми. \"Трябва да имаме пълна картина доколко отделни оплаквания са основателни и как да подобрим качеството на услугите. В Панагюрище потребителите са доволни, но вероятно не навсякъде е така и целта на този контрол ще е да посочи къде са проблемните места\", отбеляза още министърът. По думите на Бисер Петков като цяло средствата за държавно делегирани дейности за социални услуги са недостатъчни, стигат основно за заплати на персонала, а нивата на възнаграждение не са високи. Министърът припомни, че през тази година като разход за политиките за хора с увреждания в бюджета са предвидени малко над 400 милиона лева.  \"Имам предвид 268 милиона, които са по политиката за хора с увреждания и около 160 милиона, които са под формата на семейни помощи на семейства, отглеждащи деца с увреждания, което е по Закона за семейните помощи за деца. Тази година бюджетът на министерството за 2018-та се увеличи в тази част с 80 милиона - 40 процента ръст спрямо базата за 2017-та\", посочи министърът. \"Сега ще имаме приблизително същия относителен ръст на този бюджет, което не е малко и не е правено от много време, каза още Петков. Със сигурност голямото предизвикателство е как оптимално да се насочат тези средства, защото от една страна всички тези хора с увреждания очакват по-значителна финансова подкрепа от сегашните интеграционни добавки, които са в сравнително ниски размери. От друга страна се очаква да се уреди в законодателството и съответно да се осигури финансиране според индивидуалните потребности на т.нар. лична помощ, каза Петков и изрази надежда, че през есента ще има нова съвременна нормативна рамка на социалните услуги в страната. Общо 89 центрове за деца и младежи с увреждания има в страната и 79 за пълнолетни с увреждания, което е около една шеста от всички социални услуги, които вече надхвърлят 1000. Това са държавно делегирани дейности, за които бюджетът тази година плаща 230 милиона лева.", "date": "2018.08.02", "title": "В цялата страна - проверки на центровете за социални услуги"}
{"url": "https://www.faktor.bg/bg/articles/frantsiya-odobri-zakonoproekt-sreshtu-seksualnoto-i-seksistkoto-nasilie", "text": "Френският парламент одобри окончателно законопроект срещу сексуалното и сексисткото насилие, предаде \"Франс прес\". Нито един депутат не гласува с \"против\", като имаше само 8 гласа \"въздържал се\" при последния вот в Националното събрание, долната парламентарна камара. Текстът бе съгласуван със Сената. Целта на законопроекта е да затегне наказанията за изнасилвания и други сексуални злоупотреби, особено с непълнолетни. Той също така удължава давността за определени престъпления. \"Този текст придава конкретна форма на много силните ангажименти, поети по време на (предизборната) кампания от президента на Републиката (Еманюел Макрон) в рамките на голямата кауза на неговия петгодишен (мандат) - равенството между мъжете и жените\", заяви френският държавен секретар за равенството между мъжете и жените Марлен Шиапа. Лявата и дясната опозиция като цяло гласуваха в подкрепа на законопроекта, но го разкритикуваха, че не отива достатъчно далеч и е повече думи, отколкото дела. Целта на текста е да \"улесни\" осъждането на изнасилвачи след два случая, при които съдът постанови, че 11-годишни момичета са правили секс по взаимно съгласие с пълнолетни мъже, отбелязва \"Франс прес\". От окончателната версия на законопроекта обаче отпадна автоматичното квалифициране на всеки сексуален акт с непълнолетни под 15-годишна възраст като изнасилване. Текстът позволява на непълнолетни жертви на сексуални престъпления да подават жалби в срок от 30 години след като навършат пълнолетие - до 48-годишна възраст.", "date": "2018.08.02", "title": "Франция \"улесни\" осъждането на изнасилвачи"}
{"url": "https://www.faktor.bg/bg/articles/rusnak-otkradna-275-tona-metal-ot-zheleznitsite-v-sankt-peterburg", "text": "В Русия бе задържан мъж, който откраднал сам, само с подръчни средства, около 275 тона метал от железниците, предадоха \"Франс прес\" и БТА, позовавайки се на полицията в Санкт Петербург и агенция РИА \"Новости\". Безработният, на 38 г., отивал през нощта на станция Красное село, в южната част на втория по големина руски град, за да демонтира дискретно гайки и други метални елементи. Той бил \"въоръжен\" само с гаечен ключ и клещи. Полицията в Санкт Петербург не уточни от колко време мъжът е извършвал тези кражби. Заловен на местопрестъплението вчера, той може да бъде осъден на до пет години затвор. Кражбите на метали в Русия, особено от железниците, са често явление. Един тон може да бъде продаден в страната за около 14 000 рубли (190 евро), отбелязва \"Франс прес\".", "date": "2018.08.02", "title": "Достойно за Гинес: Безработен руснак разглоби само с гаечен ключ и клещи 275 тона метал от железниците в Санкт Петербург"}
{"url": "https://www.faktor.bg/bg/articles/slantseto-se-vrashta-do-33-gradusa-dnes", "text": "Днес ще преобладава слънчево време. В сутрешните часове на места в низините и котловините видимостта ще е намалена. Атмосферното налягане ще се задържи близко до средното за месеца. След обяд главно в Западна и Централна България ще се развива купеста и купесто-дъждовна облачност и на места отново ще превали и прегърми. Ще духа слаб до умерен вятър от север-североизток. Максималните температури ще са между 28° и 33°, в София – около 28°.  По Черноморието ще е предимно слънчево. Сутринта на отделни места ще има ниска облачност или мъгла. Ще духа слаб до умерен североизточен вятър. Максималните температури ще са 27-30°. Температурата на морската вода е 25-27°. Вълнението на морето ще е 2-3 бала. В планините ще е предимно слънчево. Около и след обяд ще се развива купеста и купесто-дъждовна облачност и ще има краткотрайни валежи с гръмотевици, на отделни места ще са значителни по количество. Ще духа до умерен изток-североизточен вятър. Максималната температура на височина 1200 метра ще е около 23°, на 2000 метра – около 16°.", "date": "2018.08.02", "title": "Днес ще е предимно слънчево"}
{"url": "https://www.faktor.bg/bg/articles/dnes-chestvame-115-godini-ot-nachaloto-na-ilindensko-preobrazhenskoto-vastanie", "text": "Днес честваме 115 години от началото на Илинденско-Преображенското въстание - най- драматичният и героичен опит на българите от Македония и Тракия, останали под османско робство да извоюват свободата си. Въстанието избухва на 2 август (нов стил) 1903 година и обхваща Македония и Одринско. То е върховен момент в националноосвободителната борба на македонските и тракийски българи. По данни на ВМОРО, заради потушаването на въстанието 30 000 души от засегнатите региони на Османската империя бягат в България. Част от тях са заселени в днешна Бургаска област. Въстанието носи имената на двата църковни празника, на които избухват двата основни бунта. В Битолския вилает и Солунския вилает то избухва на 20 юли (2 август нов стил) – Илинден, а в Одринския вилает – на 6 август (19 август нов стил), Преображение Господне. След организираното от Върховния македоно-одрински комитет Горноджумайско въстание напрежението в Македония нараства чувствително. Правителството на Османската империя засилва репресивните мерки, съсредоточава военни и полицейски части, които извършват масови беззакония. Увеличават се стълкновенията между турските въоръжени сили и чети на комитета. В тази обстановка през януари 1903 г. част от членовете на ЦК ВМОРО начело с Иван Гарванов свикват конгрес в Солун, който взема решение да се вдигне повсеместно въстание в Македония и Одринско. На конгреса не присъстват задграничните представители Гоце Делчев и Гьорче Петров. Все пак задграничното представителство на организацията в София след дълги дискусии се присъединява към това решение. Гоце Делчев е против прибързани въоръжени действия, защото познава обстановката и смята, че без българска подкрепа може да се стигне до поражение, но след идването си в Македония се среща със завърналия се от заточение Даме Груев. Двамата решават, че след като решението е взето и разпратено по окръзите, връщане назад не може да има и Делчев се подчинява на общото решение. В навечерието на въстанието, обаче той е убит край село Баница на път за конгреса на Серския революционен окръг. В края на април 1903 година серия от атентати в Солун ускорява избухването на въстанието. Взривени са сградата на Отоман банк, френския кораб „Гвадалкивир“, прекъснато е осветлението на града. Повечето атентатори загиват, след като водят неколкодневни боеве по улиците на града. Европейските държави още от януари 1903 г. се опитват да проведат известни реформи, но вековните им противоречия не допускат особен резултат. През май 1903 година Христо Матов изготвя „Общ план на въстанието“, в който се излагат средствата на революционната борба и целите за извоюване. Реорганизират се въстаническите окръзи, приема се тактика за действие. На 20 юни 1903 година ЦК на ВМОРО в София изпраща писмо на военния министър Михаил Савов, с което информира него, правителството и княз Фердинанд за приблизителната дата на начало на въстанието и общото състояние на организацията вътре в Македония. В писмото се засяга и въпросът за намеса на българската армия на страната на въстаниците, като се констатира, че това е положително прието от революционерите. Михаил Савов писмено отговаря, че въстанието трябва да бъде отложено за октомври 1903 година или дори за май 1904 година, докогато българската войска да бъде превъоръжена и способна за подобни военни действия, в противен случай не би имала възможност за намеса. Въпреки, че революционерите неколкократно са предупредени от представители на Княжество България, че то не може и няма да се намеси в едно такова въстание, те не се отказват от поетия курс.  Боевете в Македония започват на 2 август (нов стил) 1903 г. – Илинден. Масово въстава Битолски революционен окръг (въстанически окръг „Пелистер“) в Битолско, Леринско, Костурско, Охридско, Кичевско. В град Крушево българските въстаници обявяват Крушевска република и канят гърци и власи на обща борба против Османската империя. Равносметката от въстанието в Битолска, Леринска, Костурска, Охридска и Кичевска околии е следната: 19 582 въстаници водят 150 сражения срещу 292 735 турски войници (в пропорция близо 1:15), при обща продължителност на боевете 1 146 часа. Загиват или са ранени 747 четници и 3 087 турски войници. Революционните окръзи „Кожух“ и „Беласица“ (солунски окръг), „Огражден“ (струмишки окръг) и „Овче поле“ (скопски окръг) действат отделни чети, а населението не въстава по изрично нареждане на организацията. Началото на въстаническите действия в Битолски окръг дава тласък на революционното движение и в Одринска Тракия. Съгласно с решениеята на Солунския конгрес за обявяване на масово въстание в Странджанския район е свикан конгресът на Петрова нива, който изработва план за действията и избира главен щаб в състав: Михаил Герджиков, Лазар Маджаров и Стамат Икономов. На 18 август бойните действия започват, обявена е Странджанската република. Освободени са Василико (дн. Царево), Ахтопол и други по-малки селища в Странджата, а турските части са изтласкани към Малко Търново и Лозенград. Въстанието започва в Серския революционен окръг на 27 септември (14 септември) 1903 г. – Кръстовден. Сражения се водят почти по цялата територия на Серския революционен окръг. В тях заедно участват Яне Сандански, кап. Стоянов, полковник Янков. Борбата сближава бившите противници от ВМОРО и ВМОК и те с обединени сили действат срещу турския аскер.  Турското правителство хвърля огромни сили за потушаването на въстанието в Македония и Одринска Тракия като изпраща 350-хилядна войска. Въстаниците постепенно изчерпват своите сили. Султанът отчита това и на 6 септември обявява, че кръвопролитията ще бъдат прекратени, ако Великите сили принудят България да се откаже от подкрепата на въстанието. Турция прехвърля отговорността върху софийското правителство.  Великите сили, главно Русия и Австро-Унгария, с ноти до българското правителство го принуждават да не се намесва в конфликта. Външните министри на двете империи изработват реформен план. Мюрцщегските реформи (по името на града, където се срещат граф Ламздорф и граф Голуховкин) предвиждат омиротворяване на областта и даване някои права на народностите в империята. На 17 септември щабът на въстанието изпраща молба до български отговорни фактори да обявят война на Турция. При съществуващата международна обстановка България няма нито сили, нито възможност за реална помощ. Всички обществени слоеве в страната независимо от своите различни схващания съчувстват на въстаниците и оказват морална и материална помощ. Освен възпиращите предупреждения на силите българското правителство много добре разбира, че и съседните държави няма да останат безучастни при евентуална намеса. Главната причина за сдържаното поведение си остава икономическата и военната слабост. Това се осъзнава и от ръководителите на организацията. Въстанието води в Македония и Тракия до 289 сражения на 26 000 въстаници срещу 350-хилядна турска войска, на 994 загинали въстаници, 201 опожарени села, 12 440 опепелени къщи, 4 694 избити, изклани и живи изгорени мъже, жени и деца от мирното население. 3 122 жени и моми са изнасилени от османските чети, а 176 - пленени. 70 835 души са обездомени, а 30 000 бягат в България. Жертвите от турска страна са 5325 войници. В Битолски окръг, между 2 август и 23 октомври, стават 150 сражения, в които загиват 746 четници, в Солунско – 38 сражения и 109 убити четници, в Скопско – 15 сражения и 93 убити, а в Одрински революционен окръг 36 сражения, 56 убити четници и стотици мирни жители. На 12 септември 1903 година Генералният щаб на Битолския революционен окръг излиза с окръжно писмо за прекратяване на въстаническите действия и саморазпускане на щаба Преки последици от въстанието След въстанието Македонският въпрос трайно влиза в полезрението на международната дипломацията. Започват контролирани от европейските държави реформи според Мюрцщегската реформена програма. Въпреки реформите, в България всички разбират, че пътят за разрешаване на статута на Македония минава през война с Турция, подготовката за която започва още през 1904 година. Вътрешната македоно-одринска организация претърпява сериозни поражения: губи значителна част войводи и четници, по места тайните ѝ комитети са разкрити и разбити. Започва преосмисляне на взетите решения за всеобщо въстание. Още преди края на въстанието в Западна Европа са изпратени Борис Сарафов и Михаил Герджиков, за да спечелят благоразположението на обществеността там. Задграничното представителство на ВМОРО издава в средата на 1904 година Мемоар на Вътрешната организация, който цели да осветли причините за избухването на въстанието. Преговорите между ВМОРО и бившите дейци на ВМОК за създаване на общо Благодетелно дружество пропадат и на 16 декември официално се възстановява дейността на Върховния комитет. На Софийски съвещания от януари 1904 година е приета директивата за бъдеща дейност на ВМОРО, диктувана от Яне Сандански и приближените му, и която цели демократизация в организацията. В същия дух за децентрализация протичат Варненския (14 февруари), Струмишкия и Прилепския окръжни конгреси от 1904 година. През март 1904 година група дейци около Борис Сарафов формират Временен комитет, който извзема част от функциите на Задграничното представителство, но се саморазпуска в началото на 1905 година. С тези действия фактически започва разцеплението на ВМОРО. През 1904 година се провеждат преговори на две нива между Османската империя и Княжество България и между Османската империя и ВМОРО. България издейства от Високата порта пълна амнистия на политическите затворници, а ВМОРО участва в изготвянето на проект за реформи в Македония и Одринско.", "date": "2018.08.02", "title": "Днес честваме 115 години от началото на Илинденско-Преображенското въстание"}
{"url": "https://www.faktor.bg/bg/articles/kspert-online-zabravete-za-severen-potok-2-rusiya-e-podgotvila-po-golyama-iznenada-za-sasht", "text": "Горски пожари заплашват природен парк в най-южната част на Испания, предаде Франс прес. Над 100 пожарникари, подпомагани от седем самолета цистерни и военни от местна база, се борят с пламъците на нос Пунта Камаринал, провинция Кадис, в автономната област Андалусия. Поривите на вятъра достигат скорост от 55 км/ч, което затруднява овладяването на пожара. Природният парк Естречо (Пролив) е дом на много видове дървета и голям брой птици. В него влиза плажът Болония, определян често като един от най-красивите в Испания заради белия пясък и кристално чистата вода, отбелязва Франс прес. Агенцията припомня, че през 2008 г. горски пожар е изпепелил 500 хектара площ в този резерват и е довел до евакуирането на 1000 души. Както в цяла Испания, в провинция Кадис е издадено предупреждение за пожари заради високите температури, които надвишават 40 градуса по Целзий. Испанската национална метеорологична агенция прогнозира, че горещата вълна ще продължи поне до неделя заради нахлуващ от Африка топъл въздух.", "date": "2018.08.02", "title": "Горски пожари заплашват природен парк в Испания"}
{"url": "https://www.faktor.bg/bg/articles/senatat-na-sasht-odobri-otpuskaneto-na-250-miliona-dolara-za-otbranata-na-ukrayna", "text": "Сенатът на САЩ съгласува бюджета за отбрана на страната, в който се предвижда отпускане на 250 милиона долара за Украйна, в качеството на помощи за укрепление на отбранителните способности на страната, съобщи украинското посолство в САЩ на своята страница в социалната мрежа „Фейсбук“, предава РИА Новости, цитирана от \"Фокус\". „Документът, в частност предоставя помощ за Украйна в укрепването на възможностите за защита от кибер атаки, осигурявайки сигурността на компютърните мрежи на държавните власти, намалявайки зависимостта от руски информационни и комуникационни технологии и съдействайки на участието в програмите за обмен на информация“, се казва в съобщението на дипломатическото ведомство. По-рано беше одобрен американският бюджет за отбрана за финансовата 2019 година от Камарата на представителите на Конгреса на САЩ. Сега остава той да получи подписа на държавния глава Доналд Тръмп.", "date": "2018.08.02", "title": "Сенатът на САЩ одобри отпускането на 250 милиона долара за  отбраната на Украйна"}
{"url": "https://www.faktor.bg/bg/articles/emil-radev-v-balgariya-se-primiryavame-i-ne-si-tarsim-pravata", "text": "Когато има повече обществена активност по темата за двойния стандарт при храните и напитките, производителите и търговците започват да предлагат на пазара и по-качествени продукти. В същото време обаче България е една от страните с най-малко сигнали по темата. Това посочи в студиото на бТВ евродепутатът Емил Радев (ГЕРБ/ЕНП). „Нашата борба от дълги години е да има промяна в законодателството и да има единен европейски орган, който да санкционира неизрядните търговци и производители. Там, където има сигнали и гражданско недоволство срещу двойните стандарти, търговците много бързо се съобразяват. Прецедент е, че това в България не се случва. Явно не си търсим правата и се примиряваме. Важно е да знаем точно кои са храните и напитките, които са проблемни. Битката е за качеството“, каза евродепутатът. Той и колегата му Андрей Новаков са автори на програма за справяне с двойния стандарт. Тя ще разполага с 1,3 млн. лв. „С тях ще се подпомогнат потребителските организации за тестове с храни, за сравнителни анализи, за информационни кампании, даже за колективни искове”, посочи Радев. По думите му този тип тестове са скъпи, последните правени от българската страна са стрували десетки хиляди – а в същото време е редно потребителските организации да имат този инструмент. Освен това националните органи за защита на потребителите в момента трудно санкционират мултинационалните компании. Затова и целта на нашите евродепутати са законодателни промени за централен европейски орган, който да санкционира на ниво ЕС. Радев отбеляза, че дълги години ЕК даже не е признавала, че този проблем съществува. По темата с решението на КС за Истанбулската конвенция, евродепутатът отбеляза, че в международния документ има много ясни механизми за борба с домашното насилие, но след отсъждането, че е в противоречие с основния закон няма как да продължим напред с ратификацията. \"В този случай за съжаление не можем да го направим. Казвам \"за съжаление\", защото в нея има ясни регламенти срещу домашното насилие. Ясно сме обяснили, че тя противоречи на Конституцията ни, но ще работим, за да подобрим законодателството си.\" Радев беше категоричен, че когато ЕС започне да прилага конвенцията, България няма да бъде принудена да променя вътрешното си законодателство, а само ще се облекчат процедурите по съдебното сътрудничество, когато, например, извършител на домашно насилие се опита да бяга в чужбина.", "date": "2018.08.02", "title": "Емил Радев разкри какво ще последва, когато ЕС започне да прилага Истанбулската конвенция"}
{"url": "https://www.faktor.bg/bg/articles/temida-zadalzhi-tsik-da-vavede-mashinnoto-glasuvane", "text": "В срок от половин година Централната избирателна комисия (ЦИК) е задължена да въведе машинното гласуване. Това постанови Софийският административен съд в решение по делото, което бившите депутати и настоящи членове на „Демократична България“ Мартин Димитров и Петър Славов заведоха срещу изборната администрация, съобщи Mediapool. Въвеждането на машинното гласуване поставя редица въпроси, като например за логистиката и съхраняването на машините. Централната избирателна комисия не би могла да реши тези въпроси самостоятелно, това трябва да стане с помощта на държавата, каза в сутрешния блок на Нова телевизия \"Здравей, България\" говорителят на ЦИК Александър Андреев.  Тези въпроси трябва да бъдат решени, за да може да се осигури тази възможност за избирателите, обясни той. Той посочи, че не би могъл да се ангажира с конкретни срокове кога ще се въведе машинното гласуване. Има вече 18 месеца закъснение на ЦИК за машинното гласуване. За този период те са нарушили Изборния кодекс около 50 пъти, защото за всеки частичен избор трябваше да бъде осигурено машинно гласуване, заяви Мартин Димитров от \"Демократична България\". Аз съм убеден, че те нямат особено желание да въвеждат машинното гласуване и протакат. Затова заведохме дело. Има шест месеца срок – нека да спрат да протакат и да изпълнят закона, подчерта Димитров. Имам много сериозни подозрения, че и ГЕРБ, и БСП, и ДПС искат да отменят и машинното, и дистанционното гласуване, само че нямат смелостта да отидат и да го заявят в Народното събрание. За тях е по-добре да го има записано в закон, но да не се въвежда на практика, каза още Мартин Димитров. Според решението ЦИК трябва да осигури машини за алтернатива на аналоговия хартиен вот във всяка секция, както постановява Изборния кодекс. Това трябва да се случи до февруари месец догодина, т.е. няколко месеца преди евровота. Според действащия закон във всички избирателни секции в страната трябва да има опция човек да подаде гласа си през устройство, а не само чрез стандартните хартиени бюлетини. Това трябваше да е факт още за последните парламентарни избори, които се проведоха на 26 март 2017 г., като преди това ЦИК и институциите изчерпаха законовите си възможности за тестове по темата. На президентския вот в края на 2016 г. такова гласуване имаше в 500 секции и това беше последната възможност за отлагане на пълното му въвеждане, прието в Изборния кодекс през 2014 г. Преди парламентарния вот миналата година и Върховният административен съд се произнесе, че машинно гласуване трябва да има във всички секции. Такова обаче нямаше – на ЦИК и на правителството не им стигнаха време и ресурс да го организират. Обществената поръчка за осигуряване на машините се провали, въпреки допълнително предвидените пари за машини, а оправданието бе, че „ако изборите бяха след 2 години, можело и да има машинен вот“. В крайна сметка и без машинно гласуване изборите се проведоха. Веднага след това народни представители от всички партии направиха поредица анонси, че машинното, както и записаното в последствие електронно гласуване, трябва да отпаднат от закона. Такива поправки обаче така и не бяха внесени, защото според ГЕРБ трябва да се чака последния момент преди предстоящите евроизбори, когато опциите за различен от аналогов вот да отпаднат. Иначе щяло да има гражданско недоволство. Съдът обаче задължава изборната администрация до февруари 2019 година условията за машинно гласуване да са въведени. Ако парламентът не промени изборния кодекс, това означава, че евроизборите ще се провеждат задължително и с машинно гласуване. Пред Mediapool от ЦИК обясниха, че ще обжалват решението. Единият от аргументите на комисията ще е, че тя е съдена по реда на Административно процесуалния кодекс, а тя се подчинява на Изборния. Другият аргумент на ЦИК е, че не може да въведе гласуването, без да е обявена обществена поръчка за машините. Това бе и един от аргументите на експертите, които бяха представени в съда.", "date": "2018.08.02", "title": "Мартин Димитров: Имам сериозни подозрения, че и ГЕРБ, и БСП, и ДПС искат да отменят и машинното, и дистанционното гласуване"}
{"url": "https://www.faktor.bg/bg/articles/fandakova-vodim-istinska-bitka-za-vsyaka-tsenna-sgrada", "text": "Най-сигурната защита минава през план, а за Царските конюшни, а той е категоричен.  Ново строителство е невъзможно и това е факт. За съжаление има много знакови сгради, които са в риск. Там интересите са много големи. Водим истинска битка за всяка знакова сграда, за всяка една поотделно.  Това заяви в студиото на „Здравей, България“ по Нова телевизия столичният кмет Йорданка Фандъкова. Оценката на комплекса е за 18 млн. лв., продаден е за 650 000 лв. „Собственикът е поискал втори оценител. Така че със сигурност службите ще си свършат работата“, категорична е Фандъкова. „Поисках да се даде официално най-високият статут „паметник на културата“, за да може максимално да се опазят тези сгради“, заяви тя.  „Ние няма да позволим всичко това да се случва лесно, ще направим всичко възможно, ще се борим в съда. Нашата цел е да не допуснем бъдещо строителство и сградата да бъде запазена във вида, в който съществува“, смята още столичният кмет. Кметът на София гарантира, че строителство няма да се случи. Тя припомни, че дори и да падне статутът в съда, след три месеца министърът пак може да го върне.Собствениците купуват такива сгради  без да се интересуват, че са културно наследство. По думите й вече 5 сгради паметници на културата са реставрирани, три в момента се реставрират,а за 16 текат процедури. като предстои същата съдба да сподели още сгради. „Трябва да се знаят тези примери“, категорична е Фандъкова, допълвайки, че Столична община има собствена програма за реставриране на културни сгради. Разкриването на римския амфитеатър на Сердика е моя кауза, обясни тя.", "date": "2018.08.02", "title": "Фандъкова: Водим истинска битка за всяка знакова сграда"}
{"url": "https://www.faktor.bg/bg/articles/politico-rusiya-se-yadosa-sled-kato-es-nalozhi-sanktsii-na-neyni-kompanii", "text": "Русия се ядоса, след като Европейският съюз наложи санкции на компании, участвали в строежа на Кримския мост, свързващ Таман с Керч на наскоро възвърнатия в състава на Руската Федерация Кримски полуостров, пише европейската редакция на електронното издание Politico. Съветът на ЕС във вторник добави шест компании в санкционния списък заради тяхното участие в строежа на най-дългия европейски мост. „Чрез техните действия те допринесоха за консолидирането на руския контрол върху незаконно анексирания Кримски полуостров, което още повече подрива териториалния интегритет, суверенитета и независимостта на Украйна“, заявиха от Съвета чрез съобщение. Сега активите на санкционираните компании в ЕС ще бъдат замразени, а европейските граждани и компании не могат да позволят на предприятията да използват своите средства. Попадналите под ограничителните мерки компании са: Институт Гипстроймост, фирмата, изготвила проекта за моста. ПДСЦ Мостотрест, която отговаря за поддръжката на моста, ДСЦ Пристанище Залив, която строи железопътната линия по моста, Стройгазмонтаж, основната строителна компания, участвала в изграждането на съоръжението и нейната дъщерна компания Стройгазмонтаж-Мост, а последната е ВАД, построила пътното платно над моста, както и подходните пътища. Стройгазмонтаж е собственост на Аркадий Ротернберг, един от близките на Владимир Путин, който вече е в санкционния списък заради предполагаемата му роля в руската интервенция в Украйна, пише изданието. Общо, 44 компании и 155 лица са санкционирани от ЕС във връзка с присъединяването на Крим. През юли към списъкът бяха добавени нови лица и фирми. В изявление от сряда, Министерството на външните работи на Русия определи ограничителните мерки срещу шестте компании като „окаяни“. „Очевидно, свободният избор, който кримчаните направиха да се завърнат в Русия тревожи Европейския съюз“, смятат от ведомството. „Може ли да има някакво алтернативно обяснение на факта, че след 2016 година европейския санкционен списък се разширява с добавянето на почти изцяло само руски граждани и организации, които по един или друг начин са участвали в успешното демократическо развитие на Крим и Севастопол в рамките на Руската Федерация?“ Освен това от министерството обвиниха Брюксел, че се бърка „за пореден път във вътрешните работи“ на Русия и обвини Украйна и ЕС в опит да изолират Крим след референдума през март 2014 година. „Никой не трябва да се учудва, че гражданите на Крим избраха... да свържат бъдещето си с Русия“, заявиха още от Министерството на външните работи на Русия.", "date": "2018.08.02", "title": "Politico: Русия се ядоса, след като ЕС наложи санкции на нейни компании"}
