{"url": "https://faktor.bg/bg/articles/dokato-pernik-e-postaven-vav-voden-rezhim-otklonyavali-voda-ot-yaz-studena-kam-radomir", "text": "Докато Перник е във воден режим, вода от един от захранващите язовир \"Студена\" източници е била отклонявана за нуждите на Радомир, съобщи Министерството на околната среда и водите (МОСВ). Вчера (29 ноември), по заповед на министър Нено Димов, ведомството е извършило извънредна проверка, заради твърдението на Областния управител на Перник Ирена Соколова за отклоняване на води за язовира. При оглед на \"Врелото\" - един от водоизточниците, захранващи язовир \"Студена\", е установено, че водата постъпва във водовземна шахта, като малка част от нея се отвежда към язовир \"Студена\". От шахтата, посредством тръба водата отива в помпена станция \"Крапец\" и водоснабдява град Радомир, се казва в съобщение на МОСВ. От министерството изтъкват, че тази схема на подаване на вода към Радомир е позволена единствено в условията на аварийна ситуация. Това условие е било поставяно винаги от МОСВ към ВиК-Перник във всички графици от 2003 г. досега, уверява екоминистерството. Помпената станция за снабдяване на град Радомир не работи и водното количество от водовземната шахта прелива и по дерето се включва в язовир \"Студена\", е установила проверката. Дежурният на помпената станция е обяснил, че работата ѝ е била преустановена едва на 28 ноември (четвъртък). Това съвпада и с изпратената от ВиК - Перник справка, според която в този ден към \"Студена\" е имало по-голям приток от посочвания дотогава.", "date": "2019.11.30", "title": "Докато Перник е поставен във воден режим, отклонявали вода от яз.\"Студена\" към Радомир"}
{"url": "https://faktor.bg/bg/articles/obshtestvo-ulitsata-pozhar-izpepeli-avtoserviz-v-stochiniya-kv-zaharna-fabrika", "text": "Пожар в столичния квартал \"Захарна фабрика\" унищожи автосервиз. Напълно са изгорели микробус и лека кола, които са се намирали в помещението. Там е имало още газови, кислородни бутилки и много варели с отработено масло. На място са пристигнали 4 пожарни, които са потушили огъня. Имало е риск пожарът да обхване множество автомобили в съседство и на близък паркинг на мобилен оператор. Конструкцията на сградата е била стабилна и това е помогнало пожарът да се овладее. Няма данни за пострадали, полицията разследва причините за възникването на огъня.", "date": "2019.11.30", "title": "Пожар изпепели автосервиз в столичния кв.\"Захарна фабрика\""}
{"url": "https://faktor.bg/bg/articles/obshtestvo-ulitsata-fandakova-ako-polititsite-slushat-poveche-ekspertite-shte-postignem-po-golemi-uspehi-za-obshtestvoto", "text": "Убедена съм, че ако ние политиците слушаме повече експертите, хората, които работят и знаят какво трябва да се случи, ще има по-голям успех за цялото общество. Това каза кметът на София Йорданка Фандъкова по време на Международния ендоваскуларен конгрес с домакин проф. Иво Петров. „Във Вашата работа като кметова и работата на кметовете на общини има нещо общо. Всички ние работим за подобрявани на качеството на живот на хората. Ние сме длъжни да променяме средата, така че да бъде по-добра за хората, а вие работите за по-високо качество на живот чрез грижата за най-важното – здравето. Здравето и активността на хората, възможността им да живеят по-добре и в основата на развитието на градовете, страните и на обществото като цяло“, каза Фандъков. „Здравето е най-важният ресурс за хората, а превенцията е инвестиция в най-ценния капитал. Известно е, че успешните лекари са много активни в подкрепа на обществото като цяло. Искам да благодаря на всички присъстващи тук български лекари за активната им роля за развитието на нашия град“, допълни тя. „Специално искам да благодаря на проф. Иво Петров, който преди съвсем кратко време поканих да си включи в работата на града. Той го направи с готовност и в изключително напрегнатото си ежедневие винаги намира време да работи за това нашият град да се превърне в едно по-добро място“, подчерта Фандъкова. „Днес медицината се развива изключително бързо с помощта технологиите, дигитализацията и комуникациите. Има все повече нови възможности за диагностициране, за лечение. Възможности, които дават по-добър шанс за живот на хората. Но също така е много важно, че технологиите дават възможност на лекарите, независимо в кой град и коя държава се намират да работят така, че да се запознават веднага с иновациите и със световните тенденции. Вярвам, че през следващите години иновациите и научните открития ще се фокусират върху човека“, каза още тя. Никой политик не очаква, че когато предложи непопулярна мярка тя ще се приеме охотно от обществото\", каза кметът на София  пред журналисти. „Вярвам, че хората, които искат да развиваме града си, които искат децата ни да дишат по-чист въздух ще подкрепят дори и непопулярните мерки затова по-замърсяващите, по-мощните коли да плащам малко повече отколкото досега. Увеличението е минимално, но знакът и посоката са тези, които би следвало всички политици, които твърдят, че искат да работят за по-чист, за по-добри улици кварталите да подкрепят. Очаквам това да се случиш в столична общински съвет“, подчерта Фандъкова.", "date": "2019.11.30", "title": "Фандъкова: Ако политиците слушат повече експертите, ще постигнем по-големи успехи за обществото"}
{"url": "https://faktor.bg/bg/articles/mazhat-bil-i-dushil-lekari-v-bolnitsa-sv-anna-se-okaza-bivsh-politsay", "text": "Мъжът, който вчера нападна, би, души и обижда лекари и медицински сестри в столичната УМБАЛ \"Св. Анна\", е 50-годишен бивш полицай от Сливен, който е и криминално проявен. Биячът беше арестуван пред медиите, докато обясняваше защо е посегнал на медиците и как е счупил врата в Клиниката по хирургия и покрил с гумени ръкавици охранителните камери. Здравко Инджов е познат на полицията в Сливен. Първо като служител на МВР до 2009 година, а след това и като криминално проявен за хулиганство и закана за убийство. По тези прояви прокуратурата иска той да остане в ареста, а съдът го освобождава с по-лека мярка - подписка, съобщи Би Ти Ви. В сливенския квартал „Клуцохор\" Маргарита Димитрова и Инджов са съседи от 40 години. „Беше републикански шампион в юношеска възраст по многобой. После работеше в полицията, после изкара курсове и се занимава с различни строителни дейности\", казва Димитрова. Жената твърди, че Инджов няма психични проблеми. Напротив, бил добър и търпелив съсед. „Аз си го ползвам, абсолютно каквото ми се наложи вкъщи, включително като имам гости, вкъщи да дойде да ми нареже мезето. За всичко,което изисква мъжка ръка, за един бушон да е, викам него. На всеки се случва да му избят нервите, така че никога не мога да кажа,че е изключено”, коментира още съседката на бияча.  А в софийската УМБАЛ „Св. Анна” продължава лечението на една от нападнатите от Инджов лекарки. „Няма опасност за живота й, но възстановяването ще продължи дълго, защото е получила тежки травми, тъй като са й блъскали главата в стената”, казва говорителят на болницата Антон Луков. Лекарката е в реанимация, а до нея достъп има само лекуващия й колега. „Агресията срещу медици е безобразие. Вие представяте ли си, колежката е 40 кг. с мокра престилка, отива да спасява човек, през това време някакъв се нахвърля и започва да й слага белезници, да я души и да я блъска. Това е ненормална история. Затова имаме и договор с главната прокуратура веднага да ги уведомяваме, да имаме бързи производства срещу такива лица. Това просто трябва да се пресече. Тя отива да спасява на съседното легло човек“, коментира заместник-министърът на здравеопазването Бойко Пенков, отговаряйки на въпрос дали има кардинално решение след поредния случай на агресия срещу медици. „Охранител до всеки доктор няма как да стане. Искаме поне да има бързо възмездие за тези хора, които си позволяват такава агресия. На това държа изключително много – бързо възмездия“, допълни той.", "date": "2019.11.30", "title": "Мъжът, бил и душил лекари в болница \"Св.Анна\", се оказа бивш полицай"}
{"url": "https://faktor.bg/bg/articles/trabata-za-gaz-ot-azerbaydzhan-za-evropa-dnes-zapochva-da-raboti", "text": "В градчето Ипсала в провинция Одрин днес е организирана тържествена церемония за достигането в Европа на Трансанадолският газопровод (TANAP) за доставки на газ от Каспийско море до Гърция и Италия. Турция покани за събитието в 14 часа българския министър на енергетиката Теменужка Петкова, съобщава \"Дневник\". Става дума за въвеждане в експлоатация на европейския участък на част от инфраструктурата на Южния газов коридор, в който финалната част е Трансадриатическият газопровод (TАP). Връзката с коридора ще е междусистемната газова връзка Гърция-България, който по последни данни трябва да заработи в края на 2020 г. По тази връзка газ могат да получават още Румъния, Молдова и дори Украйна. Идеята за TANAP се ражда преди 20 години след откриването на голямото газово находище Шах-Дениз (залежи от 1.2 трлн. куб. м) в шелфа на Азербайджан в Каспийско море. По това време бившите социалистически страни вече са започнали газови доставки от Западна Европа и през 2000 г. е дадено началото на обсъждане как азербайджанският газ да достигне Европа и да намали енергийната зависимост от Русия. Декларацията на Европейския съюз за Южния газов коридор е подписана в Прага през май 2009 г. Тя предвижда след преминаването на тръбата през Турция да има 3 варианта за продължаването към Европа: - Nabucco (Турция-България-Румъния-Унгария-Австрия); - ITGI (Турция-Гърция-Италия); - TAP (Турция-Гърция-Албания-Италия). Тогава се обмисляха и два варианта за запълване на TANAP - само от Азербайджан или и с добавяне на връзка към Ирак според идеята за Nabucco. В един момент се появи и версия за свързване през Каспийско море с големите газови залежи на Туркменистан. През 2013 г. беше одобрено разширяването на открития през 2007 г. Южнокавказки газопровод между Азербайджан и Турция, като част от началото на Южния газов коридор. Общата дължина до ЕС е 3500 км, а тогавашният капацитет е 10 млрд. куб. м годишно. Русия коментира, че този обем е \"достатъчно незначителен за Европа\" и че TANAP няма да попречи на руските газови проекти в района. През 2015-2018 г. разширението на Южнокавказкия газопровод достигна обем от 28 млрд. куб. м и цена от около 3 млрд. долара. Известен още като Баку-Тбилиси-Ерзурум, той е дълъг почти 700 км и при откриването му през 2007 г. бе с капацитет от 8 млрд. куб. м годишно. В момента най-големите дялове в собствеността му имат британската ВР (28-83%), турската ТРАО (19%) и малайзиската Petronas (15.5%), а руската \"Лукойл\" има 10%. В Турция TANAP започва от Карс, преминава 1850 км през цялата страна, влиза в Европа при Дарданелите и се свързва с ТАР в Гърция при Кипои. Капацитетът му днес е 16 млрд. куб. м (6 млрд. от тях ще остават в Турция), може да бъде увеличен до 60 млрд. куб. м. Строителството отне малко повече от 3 години (17 март 2015 - 12 юни 2018 г.), разходите са в рамките на около 8 млрд. долара. Основен акционер е азербайджанската държавна компания \"Южен газов поток\" (51%), турската държавна петролно-газова BOTAS (30%), ВР (12%) и др. От гръцката граница на запад следва TAP, който трябва да заработи догодина. Това е идея от 2003 г., а през 2007 г. в Швейцария е регистрирана и компанията за реализирането му Trans Adriatic Pipeline (TAP) AG. Лидерите на Гърция, Албания и Италия подписват междудържавното споразумение за изграждане на 13 февруари 2013 г. в Атина. Същата година в Тирана меморандум за сътрудничество подписват правителствата на Албания, Черна гора, Хърватия и Босна и Херцеговина. Строителството започва на 17 май 2016 г. в Гърция с проектни разходи от 6 млрд. евро и по трасе с дължина 878 км, финалните 7 от които са в Италия до село Сан Фока в провинция Лече. Газопроводът трябва да тръгне с капацитет 10 млрд. куб. м., който може да се удвои.", "date": "2019.11.30", "title": "Днес започва да работи тръбата за газ от Азербайджан за Европа"}
