{"url": "https://www.faktor.bg/bg/articles/novini/balgariya/blizo-3-2-mlrd-lv-e-izlishakat-za-polugodieto", "text": "3,198 млрд. лв. излишък за полугодието очаква Министерството на финансите по предварителни данни, съобщиха от ведомството на Владислав Горанов. Прогнозата за изпълнението на приходите и помощите по консолидираната фискална програма (КФП) към юни, да бъде 50,8% от годишния разчет. Разходите се очаква да са 42,9 на сто от планираните. Обичайно изпълнението на разходите е по-високо през второто полугодие. Тогава влиза планираното индексиране на пенсиите, освен това голяма част от капиталовите вложения се извършват през втората половина на годината, обясняват от финансите. Приходите и помощите по КФП към юни 2019 г. се очаква да бъдат в размер на 22 ,273 млрд. лв. Спрямо юни 2018 г. те нарастват с 3,063 млрд. Разходите са 19, 075 млрд. лв., за сравнение - към юни 2018 г. са били 17, 497 млрд. По-високият размер е заради увеличението с 10% на заплати и осигуровки в бюджетния сектор и в образованието. Вноската към бюджета на ЕС, изплатена към 30 юни, е 717,5 млн. лв.", "date": "2019.06.29", "title": "Близо 3,2 млрд. лв. е излишъкът за полугодието"}
{"url": "https://www.faktor.bg/bg/articles/novini/balgariya/g-svilenski-za-skandala-s-zhablyanov-ne-znam-dali-utre-shte-bade-osvoboden", "text": "\"Нямам информация дали Валери Жаблянов ще бъде освободен. Това е право на председателя, нека видим причините, и аргументите. Той беше заместник-председател на Народното събрание, посочен от Корнелия Нинова. Всеки един може да работи за партията и като член и като нечлен. Има точка утре за избор на нов предизборен щаб, аз няма да бъда негов председател, тъй като би трябвало нов човек с нови виждания да поеме тези избори\", заяви пред Канал 3 депутатът от БСП Георги Свиленски. Припомняме, че Валери Жаблянов не се яви на сесията на ПАСЕ, на която трябваше да се гласува връщането на Русия в организацията и заради това Корнелия Нинова му поиска обяснение, от което \"не оставала удовлетворена\". \"Не можахме да обясним на българските граждани важността на тези избори и да ги убедим да излязат да гласуват. Хората се разочароваха и не дадоха своя глас. Включването на Бойко Борисов в тези избори също беше фактор\", обясни Свиленски загубата на евроизборите. \"Касата на партията се управлява така, както е решено на Национален съвет\", каза отй по повод изхарчената субсидия на паритята и настояването Нинова да се отчете пред ръководството.", "date": "2019.06.29", "title": "Г. Свиленски за скандала с Жаблянов: Не знам дали утре ще бъде освободен"}
{"url": "https://www.faktor.bg/bg/articles/novini/balgariya/al-nenkov-prezidentat-povtarya-dumite-na-korneliya-ninova", "text": "\"Това е стратегическа сделка за модернизация на армията. Правителството ще сключи най-изгодната сделка. Румен Радев се опитва просто да я атакува с цел да се облагодетелства. Много ниско е нивото на говорене. Бих казал, че неговите думи са несъдържателни. Той повтаря думите на Корнелия Нинова. Това не е президент на всички българи. Хората не търсят противопоставяне\", заяви пред Канал 3 депутатът от ГЕРБ Александър Ненков. \"Хората искат да има добра политическа среда и да се търси най-доброто за България, както и всички да положат усилия това да се случи по най-добрия начин. Без да спечелиш доверието на хората, колкото и добри неща да правиш, те нямат значение. Много хубави неща се направиха през последните години. Местните избори са много по-различно нещо и те зависят от фигурите, които ще представят. Ние считаме за най-важно местното управление, защото то е гръбнака. Видимо в градовете и селата, България се променя, може би с по-малко отколкото ни се иска, но се променя\", коментира той предстоящите избори.", "date": "2019.06.29", "title": "Ал. Ненков: Президентът повтаря думите на Корнелия Нинова"}
{"url": "https://www.faktor.bg/bg/articles/novini/balgariya/otkriha-pametnik-na-izbitite-ot-partizani-31-zhiteli-na-ravnogor-galeriya", "text": "Днешният Петровден  се  оказа изключителен празник за родопското село Равногор. Открит бе официално мемориал, в памет на 31 равногорци, избити от партизаните на „Антон Иванов”. Няма друго село в страната дало толкова голям кървав данък на шумкарския терор. Инициатори на монумента са Атанас Узунов, председател на Съюза на репресираните в Пловдив, евродепутатът Андрей Ковачев, народният представител Спас Гърневски, анализаторът Георги Харизанов (коренът му е от Равногор- б.р.), Петър Казаков, получили подкрепа и съдействие от кмета на село Равногор Нейчо Коларев.   Преди години в селото е имало паметна плоча за жертвите на комунизма, която е била поругана.  На церемонията присъстваха депутати от ГЕРБ, председателят на Съюза на репресираните  Лили Друмева, председателят на Съюза на репресираните в гр. Пловдив г-н Атанас Узунов,  множество граждани, общественици, репресирани от комунизма и техни роднини. Ние трябва да знаем, помним и предаваме историята такава, каквато е. Именно в Равногор са се случили едни от най-големите зверства на комунистическия режим. Тук е вилняла престъпната група шумкари, която погубва живота на множество местни хора без съд и присъда, измъчвани са бременни жени, гаврили са се с жени пред мъжете им, това трябва да се знае и помни, за да не допуснем никога повече подобни неща да се случват в обществото ни, заявиха инициаторите при откриването на паметника. От Съюза на репресираните изтъкнаха, че е притеснително е, че никъде не може да се прочете информация за случилото се в Равногор. Пълно медийно затъмнение има и при отразяване на събитието днес. На възпоменанието присъстваха и живи свидетели на партизанските зверства. А племенницата на закланата в шестия месец Софка, от злодея Георги Серкеджиев - Пашката застана до паметника с нейната снимка в рака. Трябва да има памет за тези зверства и за невинните жертви, заяви възрастната жена. Неслучайно в  в пазарджишко и пловдивски и до днес се говори за равногорци като за мръсни фашисти, а непосредствено след 9-и септември 1944 година един от главорезите на отряда „Антон Иванов” - партизанинът Георги Серкеджиев, настоява селото да бъде запалено и заличено. Вероятно терористът е вярвал, че така ще заличи и злодействата си.", "date": "2019.06.29", "title": "Откриха паметник на избитите от партизани 31 жители на Равногор(галерия)"}
{"url": "https://www.faktor.bg/bg/articles/novini/svyat/g-20-targovsko-primirie-pokana-za-sreshta-s-kim-polah-na-bromans-mezhdu-tramp-i-putin", "text": "Търговско примирие, спонтанна покана за среща на корейската демилитаризирана зона, полъх на броманс (Bromance е близка, емоционална, несексуална връзка между мъже) между Доналд Тръмп и неговите приятели Болсонаро, Путин и Мохамед бин Салман, ядосан френски президент заради климата и заключителна декларация, която никой не чете (освен журналистите) - така Франс прес обобщава двудневната среща на върха на Г-20 в японския град Осака, приключила по-рано днес. Като цяло агенцията изтъква пет основни момента. Първият беше сутрешният туит американския президент Тръмп, в който той покани севернокорейския лидер Ким Чен-ун на импровизирана среща в демилитаризираната зона, разделяща двете корейски държави. \"Ако президентът Ким види това съобщение, бих могъл да се срещна с него на границата/на демилитаризираната зона просто да му стисна ръката и да му кажа добър ден?!\" - така изглеждаше сутрешният туит на Тръмп. После пред журналисти той разказа, че това му е хрумнало сутринта и изрази готовност да стъпи на севернокорейска територия, казвайки, че \"това няма да му създаде никакъв проблем\". По климатичния въпрос Г-20 се очерта като силно разделена структура. Това ядоса френския президент Макрон, който постави червена линия, която Франция няма да прекрачи. Той заплаши, че страната няма да подпише финалната декларация от срещата, ако в нея не се \"защитава амбицията, свързана с климата\". Последваха дълги преговори. Накрая се стигна до споразумение, подобно на това от предходните срещи на върха. От една страна 19 страни изразяват подкрепата си за Парижкото споразумение за климата, а от другата страна се открояват САЩ. До тази договорка се стигна, въпреки че някои нововъзникващи пазарни икономики бяха изкушени да преминат в американския лагер. Третият акцент бе, че САЩ и Китай отново са отново на правилния път. Това обяви Тръмп, след като съобщи за примирие в търговската война и подновяване на преговорите между двете страни, но без да навлиза в подробности. Освен това търговско примирие срещата на върха бе белязана и от сключването на голямото споразумение за свободна търговия между ЕС и МЕРКОСУР (Бразилия, Аржентина, Парагвай и Уругвай). Това бе определено като исторически момент от председателя на Европейската комисия Жан-Клод Юнкер и бе отъждествено като послание към протекционисткото течение, вдъхновявано от Тръмп. В Осака Тръмп направи истински щурм на любезности към лидери, смятани за популистки или авторитарни. Той похвали невероятната работа на саудитския престолонаследник Мохамед бин Салман, каза хубави неща за бразилския президент Болсонаро, като го определи за специален човек и накрая се пошегува с Путин, казвайки му: \"Никаква намеса в изборите, президент\" пред журналистите и сочейки го с пръст, сякаш, за да го смъмри. Европа в плен на гореща вълна от Сахара. Като пети акцент от срещата Франс прес изважда финалното комюнике от 12 страници, което е смесица от изявления за търговските напрежения, за криптовалутите, за климатичните промени или за повече възможности и постове за жените.  По повод документа Юнкер се пошегува, че той е написан на такъв скучен език, че никой не го чете. После допълни, че ще използва часовата разлика при пътуването обратно от Осака, за да изчете документа и допълни, че не е единственият, който ще подходи така.  В действителност комюникето от Осака, много сходно с това от срещата на Г-20 в Буенос Айрес, съдържа изключително мъгляви формулировки, отразяващи различията между лидерите, отбелязва Франс прес. Така че нещата са далеч от 2008 г., когато се състоя първата среща на върха във формат Г-20, замислена като установяване на ново световно управление срещу финансовата криза.", "date": "2019.06.29", "title": "Г-20: Търговско примирие, покана за среща с Ким, полъх на броманс между Тръмп и Путин"}
{"url": "https://www.faktor.bg/bg/articles/novini/balgariya/kola-blasna-i-ubi-dete-v-morskata-gradina-vav-varna", "text": "Тежък инцидент стана във Варна в събота следобед. Малко дете е загинало, след като е блъснато от кола на паркинг в Морската градина.  Автомобилът е с чужда регистрация. Причините се изясняват.", "date": "2019.06.29", "title": "Кола блъсна и уби дете в Морската градина във Варна"}
{"url": "https://www.faktor.bg/bg/articles/novini/balgariya/balgariya-zamesena-v-mezhdunaroden-skandal-falshivi-opakovki-na-onkolekarstva", "text": "България е замесена в международен скандал с медикаменти. Става въпрос за фалшифицирани опаковки на онколекарства. Опаковките са изнесени от страната ни за Холандия. Лекарствата са предназначени за пациенти, които се лекуват в болница. Това е първият случай на фалшификация, уловен от Европейската система за проверка на лекарствата, съобщи бТВ. Фалшифицираните опаковки с онколекарства са изнесени от български търговец за холандски. Когато холандският ги проверява в т.нар. система за верификация, установява проблем. Кодът, който е уникален за всяка опаковка, съдържа данни, че става въпрос за партида с изтекъл срок на годност. И също така се разминава с информацията, отпечатана на самата опаковка. Три месеца след старта на системата за проверка на лекарствата с рецепта е регистриран първият случай на фалшификат. \"Забелязахме, че серийният номер върху опаковката не отговаря на серийния номер в матричния код, който системата разпознава, и затова докладвахме за предполагаема фалшификация. Впоследствие се потвърди, че тези 4 опаковки наистина са фалшифицирани\", обясни Каспър Ърнст, Асоциация на паралелните търговци на лекарства в Европа. Анализ на фирмата производител на оригиналното лекарство доказва, че съдържанието отговаря количествено и качествено. Фалшифицирани са само опаковките, за да бъдат изнесени зад граница. \"Холандските пациенти са предпазени от вливането на лекарствен продукт с изтекъл срок на годност, който е поставен във фалшифицирана опаковка. Ако нямахме система за верификация, нямаше този фалшификат да бъде открит\", заяви Деян Денев, Българска организация за верификация на лекарствата. По случая се води международно разследване. Българската агенция по лекарствата временно спря дейността на българския търговец, изнесъл фалшивите опаковки. \"След събиране на цялата информация от Европейската агенция по лекарствата - холандската и нашата агенция, цялата информация ще бъде предоставена на прокуратурата\", обясни Богдан Кирилов, изп. директор на ИАЛ. В понеделник скандалът ще бъде обсъждан в Брюксел на среща между регулаторните органи и Европейската комисия.", "date": "2019.06.29", "title": "България замесена в международен скандал: Фалшиви опаковки на онколекарства"}
{"url": "https://www.faktor.bg/bg/articles/novini/svyat/tramp-pristigna-na-vizita-v-yuzhna-koreya", "text": "Президентът на САЩ Доналд Тръмп пристигна в Южна Корея, след като по време на срещата на Г-20 покани севернокорейския лидер Ким Чен-ун да дойде да му \"стисне ръката\" в демилитаризираната зона между двете Кореи, съобщава БТА.  Президентският самолет кацна във военновъздушната база „Осан”, разположена южно от Сеул. По-рано Тръмп написа в Twitter, че е готов да се срещне с Ким на границата, просто за да стисне ръката му и да му каже \"добър ден\". Американският държавен глава се срещна с президента Мун Дже-ин в Синия дом - канцелария и официална резиденция на южнокорейския лидер. Той се срещна и с известната кейпоп група EXO (изписване на латиница-бел ред.), чиито членове му подариха книга и разговаряха с дъщеря му Иванка и зет му Джаред Къшнър.", "date": "2019.06.29", "title": "Тръмп пристигна на визита в Южна Корея"}
{"url": "https://www.faktor.bg/bg/articles/novini/balgariya/nad-10-hilyadi-koli-sa-preminali-prez-kulata-za-15-chasa", "text": "В последните около две седмици се наблюдава изключително интензивен трафик през ГКПП на българско-гръцката граница, увеличено е и движението на граждани от трети страни. Само в рамките на последните 15 часа през ГКПП \"Кулата\" са преминали 10 400 моторни превозни средства, от които 6500 - за излизане от страната, а 3900 - на вход. Това се посочва в информация от ГД \"Гранична полиция\" за трафика на българските гранични контролно-пропускателни пунктове, съобщиха от МВР. Натоварен остава и ГКПП \"Маказа\", откъдето в периода от полунощ до 15.00 ч. днес са преминали общо 4380 моторни превозни средства. Близкият до него ГКПП \"Златоград\" към момента не е натоварен и може да бъде използван от пътуващите в посока Гърция. Не са натоварени също ГКПП \"Илинден\", ГКПП \"Ивайловград\" и ГКПП \"Капитан Петко Войвода\". На българско-сръбската граница трафикът е интензивен на ГКПП \"Калотина\", откъдето до 15.00 ч. са преминали общо 4717 моторни превозни средства. На българско-турската граница, на ГКПП \"Капитан Андреево\", е интензивен трафикът за товарни автомобили на изход. Преминалите в последните 15 часа от денонощието през пункта превозни средства са 2389. Автомобилите, преминали през ГКПП \"Лесово\", са общо 499. Интензивно е движението на изхода на ГКПП на българско-румънската граница - \"Дунав мост\"-Видин, \"Дунав мост\"-Русе, \"Кардам\" и \"Дуранкулак\".", "date": "2019.06.29", "title": "Над 10 хиляди коли са преминали през \"Кулата\" за 15 часа"}
{"url": "https://www.faktor.bg/bg/articles/novini/svyat/marshal-haftar-plashi-s-ataki-turski-korabi-v-libiya", "text": "Маршал Халифа Хафтар заплаши да атакува турски кораби и обекти в Либия, след като претърпя сериозно отстъпление в рамките на офанзивата си към Триполи, и обвини Анкара, че подкрепя военно неговите съперници, предаде агенция Франс прес. Хафтар нареди снощи на силите си да вземат на прицел турски кораби и обекти, да забранят полетите от и към Турция и да арестуват турските граждани в Либия, съобщи неговият говорител Ахмед ал Мисмари, цитиран от БТА. \"Всички тези мерки са заради грубата намеса на турския президент Ердоган в либийските работи и тези действия трябва да спрат\", каза Мисмари. Запитан днес за заплахите на Хафтар, Ердоган заяви в Осака, че няма \"никаква информация\" и обеща \"много повече различни мерки\" по въпроса. Турция все по-малко дискретно подкрепя Правителството на националното съгласие в Либия, отбелязва АФП. Преди месец правителството в Триполи представи в пристанището на града турски бронирани машини, доставени въпреки оръжейното ембарго, наложено от Съвета за сигурност на ООН през 2011 г. Правителството на националното съгласие в Триполи, с което преговаря Анкара, контролира западната част на страната, докато Либийската национална армия на Халифа Хафтар - източната, откъдето оказва силен военен натиск с цел да овладее цялата страна.", "date": "2019.06.29", "title": "Маршал Хафтар плаши с атаки турски кораби в Либия"}
{"url": "https://www.faktor.bg/bg/articles/obshtestvo/zakon-i-red/shefat-na-6-o-ru-sofiya-buystval-v-zavedenie-otstraniha-go-ot-dlazhnost", "text": "Началникът на 6-о РУ в София Петър Василев е буйствал снощи в заведение в столичния кв. \"Лозенец\". След подаден сигнал за поведението тръгнал с автомобила си и отказал алкохолна проба, след като бил спрян от полицаи, съобщи шефът на СДВР Георги Хаджиев. Василев бил в заведението заедно със свой приятел. Около 3:30 през нощта бил получен сигнал, че буйстват и блъскат маси. Полицейският шеф си тръгнал с колата си, но бил спрян от полицаи от 4-то РУ. Той отказал проба с дрегер. Издадена му е бележка за медицинско изследване, но шефът на 6-о РУ не се явил на него. Затова книжката му е отнета за 2 години, а колата е служебно дерегистрирана за 1 година. По време на разговорите с Василев, след като бил спрян, станало дума, че е началник на Районно управление, но полицаят не е парадирал с това, обясни Хаджиев. Василев е отстранен от длъжност. Назначена е проверка, а материалите ще бъдат докладвани в прокуратурата, която да прецени дали има данни за хулиганство.", "date": "2019.06.29", "title": "Шефът на 6-о РУ-София буйствал в заведение, отстраниха го от длъжност"}
{"url": "https://www.faktor.bg/bg/articles/ikonomika/sasht-i-kitay-se-sporazumyaha-da-prodalzhat-targovskite-pregovori", "text": "САЩ и Китай се съгласиха да възобновят търговските си преговори, а Вашингтон няма да налага нови тарифи върху китайския внос, предадоха \"Ройтерс\" и АП, като се позоваха на \"Синхуа\". След срещата днес между президентите Доналд Тръмп и Си Цзинпин в кулоарите на форума на Г-20 в Осака Тръмп каза, че преговорите са \"отново в ход\". Той подчерта, че срещата е преминала \"отлично\". Според \"Синхуа\" двамата лидери са решили да се търси начин за деескалация на проточилата се търговска война между двете могъщи икономики. Си Цзинпин е изразил пред Тръмп надежда, че САЩ ще се отнасят справедливо към китайските компании. Спорът вече причини загуби за милиарди долари за китайски и американски компании, а освен това се отрази зле на производството, доставките и пазарите в глобален мащаб. Предполагаемото примирие между Тръмп и Си, които досега са демонстрирали приятелски взаимоотношения, спира протекционистичните мерки, за да даде път на нови двустранни преговори по спорните детайли, коментира АП.", "date": "2019.06.29", "title": "САЩ и Китай се споразумяха да продължат търговските преговори"}
{"url": "https://www.faktor.bg/bg/articles/ikonomika/turizam/inspektori-vlyazoha-v-kompleksa-na-arabadzhievi-elenite", "text": "Сигнали за нарушения в затворен комплекс, собственост на семейство Арабаджиеви, са причината за обща проверка на няколко институции, сред които Министерството на туризма и Агенцията по храните. В затворения комплекс „Елените” край Несебър се предлага „ол инклузив\" почивка на туристите. С тази услуга са свързани и част от оплакванията на почиващите. Други сигнали са свързани с липсата на места за инвалиди и чистотата на хотелите. За всяко установено нарушение може да бъде наложена глоба от 1000 до 3000 лева. „Най-фрапиращото нарушение са обекти, извършващи туристическа дейност без категоризация”, разкри мнинистър Николина Ангелкова, която също участва в проверката. „Сигналите, които сме получили към момента, са свързани с оплакване от ол инклузива. Затова, че не отговаря на критериите и очакванията на туристите. Освен това имаме много сигнали, че няма места, обособени за инвалиди, каквито са нашите категорични изисквания\", каза министърът на туризма Николина Ангелкова. Предстои БАБХ да информират каква е ситуацията с храната в курорта.", "date": "2019.06.29", "title": "Инспектори влязоха в комплекса на Арабаджиеви \"Елените\""}
{"url": "https://www.faktor.bg/bg/articles/ikonomika/tramp-namekna-za-smekchavane-na-amerikanskite-ogranicheniya-sreshtu-huawei", "text": "Президентът на САЩ Доналд Тръмп спомена за възможно смекчаване на американските ограничения срещу китайския технологичен гигант Huawei - трънлив въпрос в търговския американо-китайски конфликт, отбеляза Франс прес. \"Американските компании могат да продават своето оборудване на Huawei\", каза Тръмп на пресконференция в Осака след края на срещата на върха на Г-20. \"Говорим за оборудване, което не създава голям проблем за националната сигурност\", допълни той. Не става ясно дали той е искал да каже по този начин, че американската позиция спрямо Huawei се е променила. Вчера в. \"Уолстрийт джърнъл\" съобщи, че американският гигант Apple е решил да прехвърли производството си на един от моделите си компютри, новия МакПро, от САЩ към Китай - едно породило изумление решение в настоящия контекст. В средата на май САЩ заплашиха да поставят Huawei в черен списък на американските компании, на които се забранява да продават американски технологии без специално разрешение, поради съображения за националната сигурност. Администрацията на Тръмп подозира Huawei в шпионаж в полза на Пекин, а китайската компания категорично отрича това.", "date": "2019.06.29", "title": "Тръмп намекна за смекчаване на американските ограничения срещу Huawei"}
{"url": "https://www.faktor.bg/bg/articles/obshtestvo/zakon-i-red/mvr-skorostni-dzhipove-kameri-i-neoboznacheni-avtomobili-shte-sledyat-za-previshena-skorost", "text": "1, 300 млн. са нарушенията от водачи на пътя за 2018 г. Това показва, че те не са достатъчно дисциплинирани и толерантни“, каза министърът на вътрешните работи Младен Маринов по време на кръгла маса „Ефективни модели и инструменти за повишаване на безопасността на транспортната система“. „Въпреки всички усилия, които полагаме, резултатите не са такива, каквито искаме. Всеки един случай касае човешки живот, които променя живота на цели семейства – това е много отговорна работа“, коментира вътрешният министър. \" За 2018 г. при 6 684 тежки пътни произшествия в страната загиналите са 611 човека, близо 8 500 са били ранени. Тези цифри са наистина тревожни, това не е резултатът, който трябва да бъде постигнат“, посочи той, като обясни, че все пак пътните инциденти за миналата година са по-малко в сравнение с тези през 2017 г. ”Контролът е многократно засилен“, обяви Маринов. „Предвижда се създаване на център за обработка на нарушенията на пътя, който ще повиши 50 % ефективността на служителите в МВР“, съобщи министърът и поясни: \"Центърът ще има ефект върху корупционния натиск, защото данните ще се обработват от софтуер. Центърът ще даде възможност на колегите да стоят повече на пътя, защото сега той генерира нарушения и след това трябва да ги преработи\". „В МВР се работи по изпълнение на плановете, които сме си заложили. Технологично обновяване на структурите, които контролират движението по пътищата - закупуват се нови камери, които генерират за превишаване на скоростта, както и за нарушения“, поясни той. „Предстои закупуването на още технически средства. Важна стъпка, която би подобрила нашата работа е създаване на единен център за обработка на нарушенията. Процедурата вече е в действия към своя краен финал. Надяваме се след успешно преминаване по процедурите за обществено обсъждане да започне изграждането на този център“, обясни вътрешният министър. Обсъжда се и закупуването на скоростни джипове, които ще снимат по магистралите. Снимки ще се правят и от немаркирани коли, които ще следят за скоростни нарушения по магистралите. „Последният месец бележи едно тревожно повишение на пътно транспортните инциденти. Статистиката показва, че това са предимно млади хора – причините са несъобразена скорост, недобро владеене на превозното средство, удари край пътни дървета, челни сблъсъци, което показва, че имаме проблем с обучението на младите хора“, добави още Младен Маринов.", "date": "2019.06.29", "title": "МВР: Скоростни джипове, камери и необозначени автомобили ще следят за превишена скорост"}
{"url": "https://www.faktor.bg/bg/articles/politika/na-vseki-kilometar/kak-prof-evgeniya-kalinova-podmeni-imeto-na-shesto-upravlenie-na-ds-v-uchebnik-po-istoriya-a-i-ne-znae-koga-e-sazdadeno", "text": "Сайтът desebg.com атакува с нови и конкретни примери за подменена, манипулативно поднесена или неточна информация, допусната в някои от новите учебници по история, които министърът на образованието и науката Красимир Вълчев спря тази седмица. Така например историкът от Софийския университет „Св. Климент Охридски” проф. Евгения Калинова е подменила истинското име на едно от най-ненавижданите от българското общество управления в Държавна сигурност – Шесто и е посочила погрешна година на създаването му. Калинова е автор на текста за периода 1944-1989 г. в учебника на „Булвест 2000”, който издателството е предложило за одобрение в Министерството на образованието и науката. Журналистът Христо Христов се свърза с проф. Евгения Калинова по електронната поща и ѝ е зададе въпроса: Обективно ли са предадени от Вас фактите и събитията в тази част (Тема 8. България след Втората световна война до 1989 г.) от учебния материал, в която сте участвали при написването на учебника, подготвен от издателство „Булвест 2000”? Проф. Калинова отговаря: „Да, във възможно най-голяма степен и на основата, както на професионалния ми опит като изследовател, така и на преподавател, убеден, че задачата на историческата наука е най-вече да обяснява логиката на историческите процеси, а не просто да заклеймява или възхвалява в угода на когото и да е. Уверявам ви, че за мен работата по учебниците винаги е била голяма отговорност и съм им отделила много време и усилия. Затова наистина би ми се искало написаното да бъде оценявано именно като част от учебния материал, който неизбежно налага определени граници и да не се търси единствено какво още би могло да се допише (но то трябва да бъде на мястото на нещо друго, което трябва да отпадне!), а да се оцени и това, което е направено.” Нека да видим какво е направено. На стр. 318 от учебника, на която започва урок под заглавие „България и Европа – „разведряването: и „застоя” в рубриката „Речник” едно от обяснените понятия е именно идеологическото управление на Държавна сигурност. Проф. Калинова го представя така: „Шесто управление – специална служба в Държавна сигурност, създадена през 1968 г. за опазване на вътрешната сигурност, следене на интелигенцията, младежта, етническите и религиозни общности и за борба със западното влияние.” В случая авторката тотално е подменила истинското име на Шесто управление, което е Шесто управление за борба срещу идеологическата диверсия, контрареволюционните, националистически и други противодържавни прояви в страната. Коректното му изписване в кратка форма е Шесто управление за борба срещу идеологическата диверсия. Някой веднага вероятно ще каже: какво пък толкова, каква е разликата? Ами разликата е доста съществена и тя се състои в това, че с подмяната на истинското име се подменя и основната характеристика на дейността на Шесто управление – преследване и контрол на противници на комунистическия режим по идеологически признак. Това няма нищо общо с контраразузнавателни функции, каквито авторката се опитва да препише на Шесто управление с твърдението, че то е „служба за опазване на вътрешната сигурност”. Тези контраразузнавателни функции се изпълняват в системата на ДС от Второ управление на ДС (Второ главно управление от 1969 г.). И за каква „вътрешна сигурност” може да се говори в една тоталитарна система, в която репресивният апарат е пряко подчинен на висшето партийно ръководство, респективно на генералния секретар на БКП Тодор Живков? Но за това няма да прочетете в учебника. Сигурно, защото не е важно. Сгрешена е и година от създаването на Шесто управление за борба срещу идеологическата диверсия. Проф. Калинова е посочила, че това е 1968 г., но вярната година е 1967 г. Това е знак за непрецизност в поднесената информация и въпросът е елементарен, тъй като дори в Уикипедия точността е спазена. Този случай със смяната на истинското наименование на Шесто управление не е изолиран пример, а тенденция. На публични прояви пред граждани и студенти в Софийския университет „Св. Климент Охридски”, например, при представяне на документални сборници на Комисията по досиетата, може да видите как една група историци подменят целия понятиен апарат, свързан репресивния апарат на БКП. В техният речник не присъства Държавна сигурност, нито думата репресия или изразът „репресивен апарат”. Говорят за Студена война, за западни специални служби и за „наши” специални служби. И горките студенти слушат. Но нека да видим кой също така твърди като проф. Евгения Калинова, че Шесто управление е „служба за опазване на вътрешната сигурност”? Един друг професор – о. р. майор Димитър Иванов, последният началник на Шести отдел в Шесто управление на ДС, занимаващ се с т. нар. противодържавна дейност. В книгата си „Шесто” (2004) Иванов, който след промените се изявява като бизнесмен, издател, колекционер на антични предмети и професор, той пише:  „Дейността на Шесто управление е насочена към опазване на вътрешната сигурност и покрива по формулата „агентурно-оперативно обслужване” социални групи, учреждения и обществени организации в сферата на идеологията, културата, науката, религията, медицината, младежта и спорта, т.е. всички нива на обществената надстройка” (стр. 41). Той, също както Евгения Калинова, посочва за година на създаване на Шесто управление 1968 г. (стр. 40 от книгата му), но и този професор е сбъркал годината на създаване на  управлението, в което е работил. Забележителното е, че днес медиите го представят като експерт по национална сигурност, да се чуди човек къде е Шесто управление на ДС, къде е националната сигурност на съвременна България, но размиването на истинските понятия и опитите за изтриване от спомените на същинския характер на Шесто – управлението, което хората поискаха да бъде закрито веднага след 10 ноември 1989 г., е процес, който върви през целия преход. Витиеватите формулировки на Димитър Иванов целят да прикрият онова, с което Шесто управление на ДС за борба с идеологическата диверсия е останало в историята и създанието на българите, а именно с преследването на хора по идеологически признак. Казал го е много по-точно и много по-рано, още през 1993 г. в мемоарите си председателят на КДС ген. Ангел Солаков. Той признава: „Деформирането на Шесто управление и превръщането му в политическа полиция беше заложено в неговия „ембрион\". С разрастване на управлението, (отделите му станаха около 9), то набираше сили да разработва всички инакомислещи хора, независимо от партийното им положение... Управлението стана основна репресивна сила, която действаше безотказно и безмилостно!” Самият последен началник на Шесто управление ген. Антон Мусаков, чиито мемоари са от 1991 г.,също ясно посочва: „За основно направление в работата на Шесто още от създаването му се смяташе агентурно-оперативното обезпечаване на художественотворческата и хуманитарната научна интелигенция и средствата за масово осведомяване.” И още: „Не зная кой я беше измислил, но ние бяхме задължени да събираме информация за подготвящи се и появяващи се произведения на литературата и изкуството, в които има някакви отклонения от социалистическия реализъм или критика, та дори и само намеци за критика към партийната линия или нейния ръководител.” Подобни оценки не се ползват от определени историци, които никога не са искали да се доближат поне малко до истината за комунистическия тоталитарен режим. Но както казва проф. евтения Калинова пред студенти в час по история в едно видео, разпространено наскоро по интернет, „истината не съществува”. Къде е мястото на Шесто управление за борба с идеологическата диверсия в един учебник по история за периода на комунистическия режим? Най-вече в раздела за културата и изкуството. И тук никой не си представя описателно да се изрежда неговата конкретна дейност, но липсата на елементарна връзка между процесите в културата в страната и факта, че Държавна сигурност чрез Шесто преследва, контролира и цензурира опасните за властта представители на творческите среди до 1990 г. дори и с едно подобно изречение е важно за представата, която младите хората ще придобият от учебниците. В своя текст за изд. „Булвест 2000” проф. Евгения Калинова е предпочела въпроса за репресивния апарат на БКП в лицето на Държавна сигурност, както и едно такова идеологическо управление като Шесто да бъде изчерпана с обяснението с 4 изречения в рубриката „Речник”. Да не говорим, че в определението ѝ за Държавна сигурност случайно или не е избегнато да се спомене подчинеността ѝ на КГБ. Затова пък в раздела за културата в подчастта „Културата като приоритет” в текста на проф. Евгения Калинова в учебника на изд. „Булвест 2000” може да се прочете следното заключение: „През 70-те години режимът дава известна свобода на творците и отделя много средства за култура... За либерализацията на в културната сфера допринася дъщерята на Живков – Людмила.” Точно през 70-те години на миналия век, когато властта на Живков е в апогея си, а Шесто управление на ДС за борба с идеологическата диверсия се вихри и на практика поставя под контрол голяма част от творческата и научно-техническата интелигенция в България или както се сочи в самите архивни документи на Шесто неговият континент възлиза на около 9500 души, които трябва да бъдат обхванати в полезрението му. Но това няма да го видите дори не в синтезиран вид, а дори маркирано с едно изречение в текста за културата и изкуството на проф. Евгения Калинова. Следователно, от един такъв учебник бъдещите ученици няма по никакъв начин да научат за начина, по който комунистическият режим чрез ДС е потискал, преследвал и контролирал творците в България. Затова пък ще научат много за „културната политика, свързана с името на Людмила Живкова”.", "date": "2019.06.29", "title": "Как проф. Евгения Калинова подмени името на Шесто управление на ДС в учебник по история, а и не знае кога е създадено"}
{"url": "https://www.faktor.bg/bg/articles/novini/svyat/pravovata-darzhava-v-albaniya-v-momenta-e-v-kolaps", "text": "\"Правовата държава в Албания в момента е в колапс\", коментира пред БНР балканистът и политолог Антон Панчев. \"От 9 върховни съдии има само един неотстранен. Получава се пълен срив на правовата държава в Албания. Президент издава своите укази, Министерският съвет има своите решения, другите институции взимат решения, опозицията твърди, че те са противоконституционни, но няма кой да реши тези спорове за конституционнотостта“. Албания не може да започне преговори за членство в Европейския съюз вече четири месеца. Опозицията в страната организира протести с искания за предсрочни избори и смяна на властта „Изход наистина не се вижда, в момента доминират дребните партизански страсти, които съсипват и международния авторитет на страната. Правителството обвинява опозицията, че е създала анархията, попречила на Европейския път на Албания, докато опозицията обвинява управлението, че няма резултати в борбата срещу организираната престъпност, наркотрафика, корупцията, обясни той. Правителството на Еди Рама отказва да подаде оставка и заявява, че ще изкара докрай своя мандат. Президентът отмени и местните избори, насрочени за утре. „Местните избори ще се проведат. Утре ще се гласува на тях“, убеден е Панчев.", "date": "2019.06.29", "title": "Правовата държава в Албания в момента е в колапс"}
{"url": "https://www.faktor.bg/bg/articles/novini/svyat/putin-zapochvame-konsultatsii-sas-sasht-za-udalzhavane-na-yadreniya-dogovor-start", "text": "Руският президент Владимир Путин съобщи, че Москва и Вашингтон са възложили на външните си министри да започнат консултации за удължаване на ядрения договор СТАРТ, предаде АФП. \"Но не можем още да кажем дали това ще доведе до удължаване на срока на действие на този важен договор за контрол върху стратегическите ядрени оръжия\", каза Путин в кулоарите на срещата на Г-20 в Осака. \"Беше добра среща, много прагматична\", каза Путин за вчерашната двустранна среща с американския президент Доналд Тръмп. Срокът на действие на този двустранен договор за ограничаване на стратегическите оръжия, чиято последна версия, наречена \"Нов СТАРТ\", бе подписана през 2010 година, изтича през 2021 г. Русия и САЩ преустановиха тази година участието си в друго споразумение за ядрено разоръжаване - сключения през Студената война Договор за ликвидиране на ракетите с малък и среден обсег, - тъй като се обвиняват взаимно, че го нарушават. Тръмп заяви на пресконференция в Осака, че на срещата с Путин са обсъдили въпроси, свързани с контрола над въоръженията, в това число ядрените.", "date": "2019.06.29", "title": "Путин: Започваме консултации със САЩ за удължаване на ядрения договор СТАРТ"}
{"url": "https://www.faktor.bg/bg/articles/novini/balgariya/meditsi-ot-bolnitsata-vav-vidin-podadoha-kolektivna-ostavka", "text": "Медици от болницата във Видин подадоха колективна оставка. След месеци на финансови проблеми и протести 109 медицински сестри, рентгенолози и лаборанти обявиха, че напускат. Към тях се присъединяват и шестима лекари, включително двама завеждащи отделение. Основният аргумент на напускащите е унизително заплащане и недостиг на кадри.  Според тях решенията на проблема са изчерпани след срещите между ръководството на болницата и здравния министър преди дни. Тогава министър Кирил Ананиев обяви, че имало средства, но болниците трябвало да си ги заработят, като обслужват повече пациенти.  Ако това не стане, можело да се мисли за окрупняване на болници в Северозападна България.", "date": "2019.06.29", "title": "Медици от болницата във Видин подадоха колективна оставка"}
{"url": "https://www.faktor.bg/bg/articles/novini/svyat/oon-vseki-den-umira-po-edno-dete-migrant", "text": "Най-малко по едно дете мигрант е умирало или изчезвало всеки ден през периода 2014-2018 година, гласи публикуваният от ООН доклад „Фаталните пътувания”. Той е изготвен от Международния център за анализ на данните за миграцията (GMDAC) на Международната организация по миграция и Детския фонд на ООН УНИЦЕФ, съобщи Нова телевизия. За посочения период са били установени 1600 случая на загинали или изчезнали мигрантски деца. Статистиката обхваща не само мигрантския поток през Средиземно море, но и вълната на мюсюлманското малцинство рохинга, което бягаше от преследванията на военния режим в Миянмар. За същия период са установени общо 32 000 смъртни случая на мигранти по света. Според доклада смъртните случаи за същия период трябва да се увеличат най-малко с още 1907 заради мигрантската вълна през Мексико към САЩ.", "date": "2019.06.29", "title": "ООН: Всеки ден умира по едно дете мигрант"}
{"url": "https://www.faktor.bg/bg/articles/novini/svyat/sanarodnitsi-ot-zapadnite-pokraynini-pochetoha-pametta-na-ubitite-balgarski-ofitseri-v-bosilegrad", "text": "Българи от Западните покрайнини почетоха паметта на петима български офицери, загинали по време на Междусъюзническата война, съобщиха от КИЦ Босилеград. Представители на КИЦ „Босилеград“, Демократичния съюз на българите, Сдружение „ГЛАС“ и Сдружение за българо-сръбско приятелство „Светлина“ от Зайчар почетоха паметта и положиха цветя на надгробните плочи в Босилеградското гробище на петимата български офицери: полк. Иларион Танев, пор. Стефан Стефанов, пор. Стефан Котев, пор. Христо Владев и пор. Асен Костадинов.  Те са пленени и разстреляни в Босилеград на 28 юни 1913 г. в нарушение на международните военни конвенции, по заповед на сръбският капитан Арсениевич. Престъплението е подробно описано в Доклада на Карнегиевата комисия. Офицерите са разстреляни в местността „Воденици“. На 2 юли специално назначена комисия от Кюстендил, ексхумира труповете им, прави оглед и протокол и дава заповед офицерите да бъдат препогребани в Босилеградското гробище. Техните надгробни паметници са просъществували в Босилеградското гробище до края на седемдесетте години на миналия век, когато са унищожени. Сегашните паметни плочи на офицерите са възстановени по идея на КИЦ „Босилеград“, Демократичния съюз на българите и с усилията на родолюбивия българин от Босилеград Димитър Димитров. През лятото на 1913 г. Босилеградско е арена на ожесточени бойни действия между българската и нахлулата на територията на Царство България сръбска армия. Освен петимата български офицери в сраженията са загинали около хиляда български и сръбски войници погребани на различни места и за които все още няма никакъв паметен знак.", "date": "2019.06.29", "title": "Сънародници от Западните покрайнини почетоха паметта на убитите български офицери в Босилеград"}
{"url": "https://www.faktor.bg/bg/articles/novini/svyat/trus-ot-4-7-po-rihter-razlyulya-albaniya", "text": "Регистрирано е земетресение с магнитуд 4.7 на границата между Албания и Гърция, показва справка на страницата на Европейския средиземноморски сеизмологичен център. Трусът е регистриран в 15:01 часа местно време на 17 километра южно от албанския град Корча и на 128 километра югоизточно от столицата Тирана. Земетресението е усетено силно в Южна Албания и Северозападна Гърция, а по слабо и в района на Охридското и Преспанското езеро. Засега няма информация за пострадали хора и нанесени материални щети. Районът на епицентъра е засегнат от продължаваща сеизмична активност в последния месец.", "date": "2019.06.29", "title": "Трус от 4.7 по Рихтер разлюля Албания"}
{"url": "https://www.faktor.bg/bg/articles/novini/balgariya/rumen-radev-prodalzhava-s-opasnata-provokatsiya-s-oryazano-oborudvane-f-16-stava-samo-za-prekrasno-avioshou", "text": "\"Със сериозно орязване на оборудването си Ф-16 става само за прекрасно авиошоу\", заяви пред журналисти в авиобаза Граф Игнатиево президентът Румен Радев.  По отношение на разнобоя в правителството за ремонта на Су-25 държавният глава подчерта, че се надява той да бъде разрешен. По думите му, преди да придобием нов изтребител, имаме нужда от Су-25. Президентът бе в авиобаза Граф Игнатиево заедно със съпругата си Десислава, където наблюдаваха авиошоу по случай 20 и 30 годишнината от въвеждането на руски бойни самолети в армията ни. Не е ясно какъв точно юбилей би могло да бъде това, както и кой точно е разрешил подобно честване в армията, където нищо не става без \"заповед отгоре\", но събитието най-вече прилича на ПР-събитие на Радев, намислено от бившата му ПР-ка и насотяща съпруга Десислава Радева.", "date": "2019.06.29", "title": "Румен Радев продължава с опасната провокация: С орязано оборудване Ф-16 става само за прекрасно авиошоу"}
{"url": "https://www.faktor.bg/bg/articles/novini/balgariya/pravovata-darzhava-ne-e-otzhivelitsa", "text": "е Правовата държава” не е абстрактен принцип. Тя не е някаква “екстра” към демократичното управление, с която може да се разделим с цел да направим икономии. Всъщност върховенството на правото (или по-точно неговата липса на моменти) може да се окаже ключовият фактор, който маргинализира България в ЕС и й затваря вратата не само към Шенген, но и към много по-важната еврозона. Общите настроения в ЕС са, че страните, които не съблюдават върховенството на правото, трябва да бъдат подложени на по-строги форми на мониторинг и санкциониране от досегашните: наскоро ЕК излезе със специален програмен документ в тази посока. Срещу две държави от нашия регион – Полша и Унгария – текат процедури по чл. 7 от Договора за ЕС, които теоретично могат да приключат с ограничаване на членските им права. Бюджетните правила на съюза са вече променени, за да допускат възможност за ограничаване финансирането на страни, в които принципите на правовата държава се нарушават. В една такава среда България не може да се надява на засилена и интензивна интеграция в ядрото на ЕС, ако не реши проблемите си по отношение на правовата държава. А част от българския проблем е, че управляващите не го признават: те предпочитат да твърдят, че ЕС ни дискриминира и не ни приема в Шенген и другите си клубове, въпреки че сме “изпълнили всички условия”. На проведения наскоро Пловдивски икономически форум, изтъкнат български банкер каза нещо показателно – българската правосъдна система работи сравнително добре при дела с малък материален интерес. При големите спорове, обаче, системата блокира и дава сериозни изкривявания. Делото за фалита на КТБ може да служи като доказателство на тази теза. Пет години след затварянето на банката търсенето на наказателна отговорност за извършителите на “източването” на еквивалент на 5% от българския БВП е още в начална фаза (а това източване накърни съществено и публичните финанси чрез парите, изплатени от Гаранционния фонд). Нещо повече, делото се води на практика само срещу Цветан Василев, най-тесния му кръг, двама регулатори от БНБ и частни одитори. Прави впечатление липсата на всяка свързаност с политици, въпреки че за всички е ясно колко влиятелен сред политическата класа беше Василев. “Влиятелен” даже е слаба дума за човек, за когото се говори, че в кабинета му е редено поне едно от правителствата през последните десет години.   Практиката на други страни в подобни случаи подчертава българския проблем. През декември 2008 г. в САЩ гръмна “пирамидата” на Бърнард Мадоф, чрез която инвеститори бяха завлечени с десетки милиарди долари. През юли 2009 г. Мадоф вече имаше 150 годишна присъда и съдебно потвърдена глоба от над 100 милиарда долара. Може би по-близък до нашия казус е португалският с голямата банка Еспирито Санто, която фалира (също както КТБ) през 2014 г. и имаше нужда от държавна подкрепа от над 4 млрд. евро. Нейният собственик Рикардо Салгадо бе най-дългогодишният и уважаван банкер в Португалия. Срещу него бяха заведени множество наказателни дела, повечето от които продължават и до днес. Но по някои от тях вече има окончателни присъди (всъщност с възможност за апелация само пред Конституционния съд на много ограничени основания). Той е осъден да плати многомилионни глоби за нарушаване на банковите правила и отговорността му за фалита на банката е съдебно потвърдена. Нещо повече, обвиненията срещу Салгадо непрекъснато се разширяват и вече включват даване на подкупи на министри. В цялата афера обвиняем е и бивш министър-председател на Португалия – всичко това в българския сходен казус чудодейно отсъства. Принцип на правовата държава е, че никой не може да бъде сам на себе си съдия или обвинител. У нас обаче главният прокурор единствен може да повдигне обвинение срещу себе си или поне може да спре всяко обвинение, което подчинените му прокурори се опитат да задвижат. Тази куриозна ситуация отдавна е забелязана от европейските ни партьори. В едно осъдително спрямо България решение на съда в Страсбург (делото Колеви), липсата на процедура за търсене на наказателна отговорност на шефа на българското обвинение е изрично посочено като сериозен проблем. Това решение се отнася за мандата на Никола Филчев. Два други седемгодишни мандата на главни прокурори вече изтичат (на Б. Велчев и С. Цацаров) без този проблем да бъде решен. А в мандата на Цацаров имаше случаи, в които подобна процедура би могла да бъде задействана, за да се провери дали няма злоупотреба с правомощия. “Цум-гейт”, “Костинбродската афера” и действията на прокуратурата при фалита на КТБ са очевидни примери в тази посока. Министър Данаил Кирилов внесе предложения за законови промени с цел въвеждане на такава процедура по отношение на главния прокурор. Те се оказаха доста противоречиви, обаче, поради два факта. Първо, към проблема с главния прокурор изкуствено бяха пришити и другите двама “големи” – председателите на ВКС и ВАС, които и сега могат да бъдат разследвани. “Пришиването” им прави механизмът тромав и излишно усложнен. От една страна, съществуват притеснения, че този механизъм не изключва възможности за разправа и може да се използва за отстраняване на политически неудобни за управляващите – като Лозан Панов, например. От друга страна, този механизъм създава специален имунитет срещу разследване на “тримата големи”: т.е. в желанието си да бетонират главния прокурор,  управляващите са на път да създадат нови пречки пред каналите за търсене на отговорност. И не на последно място, процедурата не решава докрай проблема с безконтролността на шефа на обвинението и по друга причина: в нея няма гаранции за автономия на отделните прокурори, които ще трябва да ръководят разследване срещу главния прокурор. Без подобни гаранции те може и да не са много старателни в действията си, въпреки временното му отстраняване. Все пак ще имат едно наум, че той би могъл да се върне, и да им го “върне”.  Изправен пред всички тези трудности, министър Кирилов сигурно ще отложи приемането на текстовете за наесен. Не е изключено да бъде сезиран и Конституционният съд за тълкуване статуса на “тримата големи”. Всичко това затвърждава впечатлението, че топката се тупа и сравнително прост проблем, свързан с главния прокурор, обраства с други цели и задачи, за да стане нерешим. За да има правова държава, е необходимо управляващите политици да се самоограничават и да не се намесват в работата на независимите органи. В Полша и Унгария тази намеса е директна: променят се конституцията и законите, за да се уволнят неудобни съдии. В скорошно становище Генералният адвокат на Съда на ЕС Евгени Танчев с право критикува Полша като нарушител на правовата държава. По отношение на проблемите в собствената ни страна сме по склонни да си затваряме очите, обаче. У нас политическата намеса при магистратите е непряка, базирана на неформални договорки. Например, управляващите запазват недосегаемостта на главния прокурор, а той запазва благосклонността си спрямо тях (и непримиримостта си срещу опонентите и неудобните им). Т.е. правовата държава у нас съществува при нисък материален интерес за управляващите.", "date": "2019.06.29", "title": "Правовата държава не е \"отживелица\""}
{"url": "https://www.faktor.bg/bg/articles/novini/balgariya/severna-makedoniya-imame-interes-da-investirame-v-belene", "text": "\"Оценката на държавата е, че най-бързият, най-простият и най-евтиният начин да се осигури базисна енергия за по-дълъг срок е чрез атомната централа \"Белене\" в България и с включване в изграждането й\", заяви вицепремиерът на Северна Македония Кочо Ангушев, но добави, че това е далече от реализация, предават агенция МИА и БТА. \"Българската страна обяви, че събира оферти, в което на практика търси партньори за този проект. Ние като държава вероятно трябва да видим нашия интерес да участваме в такъв обект, тъй като с хода на времето губим базисната си енергия, защото нямаме въглища\", каза Ангушев. Пояснявайки, че базисна енергия се произвежда от въглища, газ или гориво и други източници няма, вицепремиерът подчерта, че тъкмо затова македонската страна е проявила интерес за участие в Белене. \"Все още обаче концепцията от българска страна не е ясна и те нямат изградена докрай финансова конструкция, нито структура на заинтересуваните страни. Виждам, че целият регион изразява интерес за участие в този проект. Мисля, че е много рано да се говори за някаква конкретна реализация\", каза Ангушев.", "date": "2019.06.29", "title": "Северна Македония: Имаме интерес да инвестираме в \"Белене\""}
{"url": "https://www.faktor.bg/bg/articles/novini/svyat/za-vsichki-e-yasno-che-izborat-za-liderskite-postove-v-es-minava-prez-saglasie-mezhdu-merkel-i-makron", "text": "Утре предстои поредна среща на върха на ЕС, от която се очаква яснота за разпределението на ръководните постове след изборите в края на май. Времето притиска европейските лидери, защото във вторник предстои конституирането на новия Европейски парламент. Или иначе казано - покерът продължава.  Но от снощи е ясно - без един от основните участници. В кулоарите на срещата на върха на Г20 в Осака европейските партньори се споразумяха, че Манфред Вебер, водещият кандидат на Европейската народна партия за председател на еврокомисията, отпада от състезанието за поста на Жан-Клод Юнкер.  За БНР коментират Сузане Бауман от Европейския съвет за външна политика в Берлин, и Николай фон Ондарца от реномираната германска фондация за политически науки. \"От една страна високата избирателна активност сигнализира, че интересът на европейските граждани към политиката е нараснал и че те искат ЕС да функционира добре. На този фон е разочароващо, че общността изпадна в институционални борби и лидерите й се връщат към задкулисието. От друга страна обаче това е резултат от изборите, които излъчиха един силно фрагментиран Европейски парламент. В него вече няма ясно изразени мнозинства. Затова изборът на следващия председател на Европейската комисия доведе до тези дълги и мъчителни преговори\", коментира Николай фон Ондарца ситуацията, в която в момента се намира ЕС.  А тя е точно обратното на това, което казаха европейските избиратели на лидерите си, твърди политологът Сузане Бауман в резюме на анализ на Европейския съвет за външна политика, публикуван тази седмица. В новия Европейски парламент ще трябва да се търсят тематични коалиции, които по презумпция са временни. Отпадна монополът на голямата коалиция, която доминираше парламента, а от там и политическите решения в Европа. Изследването на Европейския съвет за външна политика показва, че европейците вече не са така верни на партийните семейства, както в предишни избори. И търсят алтернативи за решаването на проблемите си.  \"Изборите показаха, че европейците имат много голямо доверие в ЕС. Отчасти това е резултат от сагата Брекзит. Това, което европейците наистина не искат повече, са задкулисните партийни сделки. А в момента точно това се случва: Макрон срещу Меркел, раздаване на постове\", коментира и Сузане Бауман. \"Всички говорят само за това кой какъв пост ще заеме. Но ако сравним следизборната ситуация в ЕС с национални избори, съставянето на едно правителство всъщност отнема много време. Спомнете си Германия, Белгия, Холандия и т.н. Така че според мен не дългият период на консултациите е проблемът, а по-скоро връщането към задкулисните разговори и политическите сделки. Защото в момента се случва точно това - договорки между лидерите на страните-членки. За всички е ясно, че споразумението за лидерските постове минава през съгласие между германския канцлер Ангела Меркел и френския президент Еманюел Макрон. Какъв може да е компромисът? \"Наистина ми е трудно да предвидя. На практика Макрон е причината за края на голямата коалиция между ЕНП и ПЕС.", "date": "2019.06.29", "title": "За всички е ясно, че изборът за лидерските постове в ЕС минава през съгласие между Меркел и Макрон"}
{"url": "https://www.faktor.bg/bg/articles/novini/balgariya/saytove-za-falshivi-novini-obyaviha-hristo-hristov-za-agent-marko-zhurnalistat-shte-gi-sadya", "text": "Анонимни сайтове и блогове, разпространяващи фалшиви новини тиражират от петък поредната хибридка, че издателят на сайта desebg.com Христо Христов също бил агент на Шесто управление на ДС. Агентурният му псевдоним бил „Марко”, твърдят манипулаторите.  Манипулаторите са speednewsbg.blogspot.com и 4udoslav.writeas.com „През 1990 г. съм бил „внедрен в новосъздадената опозиция”. Бил съм вербуван през 1984 г., когато съм бил 17 годишен. Занимавал съм се с „идеологическа диверсия” и съм „донасял на службите още като ученик”. Следват още куп други лъжи, приписващи ми връзка със службите, само защото аз съм имал достъп до определени съдебни дела за престъпления на комунизма”, обяснява Христо Христов. Той е категоричен, че по-нагли лъжи не е чувал досега по свой адрес и не може да остане безразличен.  „Очевадна е и причината за „произвеждането” на този компромат срещу мен и опита за разпространението му чрез напълно анонимни източници в интернет ТОЧНО В ТОЗИ МОМЕНТ – това е без никакво съмнение спирането учебниците по история за 10 клас в някои от чието съдържание има липсващи факти от историята на комунистическия режим или са изопачено представени в други”, обяснява мотивите за атаката Христов. „Този компромат срещу моята личност говори само едно – колко дълбоки, много дълбоки интереси сме засегнали. Интересите на противниците на истината за комунистическия режим и неговите престъпления, интересите на противниците на демокрацията, на противниците на свободното слово, които оставихме 30 години да тровят обществото ни с лъжи, с разединение и с опити да ни върнат в орбитата на злото!”, изтъква разследващия журналист. Той предупреждава, че незабавно ще предприеме всички необходими действия, и ще сезира правоохранителните органи с настояване да издирят лицата, които стоят зад тези анонимни блогове, за да мога да ги даде под съд. Христов публикува и документ от Комисията по досиетата, удостоверяващ, че никога е няма съпричастност към комунистическите репресивни служби.", "date": "2019.06.29", "title": "Сайтове за фалшиви новини обявиха Христо Христов за агент „Марко”, журналистът: Ще ги съдя!"}
{"url": "https://www.faktor.bg/bg/articles/novini/svyat/sasht-nalozhiha-sanktsii-na-sina-na-nikolas-maduro", "text": "САЩ наложиха днес икономически санкции на сина на венецуелския президент Николас Мадуро, предаде ДПА. Финансовото министерство на САЩ посочи, че Николас (Николасито) Ернесто Мадуро Гера е член на венецуелското Учредително събрание, което Вашингтон смята за \"нелегитимно\". Този законодателен орган беше създаден от президента Мадуро, за да промени конституцията и да бъдат разпуснати държавните институции. Американският финансов министър Стивън Мнучин каза, че Мадуро разчита на сина си, за да продължи да \"задушава икономиката и да потиска народа на Венецуела\". Режимът на Мадуро \"беше изграден върху фалшифицирани избори и вътрешния му кръг живее в лукс благодарение на приходите от корупция, докато венецуелският народ страда\", се казва в изявление на Мнучин. Мадуро Гера е бил начело на Инспектората към президентството от 2014 г. и е участвал в пропаганда и цензура, изтъква американското финансово ведомство във Вашингтон. Санкциите замразяват всички активи на Мадуро Гера в САЩ. Вашингтон използва санкции и дипломатически натиск, опитвайки се да отстрани социалистическия лидер Мадуро, когото държи отговорен за политическата и икономическата криза в латиноамериканската държава.  От месеци Мадуро е в патова ситуация със самообявилия се временен президент Хуан Гуайдо, признат за легитимен ръководител на страната от САЩ и още над 40 държави. Доскоро 29-годишният Мадуро младши не беше в центъра на вниманието и е бил флейтист в известни венецуелски младежки оркестри, предаде Асошиейтед прес. Малко след като баща му стана президент през 2013 г., започна политическата му кариера с ръководния пост в Инспектората към президентството, отбелязва БТА.", "date": "2019.06.29", "title": "САЩ наложиха санкции на сина на Николас Мадуро"}
{"url": "https://www.faktor.bg/bg/articles/novini/balgariya/bsp-s-porednata-lazha-che-api-otkazva-proverka-na-patishtata-api-nikoy-ot-bsp-ne-potarsi-predostavenata-dokumentatsiya", "text": "\"БСП ще сезира Брюксел заради отказ на Агенция \"Пътна инфраструктура\" да бъде разрешена проверката на качеството на изградените пътища през последните пет години\", обявиха от левицата на извънредна пресконференция в събота, съобщи БНТ. БСП настоява да бъде проверено качеството на пътищата в независима международна лаборатория. “Много ясно, че по документи пътищата са перфектни, дори и този край Своге, но ние искаме експертиза на базата на лабораторни изследвания”, заяви Елена Йончева. Георги Свиленски обясни, че левицата е поискала разрешение за изследване от края на миналата година. До този момент Пътната агенция не го е разрешила. Само 24 часа по-рано обаче, в петък, Агенция \"Пътна инфраструктура\" съобщи, че е предоставила на депутатите на БСП пълен достъп по исканата по Закона за достъп до обществена информация техническа документация за строителството на големи пътни проекти, съобщават от Агенцията. От там посочват, че в продължение на месец нито един от 11-те народни представители на БСП не са изискали документите и не са се заинтересували от подготвения пълен обем технически документи. Припомняме, че депутатите поискаха по ЗДОИ документи за участъци от автомагистралите \"Хемус\", \"Струма\", \"Тракия\", \"Марица\", път I-1 Видин - Монтана и път II-18 Околовръстния път на София, част от които са изграждани през 80-те години на 20 век. Предоставената информация е свързана с проектно решение в части \"геология\", \"геодезия\", \"пътна\" и \"технологичен ремонт\", по които са изпълнявани различните видове строителни дейности, включително обяснителните записки, всички количествени сметки, детайли, пътна конструкция, допълнителни ведомости и приложения. В документите се включват още рецептите на асфалтовите смеси на различните пластове, сертификатите за вложените материали, протоколите от проведените изпитвания на материалите, както и протоколите и актовете при приемане на извършените ремонти. От БСП все още не са отговорили кои пътни експерти и коя независима лицензирана лаборатория възнамеряват да ангажират за инспекция на пътни участъци, каквото искане имаха преди повече от половин година, но пък Елена Йончева заяви, че от АПИ не желаят да бъде извършена независима проверка на български пътища от независима европейска и лицензирана лаборатория.", "date": "2019.06.29", "title": "БСП с поредната лъжа, че АПИ отказва проверка на пътищата. АПИ: Никой от БСП не потърси предоставената документация"}
{"url": "https://www.faktor.bg/bg/articles/novini/balgariya/ministar-avramova-shofyorite-sa-vinovni-za-96-ot-katastrofite-u-nas-prez-2018-g", "text": "96% от катастрофите през 2018 са станали заради нарушения на водачите, каза министърът на регионалното развитие и благоустройството Петя Аврамова по време на кръгла маса „Ефективни модели и инструменти за повишаване на безопасността на транспортната система“. Според нея темата за пътната безопасност касае цялото общество. „Най-важно е да разглеждаме темата в нейната цялост и да анализираме всички елементи - водачи, инфраструктура, превозни средства. Когато говорим за пътна безопасност, неминуемо се фокусираме върху пътнотранспортните произшествия“, посочи Аврамова. „Малък е процентът, който отчитаме на катастрофи станали заради пътните условия. 593 души са загинали по пътищата на България, което е лоша статистика“, заяви регионалният министър. „Това не означава, че Министерството на регионалното развитие и благоустройството и Агенцията за безопасност по пътищата няма да полагат усилия превеждаме на пътищата в още по-добро експлоатационно състояния“, добави Аврамова. „Рехабилитираме 824 км републиканска пътна мрежа за над 500 млн.лв.“, съобщи тя. Петя Аврамова посочи, че пътната безопасност е техен топ приоритет. ”Продължаваме да работим по магистралите „Хемус“, „Струма“, „Европа“, скоростният път Видин-Ботевград. В изпълнение са 119 км стратегически пътни проекти“, обясни Аврамова. „Рехабилитират се основни пътни участъци в зависимост от тяхната натовареност. Общо със средства от ОП „Региони в растеж“, бюджета на държавата и програмите за териториално сътрудничество се рехабилитират 824 км републикански пътища за над 500 млн. лв. АПИ извършва проверки на състоянието на всички предпазни мрежи, като се проверява състоянието на мантинелите и маркировката“, отбеляза регионалният министър. „Предвиждаме изграждането на интелигентни транспортни системи за управление на трафика, които ще дават информация по отношение на пътната обстановка на пътуващите“, добави министърът. „Нека да бъдем обективни, да подходим отговорно и да търсим заедно решение“, каза още Петя Аврамова.", "date": "2019.06.29", "title": "Министър Аврамова: Шофьорите са виновни за 96% от катастрофите у нас през 2018 г."}
{"url": "https://www.faktor.bg/bg/articles/novini/balgariya/i-dnes-dalgi-opashki-i-chasove-chakane-na-granitsata-s-gartsiya", "text": "Отново километрични опашки на границата с Гърция. На ГКПП „Кулата” колоната от чакащи автомобили към обяд е 4 км.  Подобно е положението и на ГКПП „Маказа”, където опашката от коли е близо 2 км.  Причината за интензивния трафик е големият брой пътуващи, които избират южната ни съседка през почивните дни.  Според граничните власти тази година пътуващите за Гърция са много повече от миналата. Гишетата работят на пълни обороти, но се получават сериозни забавяния заради по-дългите проверки на непълнолетни лица и граждани на трети страни.", "date": "2019.06.29", "title": "И днес дълги опашки и часове чакане на границата с Гърция"}
{"url": "https://www.faktor.bg/bg/articles/novini/svyat/italianskata-politsiya-arestuva-kapitana-na-koraba-s-40-bezhantsi-na-borda-koyto-akostira-v-lampeduza", "text": "Италианската полиция арестува рано тази сутрин германката Карола Ракете, капитан на кораба, спасяващ мигранти в Средиземно море \"Сий-уоч 3\", след като акостира в порт Лампедуза, предаде \"Ройтерс\". Корабът на германската благотворителна организация \"Сий-уоч\", който плава под холандски флаг, оставаше в открито море повече от две седмици с 40 спасени африканци на борда. След като изчака в международни води за покана от Италия или някоя друга страна от ЕС да приеме кораба, капитан Карола Ракете реши да отплава към италианския остров Лампедуза, но беше блокирана от кораби на италианските държавни органи. Обаче около 1,00 ч. по Гринуич тази нощ Ракете влезе в пристанището, където корабът хвърли котва, посрещнат от засилено полицейско присъствие. Телевизионни кадри показаха как митническа полиция сваля Ракете от борда на кораба и я отвежда. Мигрантите остават на кораба. Телевизия РАИ съобщи, че тя е арестувана за оказване на съпротива срещу боен кораб, което се наказва със затвор до 10 години. Италианският вътрешен министър Матео Салвини бе предупредил, че ще позволи Ракете да хвърли котва само след като други страни от ЕС се съгласят да приемат незабавно мигрантите, но дори тогава италианските власти ще конфискуват кораба и ще съдят капитана за помагачество на трафиканти на хора. Премиерът Джузепе Конте каза пред репортери в Осака вчера , че три-четири европейски страни са изявили желание да се включат в преразпределянето на мигрантите. Ракете вече е под разследвлане за нарушаване на италианските закони срещу неправителствени спасителни кораби.", "date": "2019.06.29", "title": "Италианската полиция арестува капитана на кораба с 40 бежанци на борда, който акостира в Лампедуза"}
{"url": "https://www.faktor.bg/bg/articles/novini/svyat/intsidentat-s-ruskiya-komunist-nakara-rusnatsite-da-osaznayat-che-gruzintsite-nyama-da-zabravyat-voynata-ot-2008-a", "text": "\"Гневът на грузинците показа, че търпимостта към руските политици остава нулева, а старите рани така и не заздравяват\", коментира пред БНР професор Торнике Шарашенидзе от Грузинския институт по обществени въпроси . \"Искрата на грузинския гняв разпали руски депутат от комунистическата партия. Сергей Гаврилов ръководеше делегация на Междупарламентарната асамблея на православните държави - организация, основана преди десетилетия от Гърция и Русия, в която членува и България. Гаврилов сяда в стола на председателя на парламента и започва обръщение на руски. Цинично е в Грузия парламентарната асамблея на православните държави да бъде председателствана от руски депутат\", смята той. \"Инцидентът с руския депутат разпали протестите, но причината е много по-дълбока. Когато хората виждат, че правителството се проваля с демократичните реформи, проваля се икономика, флиртува с руските комунисти и това вече беше прекалено за гражданите на Грузия\", каза още професор Шарашенидзе. \"Все още има стотици руски туристи, които се разхождат в центъра на Тблиси без нищо да им се случва. Грузинците нямат проблем с руския народ, нито пък с обикновените руснаци. Ние имаме проблем с руските политици, това е, с официална Москва\", уверява ученият. \"Имам усещането, че Русия вярва, че грузинците са забравили и ще приемат последствията от войната през 2008-ма. Но инцидентът с Гаврилов, с руския комунист, накара руснаците да осъзнаят, че грузинците няма да забравят случилото се преди 11 години\", заяви той.", "date": "2019.06.29", "title": "Инцидентът с руския комунист накара руснаците да осъзнаят, че грузинците няма да забравят войната от 2008-а"}
{"url": "https://www.faktor.bg/bg/articles/novini/balgariya/karakachanov-ne-znam-zashto-rumen-radev-tvardi-che-f-16-shte-struvat-3-2-mlrd-lv", "text": "\"Реално цената на изтребителите Ф-16 е 2,2 млрд. лв. Аз не знам от къде президентът Румен Радев твърди, че са 3,2 млрд. лв., след като още преди 10 дни ние сме му изпратили, по негово искане, предложението за договор\", заяви вицепремиерът и министър на отбраната Красимир Каракачанов, цитиран от \"24 часа\". По думите му, в договора ще има определени корекции, но президентът е бил информиран за всеки етап, когато той е поискал.  Според Каракачанов ако се стигне до подписване на договора, до края на юли процесът ще е приключил:  \"Ние ще направим своя доклад до Министерския съвет, той трябва да вземе решение и да го вкара в Народното събрание. Парламентът ако одобри това предложение, до края на юли той може да се сключи\". \"Аз не знам от къде излезе този един милиард лева, по принцип самият преговорен процес, независимо за каква техника е, не е проста работа. Ако беше лесно самият президент Радев, още когато беше командващ на ВВС, щеше да реши проблема. Само че той не се решава вече 10-12 години, сега сме на крачка да сключим договор\", коментира още военният министър. По думите му има неща, които в този договор и на него не му харесват и това е заявено. \" Президентът можеше чрез ранга, който заема да потърси контакт със своя американски колега и ако има някакви съображения да ги каже и да помогне малко в този процес, защото е лесно да критикува, трудно е да се върши работа.\", добави Каракачанов. По отношение спора между министрите Каракачанов и Караниколов и председателя на парламента Караянчева за ремонта на руските самолети Су-25, Красимир Каракачанов зави: \"Аз няма какво да се разбирам, има закон и съм длъжен да го изпълнявам\".  По думите му в България има немалко чиновници, \"които, като чуят държави извън ЕС, почват да треперят, страх ги е да не им се скара някой чиновник в посолство в София, Брюксел или НАТО\". Парите за ремонта на самолетите са преведени, така че трябва да имаме договор с Беларус, отбеляза министърът.", "date": "2019.06.29", "title": "Каракачанов: Не знам защо Румен Радев твърди, че Ф-16 ще струват 3,2 млрд. лв"}
{"url": "https://www.faktor.bg/bg/articles/novini/balgariya/politsay-pod-prikritie-razkril-grupa-ot-trima-lekari-izdali-nad-100-falshivi-telk-resheniya", "text": "Служител на МВР е успял да разкрие организирана група от трима лекари и един посредник, които издали над 100 фалшиви ТЕЛК решения в София. Той минал по цялата верига - от плащане на сумите, до получаване на решението за над 50% инвалидност, съобщи зам.-главният прокурор Иван Гешев. Групата е действала от началото на 2019 година, като в нея единият е психиатър, управител на медицински център, а другите двама са от ТЕЛК комисии в 28-мо ДКЦ и 2-ра градска болница. Основният участник бил посредникът. Той се занимавал с търговия на дрехи на Женския пазар, където бил известен с това, че може получи документ за над 50% инвалидност. Самият той, както и жена му, също имали ТЕЛК решения. Сумите варирали от 1000 до 3000 лева, като първо се плащало авансово. Някои от кандидатите за фалшиви ТЕЛК решения били ефективно настанявани в психиатрии. Вчера били претърсени 12 адреса, от които 10 домашни и 2 офиса.  Според Гешев, този тип проблеми обаче не може да бъде решен с наказателна репресия, а тогава, когато и НОИ започне да осъществява контрол. Служителят на МВР, който е разкрил групата, е платил за фалшивия документ първо 400 евро, а после 1200 лева.Говорителят на спецпрокуратурата Сийка Милева уточни, че информацията, че посредникът може да уреди фалшив документ, се разпространявала от уста на уста. Не всеки обаче можел да стигне до него, той е трябвало да бъде заведен от доверен човек, който вече е получил фалшив ТЕЛК.", "date": "2019.06.29", "title": "Полицай под прикритие разкрил група от трима лекари, издали над 100 фалшиви ТЕЛК решения"}
{"url": "https://www.faktor.bg/bg/articles/novini/svyat/tsipras-i-zaev-s-nagrada-za-prespanskoto-sporazumenie", "text": "Премиерите на Гърция Алексис Ципрас и на Северна Македония с награда и признание по решаване на спора за името. Наградата AmarkableAchievementAwards 2019 се присъжда след  гласуване на платформата Emerging Europe за забележителни политики в Европа. Наградата се връчва на двамата премиери за Преспанското споразумение, подписано миналата година, което прекрати спора между двете страни за името на Македония. Гърция и Северна Македония получиха за пореден път висока оценка за политика, която се определя като „значително постижение в Източна Европа“. В Гърция коментарите за наградата имат обратен знак. Антиправителствените медии публикуваха новината на първа страница, за да засилят недоволството на гърците срещу СИРИЗА седмица преди парламентарните избори. Опозицията го използва за привличане на гласове на противниците на споразумението. В същото време управляващата партия СИРИЗА дори не включи в преизборните си изяви темата за името на Македония. Анкетите показват, че 70% от гърците не са съгласни с това споразумение, а СИРИЗА изгуби позиции в северната част на страната на евроизборите в края на май. Консерваторите от „Нова Демокрация\", които по прогнози се очаква да спечелят парламентарния вот след седмица, засилиха влияниети си с обещание да блокират влизането на Северна Македония в Евросъюза.", "date": "2019.06.29", "title": "Ципрас и Заев с награда за Преспанското споразумение"}
{"url": "https://www.faktor.bg/bg/articles/novini/svyat/prihodite-na-trafikantite-na-migranti-7-mlrd-godishno", "text": "\"Данните на Международната организация по миграция показват, че в глобален мащаб броят на мигрантите наброява над 70 млн. души. Европа и САЩ ще продължат да бъдат привлекателни дестинации за тези хора\", заяви Йордан Божилов, председател на Софийския форум за сигурност пред Bulgaria ON AIR. \"Последните официални данни на ООН са за 2016 г. Тогава над 2.5 млн. мигранти са мигрирали по основните маршрути и са генерирали приходи на престъпните групи между 5.5 млрд. и 7 млрд. долара годишно\", заяви Божилов. Той посочи още, че над 90% от мигрантите, които идват в Европа, ползват услугите на престъпни групи. Във все по-разрастващия се бизнес с трафик на хора само през 2016 г. са се включили допълнително 7 000 души. Божилов коментира и как се изменя профилът на мигрантите по Балканския маршрут.  \"Наред със сирийци и иракчани, има все повече хора от Афганистан, Пакистан и Иран. В Средиземно море продължават потоците на мигранти от Африка\",  каза Божилов пред Милена Милотинова. По думите му сме свидетели на сериозни удари срещу каналджийството, но това е една изключително добре организирана престъпна дейност, която е свързана с други нелегални действия.", "date": "2019.06.29", "title": "Приходите на трафикантите на мигранти - $7 млрд. годишно"}
{"url": "https://www.faktor.bg/bg/articles/novini/svyat/erdogan-za-sdelkata-za-ruskite-raketi-nyama-vrashtane-nazad", "text": "Няма връщане назад в сделката за закупуването на руските системи за противоракетна отбрана \"С-400\", каза днес турският президент Раджеп Тайип Ердоган преди срещата си президента на Русия Владимир Путин в кулоарите на форума на Г-20 в Осака, предадоха осведомителните агенции.  По думите на Ердоган сделката е доказателство за подобрените отношения между Анкара и Москва. Той добави, че очаква първата доставка на системите в първата половина на юли.  САЩ заплашват Турция със санкции, ако купи \"С-400\", тъй като тази система не са съвместима с отбраната на НАТО. Освен това според Вашингтон сделката компрометира американския изтребител \"Локхийд Мартин Еф-35\", в чието изграждане участва Турция и тя планира да го купи.  По-късно днес Ердоган се срещна и с американския президент Доналд Тръмп, след което Тръмп каза, че двамата търсят решение на казуса с руската система за ПРО. Президентът на САЩ съобщи, че \"по някое време\" ще посети Турция и в отговор на въпрос за санкциите каза, че те все още са възможни.", "date": "2019.06.29", "title": "Ердоган за сделката за руските ракети: Няма връщане назад"}
{"url": "https://www.faktor.bg/bg/articles/novini/balgariya/mareshki-se-izzhivyava-kato-don-kihot-v-sachetanie-s-robin-hud", "text": "„Не вярвам, че субсидията ще падне на 1 лв. В момента обсъждаме да има един минимум, който е необходим за съществуването на партиите Трябва да има минимален и максимален праг на финансиране. Ако това се приеме хем ще намалят парите за партиите, хем ще има нормално съществуване на по-малките формации. Има вариант и да се приеме прозрачно финансиране от бизнеса”, заяви  пред Нова телевизия лидерът на ВОЛЯ Веселин Марешки. „Не може да смятаме, че един е по-умен от народа, независимо дали се прави грешка или не. Но трябва народът постоянно да бъде питан. В по – мъдрите държави е така – всичко се решава с референдум“, каза Веселин Марешки. Той коментира и притеснява ли го възможността партиите да се финансират от бизнеса.  Той не разбирал твърденията за задкулисие и заяви, че той никога не се е възползвал от политиката в името на бизнеса си. Той се обяви за \"Дон Кихот в съчетание с Робин Худ\". Относно това дали ще се кандидатира за кмет на София, Веселин Марешки заяви, че е идеята му е била ирония. \"Не може години  наред едни и същи хора да гледаме - чакаме Мая Манолова, Слави Трифонов. Ако почнат циркове да се разиграват, защо да не се кандидатирам? Ако реша да спечеля, ще спечеля\", заяви още лидерът на \"Воля\". Той обясни, че не е искал да стане евродепутат и заради това не е и спечелил и на изборите на 26 май. Според него мястото му е в България. \"На мен не ми трябва да ставам в 6 часа. Нали знаете, че аз съм един от най-заможните българи?\", заяви Веселин Марешки.", "date": "2019.06.29", "title": "Марешки се изживява като \"Дон Кихот в съчетание с Робин Худ\""}
{"url": "https://www.faktor.bg/bg/articles/novini/svyat/bivsh-ministar-na-gruevski-e-arestuvan", "text": "Бившият македонски министър на транспорта и комуникациите Миле Янакиевски отива в ареста поради злоупотреба със служебното си положение при продажбата на държавна земя, предаде бТВ. Янакиевски бе сред най-приближените министри в правителството на избягалия в Унгария бивш премиер Никола Груевски.  Срещу него е наложена мярка задържане под стража 30 дни.  Заедно с него в ареста отиват още 8 души от бившата управляваща партия ВМРО-ДПМНЕ. Разследването се води от Прокуратурата за борба срещу корупцията и организираната престъпност, която твърди, че Янакиевски и останалите са нанесли щети за над 2.6 милиона евро.  Задържаните имат право да обжалват решението на Наказателния съд в Скопие.", "date": "2019.06.29", "title": "Бивш министър на Груевски е арестуван"}
{"url": "https://www.faktor.bg/bg/articles/novini/svyat/hashim-tachi-shte-obedinya-kosovo-i-preshevo", "text": "Президентът на Косово Хашим Тачи отправи ново предизвикателство към Белград, като заяви, че ще работи за присъединяване за населената предимно с албанци Прешевска долина в Южна Сърбия към територията на най-младата държава на Балканите. Това написа Тачи в своя профил във „Фейсбук”, където публикува снимка от срещата си с бившите лидери на Армията за освобождение на Прешево, Медведжа и Буяновац. Трите общини се намират в югозападната част на Сърбия и са населени предимно с етнически албанци. Под снимката Тачи написа следното: „Всеки един албанец, който живее в долината на Прешево мечтае за обединението с Косово”. „Обещавам да работя с нестихваща политическа воля за превръщането на тази мечта в реалност\", написа още Хашим Тачи. Изявлението на косовският президент в социалната мрежа бе направено на емблематичната за сърбите дата на Видовден, на който през 1389 г. се е състояла битката на Косово поле между османския султан Мурад I и обединените християнски сили под водачеството на сръбският княз Лазар. През 1989 г. на Косово поле Слободан Милошевич произнесе реч по случай 600 години от битката, с която мнозина смятат, че се е засилило вътрешното напрежение в Югославия. През 1992 г. федеративната република се разпадна с поредица от кръвопролитни конфликти и войни, последната от която доведе до обособяването на Косово като независима държава.", "date": "2019.06.29", "title": "Хашим Тачи: Ще обединя Косово и Прешево"}
{"url": "https://www.faktor.bg/bg/articles/novini/balgariya/d-kirilov-tvarde-barzo-razdavame-pravosadie-v-nasheto-obshtestvo", "text": "\"В голяма степен сме на кантарно положение, в което имаме пет позитива и пет негатива. Трябва да работим, за да отпаднат негативите\", коментира пред БНТ министърът на правосъдието Данаил Кирилов мониторинговия доклад от страна на Европейската комисия към България. По думите му някои от негативите са по причини, независещи от страната ни.  \"Трябва ни възможно най-стриктното изпълнение на препоръките, получени в последния доклад на Европейската комисия\", заяви Кирилов. \"Имаме проблем с недоверието, това е чувствителен елемент в една реформа. По тази причина и усещането за корупция в България е по-високо\", констатира правосъдният министър. Според Данаил Кирилов по отношение на \"Апартаментгейт\" прокуратурата правилно е отбелязала да не се бърза със заключенията, тъй като върви и данъчна проверка.  \"Твърде бързо раздаваме правосъдие в нашето общество\", каза Кирилов.", "date": "2019.06.29", "title": "Д. Кирилов: Твърде бързо раздаваме правосъдие в нашето общество"}
{"url": "https://www.faktor.bg/bg/articles/novini/svyat/eltan-dzhon-nareche-putin-litsemer", "text": "Елтън Джон се обърна в Instagram към руския президент Владимир Путин, защото съзрял лицемерие в думите му за либералните ценности и хората с нетрадиционна сексуална ориентация. Става дума за даденото по-рано интервю за британския вестник „Файненшъл таймс”. В него руският президент заяви, че либералната идея е изживяла времето си и е влязла в противоречие с интересите на преобладаващата част от населението. По думите му право на съществуване имат всички гледни точки, включително и привържениците на либерализма, и трябва да се даде възможност за съществуването на различни идеи, но главното е да не се забравят интересите на основното население.  \"Тогава няма да има вътрешнополитически сътресения\", смята Путин. Той добави, че в Русия нямат нищо против хората с нетрадиционна сексуална ориентация. \"Уважаеми президент Путин, дълбоко съм огорчих, когато прочетох Вашето интервю във \"Файненшъл таймс\". Категорично не съм съгласен с мнението ви, че в обществото ни е остаряла политиката, която обхваща многокултурното и сексуалното разнообразие\", написа музикантът в Instagram. \"Вашите думи, че искате представители на ЛГБТ-общността \"да бъдат щастливи\" и че \"нямате с това проблеми\", ми се струват лукавство\", добави певецът.        Елтън Джон припомни, че филмът \"Рокетмен\", разказващ за живота му, е бил подложен на тежка цензура. По-рано бе съобщено, че от филма са орязани редица сексуални сцени и моменти, свързани с наркотиците.  \"Струва ми се, че това е лицемерие\", написа Елтън Джон. След интервюто президентският говорител Дмитрий Песков поясни, че на Путин все така са му близки идеите на либерализма, но се обявява срещу това някой да ги натрапва на другите.", "date": "2019.06.29", "title": "Елтън Джон нарече Путин \"лицемер\""}
{"url": "https://www.faktor.bg/bg/articles/novini/balgariya/ognyan-minchev-balgarskiyat-prezident-stana-vodeshta-figura-v-cherniya-ruski-pr-sreshtu-sdelkata-za-f-16", "text": "„Радев премина всякакви граници в лобистките си усилия да осуети закупуването на Ф-16 за българската армия. Не съществуват абсолютно никакви индикации, че договарянето по сделката е за сметка на количеството и качеството на съпътстващото покупката на самолетите въоръжение”. Това изтъква в свой коментар политологът Огнян Минчев, провокиран от манипулативното интервю на държавния глава по БНТ.  „Но дори и това не е най-важното в тази абсурдна позиция на българския президент в услуга на чужди интереси. \"Тази сделка е на гърба на ВВС, на летците и техниците...\" Радев може да не притежава достатъчен политически опит, но знае добре, че качествата на самолета Ф-16 - достатъчно по-добре проявени от тези на алтернативни варианти, за които той лобира - не са единственият, дори не са най-значимият аргумент за закупуване на този самолет. По-важни са други два аргумента. Първо, с Ф-16 българските ВВС стават напълно съвместими и интегрирани в регионалните системи на ВВС на НАТО - всички български съседи ползват също Ф-16. Второ, стратегическото партньорство със САЩ е не просто основен, то е основният фактор за гарантиране на българската национална сигурност и отбрана. Затова Кремъл не може да се примири с придобиването на Ф-16 от България. Затова руските лобисти не отслабват нито за миг черния ПР срещу сделката на България за Ф-16. Парадоксално е, но е факт, че българският президент е водеща фигура в този черен ПР. И също - не без значение - летците и техниците във ВВС на БА ще притежават летателна техника на нивото на българското членство в НАТО - най-после! Въпреки усилията на техния бивш колега и настоящ президент”, изтъква Огнян Минчев.", "date": "2019.06.29", "title": "Огнян Минчев: Българският президент стана водеща фигура в черния руски ПР срещу сделката за Ф-16"}
{"url": "https://www.faktor.bg/bg/articles/novini/svyat/dopalnitelni-us-iztrebiteli-sa-izprateni-v-persiyskiya-zaliv-zaradi-naprezhenieto-s-iran", "text": "Близо дузина изтребители Ф-22 \"стелт\" от американските ВВС са разположени в Катар на Персийския залив - част от подкрепленията, които Централното командване на САЩ поиска през май в отговор на повишената според него иранска заплаха срещу американските сили в района, предават Асошиейтед прес и БТА. Сентком съобщи вчера, че изтребителите Ф-22 \"Раптър\" са пристигнали в авиобазата Ал Удейд, \"за да защитават американските сили и интереси\", и помести на сайта си снимки на няколко от самолетите, пристигнали в четвъртък, подчертавайки, че Ф-22 за първи път се разполагат в Ал Удейд, център на американските въздушни операции в Близкия изток. Изтребителите Ф-22, които носят ракети \"въздух-въздух\" и могат да изпълняват също атаки по наземни цели, преди бяха разположени в авиобазата Ал Дафра в Обединените арабски емирства, където бяха използвани миналата година за въздушна подкрепа на американски и партньорски сили в Сирия, припомня АП. Четири стратегически бомбардировача бяха разположени в Ал Удейд дни преди съобщението на 5 май на Белия дом за изпращането в региона на военноморска група начело със самолетоносача \"Ейбрахам Линкълн\" в отговор на \"обезпокоителните и ескалиращи индикации и предупреждения\" и като \"послание към иранския режим, че всяка атака срещу интереси на САЩ или на техните саюзници ще бъдат посрещнати с безмилостна сила\". По искане на ген. Франк Макензи, командира на Сентком, допълнителни зенитни ракети \"Пейтриът\" също бяха изпратени в региона на Залива през последните седмици, допълва АП. Той получава и допълнителни самолети за наблюдение и събиране на разузнавателна информация с цел подобряване на способността на американските сили да следи за потенциални ирански заплахи срещу корабоплаването в региона на Залива.", "date": "2019.06.29", "title": "Допълнителни US изтребители са изпратени в Персийския залив заради напрежението с Иран"}
{"url": "https://www.faktor.bg/bg/articles/novini/svyat/tramp-iznenadvashto-predlozhi-sreshta-na-kim-chen-un", "text": "Американският президент Доналд Тръмп изрази готовност да се срещне със севернокорейския лидер Ким Чен Ун в демилитаризираната зона между двете Кореи. В момента Тръмп участва във форума на Г-20 в японския град Осака, откъдето ще отпътува за Южна Корея.  \"Ако севернокорейският председател Ким вижда това, бих се срещнал с него на границата, само за да му стисна ръката и да кажа \"Здрасти\", написа Тръмп в \"Туитър\".  На последната си среща Тръмп и Ким не постигнаха споразумение относно ядрено разоръжаване на Северна Корея в замяна на отпадане на американските санкции срещу страната.", "date": "2019.06.29", "title": "Тръмп изненадващо предложи среща на Ким Чен Ун"}
{"url": "https://www.faktor.bg/bg/articles/novini/balgariya/v-ravnogor-otkrivat-pametnik-na-31-nevinni-zhertvi-na-partizanite", "text": "Днес,29 юни в родопското село Равногор ще бъде истински празник. Петровден  се тачи от години като ден на селото, но този път ще бъде по-специален – предстои откриването на мемориал, в памет на 31 равногорци, избити от партизаните. Няма друго село в страната дало толкова голям кървав данък на шумкарския терор.  Инициатори на монумента са Атанас Узунов, председател на Съюза на репресираните в Пловдив, евродепутатът Андрей Ковачев, народният представител Спас Гърневски, анализаторът Георги Харизанов (коренът му е от Равногор- б.р.), Петър Казаков, получили подкрепа и съдействие от кмета на село Равногор Нейчо Коларев. Всъщност през 2000 година родолюбци поставят паметна плоча на избитите от комунистите, но е потрошена от гузни техни наследници. Неслучайно в близкото партизанско градче Брацигово и до днес се говори за равногорци като за мръсни фашисти, а непосредствено след 9-и септември 1944 година един от главорезите на отряда „Антон Иванов” - партизанинът Георги Серкеджиев, настоява селото да бъде запалено и заличено. Вероятно терористът е вярвал, че така ще заличи и злодействата си. За страданията на равногорци и зверствата на терористите партизани четете", "date": "2019.06.29", "title": "В Равногор откриват паметник на 31 невинни жертви на партизаните"}
{"url": "https://www.faktor.bg/bg/articles/novini/balgariya/predimno-slanchevo-dnes-1", "text": "Над страната ще бъде предимно слънчево. По-значителна облачност и превалявания ще има все още преди обяд над централните райони на страната. Ще духа до умерен север-северозападен вятър. Максималните температури ще бъдат предимно между 25 и 30 градуса, в София около - 25 градуса, информират от НИМХ.", "date": "2019.06.29", "title": "Предимно слънчево днес"}
{"url": "https://www.faktor.bg/bg/articles/novini/svyat/manfred-veber-otpada-ot-nadprevarata-za-predsedatel-na-evropeyskata-komisiya", "text": "Лидерите на страните от Европейския съюз, присъстващи на срещата на върха на Г-20 в Осака, са се съгласили германският кандидат Манфред Вебер да отпадне като кандидат за председател на Европейската комисия, съобщава в. \"Велт ам зонтаг\", позовавайки се на осведомени източници, предаде Ройтерс. Решението било постигнато по време на разговори в кулоарите на срещата на върха на Г-20 в Осака, Япония. Канцлерът на Германия Ангела Меркел, която подкрепяше Вебер за мястото на Жан-Клод Юнкер, е приела решението, пише изданието, като припомня, че френският президент Еманюел Макрон бе против кандидатурата на Вебер. Според \"Велт ам зонтаг\", освен (кандидата на социалистите) Франс Тимерманс, се обсъждат кандидатурите на преговарящия за Брекзит Мишел Барние, главния изпълнителен директор на Световната банка Кристалина Георгиева, премиера на Хърватия Андрей Пленкович, допълва ТАСС. Извънредната среща на върха на ЕС, на която се очаква да бъде взето окончателно решение, е планирана за утре, 30 юни.", "date": "2019.06.29", "title": "Манфред Вебер отпада от надпреварата за председател на Европейската комисия"}
{"url": "https://www.faktor.bg/bg/articles/novini/svyat/general-mayor-ot-ruskoto-voenno-razuznavane-e-rakovodil-otravyaneto-na-skripal", "text": "Денис Сергеев, третият руснак, уличен в опита за отравяне на бившия руски шпионин Сергей Скрипал и дъщеря му Юлия в Солзбъри миналата година, е висш офицер от военното разузнаване и на практика е бил ръководителят на операцията. Това показват последните сведения, изнесени по случая от ВВС в програмата „Нюзнайт“ и разследващия сайт Bellingcat. При предишното разследване бе установено, че освен Александър Мишкин и Анатолий Чепига във Великобритания по време на инцидента е бил и Денис Сергеев. Сега е уточнено, че той е пристигнал сутринта на 2 март 2018 година на литеще „Хийтроу“ и е напуснал страната на 4 март следобед след като веществото „Новичок“ е било вече на дръжката на входната врата на дома на Сергей Скрипал.  На базата на  данните от неговия телефон Bellingcat е установил движенията му. Той не е напускал Лондон и по всяка вероятност през цялото време е държал връзка с останалите двама, както и с Москва. Много е вероятно той да се срещнал за кратко с Мишкин и  Чепига  малко преди да отпътуват от Лондон за Солзбъри. Разследващите твърдят, че Сергеев е с чин генерал-майор, докато Мишкин и Чепига са полковници.  Припомня се също, че Денис Сергеев, известен под псевдонима Сергей Фьодоров, вероятно има връзка и с отравянето на българския бизнесмен Гебрев през 2015 година.  ВВС цитира Христо Грозев от Bellingcat, че въпреки сведенията, че Сергей Скрипал е бил следен отдавна от руското военно разузнаване и е имало сериозна подготовка, решението за действие е било взето в последния момент, тъй като от телефона на Сергеев става ясно, че на 1 март в Москва той отчаяно е звънял на агенции, за да си осигури полетите до Лондон и обратно.  Случаят \"Скрипал\" отново бе повдигнат от премиера Тереза Мей на срещата й с Владимир Путин на съмита на Г-20 в Япония. Русия отрича да е замесена.", "date": "2019.06.29", "title": "Генерал-майор от руското военно разузнаване е ръководил отравянето на Скрипал"}
