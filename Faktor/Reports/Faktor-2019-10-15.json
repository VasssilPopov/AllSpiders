{"url": "https://faktor.bg/bg/articles/novini-balgariya-shte-e-predimno-slanchevo-s-maksimalni-temperaturi-mezhdu-23-i-28", "text": "Днес времето над страната ще се задържи почти без промяна, ще е предимно слънчево. В сутрешните часове в котловините и низините, а до обяд и над Източна България ще има мъгла или ниска слоеста облачност. Ще духа слаб вятър от изток-югоизток. Максималните температури, в повечето райони, ще бъдат между 23° и 28°, в София - около 26°. Атмосферното налягане през деня още малко ще се понижи и ще бъде близко до средното за октомври. Над Черноморието ще има ниска облачност или мъгла. В следобедните часове видимостта временно ще се подобри, облачността ще намалее. Ще духа слаб вятър от изток-югоизток. Максималните температури на въздуха: 19°-21°. Температурата на морската вода е 20°. Вълнението на морето ще бъде 2-3 бала. Над планините ще бъде слънчево и топло. Ще духа слаб вятър от юг-югозапад. Максималната температура на височина 1200 метра ще е около 22°, на 2000 метра - около 15°.", "date": "2019.10.15", "title": "Ще е предимно слънчево, с максимални температури между 23° и 28°"}
{"url": "https://faktor.bg/bg/articles/es-spira-iznosa-na-orazhie-za-turtsiya", "text": "Държавите-членки на Европейския съюз се съгласиха да спрат износа на оръжие за Турция в отговор на военната операция на Анкара в Северна Сирия, но не въведоха цялостно оръжейно ембарго на страната, пише европейската редакция на Politico. На среща на министрите на външните работи на блока в Люксембург страните от ЕС също се съгласиха да изготвят списък на потенциалните санкции заради сондажните дейности на Турция край Кипър. В изявление държавите-членки осъдиха военната операция на Турция в Сирия и се ангажираха със „силни национални позиции по отношение на политиката им за износ на оръжие за Турция“. Европейските дипломати заявиха, че макар това да не отговаря на ембаргото за оръжие в целия ЕС, което се иска от някои държави-членки, ефектът е същият, като същевременно позволява по-бързо прилагане. Няколко държави, включително Германия, Франция, Финландия и Швеция, наложиха свое оръжейно ембарго през последните няколко дни. Турция започна военна операция в Северна Сирия миналата седмица, целяща изтласкването от региона на сирийските кюрдски въоръжени формирования, които Анкара счита за терористи. Операцията вече е изселила около 100 000 души, според ООН. Външните министри на ЕС също се съгласиха да изготвят рамка за санкции, насочена към физически и юридически лица в отговор на нефтените и газови сондажи в Турция в Източното Средиземноморие. Решението дава възможност на ЕС да състави списък със санкции, готов да бъде издаден, ако и когато държавите-членки решат да го направят.", "date": "2019.10.15", "title": "ЕС спира износа на оръжие за Турция"}
{"url": "https://faktor.bg/bg/articles/tramp-e-gotov-da-unishtozhi-turskata-ikonomika-ako-ankara-ne-promeni-politikata-si-kam-siriya", "text": "Президентът на САЩ Доналд Тръмп заяви, че е готов да унищожи турската икономика, ако Анкара не промени политиката си към Сирия, предадоха Франс прес и Ройтерс. Президентът се зарече да унищожи бързо турската икономика, ако Турция продължи \"по този опасен и разрушителен път\", посочва Ройтерс. Той добави, че американските военни, които се изтеглят от Сирия, ще се редислоцират и ще останат в района, за да следят развоя на ситуацията. Тръмп обяви, че в отговор на турската инвазия в Сирия прекратява търговските преговори с Турция и повишава с 50 процента митата над вноса на турска стомана.", "date": "2019.10.15", "title": "Тръмп е готов да унищожи турската икономика, ако Анкара не промени политиката си към Сирия"}
{"url": "https://faktor.bg/bg/articles/savetat-po-sigurnostta-se-sabira-pri-premiera", "text": "Под председателството на министър-председателя Бойко Борисов ще заседава Съветът по сигурността заради рязкото изостряне на ситуацията в Сирия. В рамките на консултативния и координиращ орган към Министерския съвет ще се обсъждат обстановката в Северна Сирия и свързаните с нея процеси от регионалната и международна сигурнос, предава БНР В работата на Съвета традиционно участват вицепремиерите Екатерина Захариева и Красимир Каракачанов, министърът на вътрешните работи, ръководителите на специални служби, както и съветници на президента. В рамките на своите заседания Съветът по сигурността анализира и прави изводи на базата на текущата информация за рисковете пред националната сигурност, като се взимат предвид и данните на специалните служби. При необходимост съветът може да планира конкретни мерки, за да се неутрализират заплахи пред националната сигурност. Темата на днешното заседание е свързана с рязко изостряне на ситуацията в Сирия. Само преди дни след посещение в Йордания, където обсъди ситуацията в Близкия Изток, премиерът Борисов констатира: “Войната в Сирия, войната в Либия – трябва да знаете, че там ситуацията просто е изключително сложна. А от това, че в момента тази война, която се води в Сирия десетки хиляди бойци на \"Ислямска държава\", техните семейства тръгват във всички посоки и ние трябва да бъдем много подготвени“. Също в неделя вицепремиерът Красимир Каракачанов каза, че на този етап няма бежански натиск по българските граници, но армията има готовност да реагира при необходимост. Каракачанов подкрепя мнението на министър-председателя, че спрямо Турция трябва да се работи със средствата на дипломацията: “Европейските страни реагират по-бавно и по-мудно и при една голяма бежанска вълна ние ще бъдем отново на топа на устата, както се казва. Така че ние трябва да си подготвим нашите мерки, да си подготвим задачите, за да предотвратим или да респектираме подобна вълна. В този момент най-малко подходящо е България да играе ролята на инициатор на санкции или остри позиции“, каза Каракачанов.", "date": "2019.10.15", "title": "Съветът по сигурността се събира при премиера"}
{"url": "https://faktor.bg/bg/articles/novini-svyat-otets-dimitar-ot-chikago-ubitite-byaha-edni-prekrasni-i-dobri-hristiyani", "text": "Иво и Цветанка бяха едни прекрасни и добри християни. Това заяви за Нова телевизия отец Димитър Димитров от църквата \"Свети Иван Рилски\" в Чикаго, предава Нова тв. \"Две пресечки деляха църквата от мястото на стрелбата. В петък Цветанка цял ден чистеше храма с нас, за да посрещнем храмовия празник. На самия празник на следващия ден разбрах, че те са убити. Със съпругата ми избухнахме в сълзи. От две години имаха брак, а апартаментът им беше на изплащане. Аз го осветих. Трябвало е да заключат вратата, но е факт, че са оставили отключено. Мъжът, който ги е нападнал е бил с психически отклонения\", разказа още отецът. \"На Цвети дядото е бил свещеник, а за починалите мога да кажа, че бяха едни добри християни\", каза отец Димитров. \"Половин година преди да пристигне в Чикаго, Цвети е сънувала иконата в нашия храм, без да я виждала. Тя ни изпрати и подарък кандило\", коментира той. “Събират се пари, за да може телата да бъдат изпратени и погребани в България”, завърши отец Димитър Димитров.", "date": "2019.10.15", "title": "Отец Димитър от Чикаго: Убитите бяха едни прекрасни и добри християни"}
{"url": "https://faktor.bg/bg/articles/novini-balgariya-asen-agov-demonite-rodeni-navremeto-s-pomoshtta-na-rusiya-prodalzhavat-da-vlastvat-i-sega", "text": "Реджеп Ердоган отново изнудва Запада. Досега Турция е изхарчила 40 милиона долара за справяне с бежанската вълна. Анкара иска да получава все повече средства от ЕС. Това заяви бившият ни консул в Одрин Георги Димов в ефира на БТВ. По думите на журналиста Асен Агов бежанците са използвани от политиците за шантаж. „Демоните, родени навремето с помощта на Русия, продължават да властват и сега. Всичко е свързано с петрола“. На въпрос дали е заплашена страната ни след инвазията на Турция в Сирия, Димов заяви: „Чисто географски ние сме заплашени, но под много по-голям риск е Гърция“. Той припомни, че в навечерието на ВСВ, Франция решава да напусне Сирия и подарява на Турция провинция Хатай. „В момента тези 4000 кв. км е територия на Сирия и тези земи са окупирани“. „Премиерът е прав, когато казва, че ЕС трябва да е по-предпазлив, когато напада Турция. ЕС е в състояние на клатушкане. Европа е парализирана“, изтъкна Агов. „Нашата държава трябва да гледа своя интерес, защото всеки се спасява, както може“, призова журналистът. „В Сирия всичко е възможно. Не виждам никакъв изход от ситуацията“, предупреди бившият ни консул в Одрин. Агов прогнозира, че въпросът с кризата в Сирия, ще се реши на масата. Той добави, че Америка е изоставила кюрдите. „Въпреки всичко смятам, че тази олелия, която се вдигна сега, е последният шанс на Ердоган да съхрани властта си в Турция. Той изтласка хиляди кюрди в периферията на страната, които няма да се примирят“, смята бившият консул.", "date": "2019.10.15", "title": "Асен Агов: Демоните, родени навремето с помощта на Русия, продължават да властват и сега"}
{"url": "https://faktor.bg/bg/articles/sasht-se-setiha-turskoto-nahluvane-v-siriya-e-dovelo-do-osvobozhdavane-na-opasni-zatvornitsi-ot-islyamska-darzhava", "text": "Министърът на отбраната на САЩ Марк Еспър каза, че турското нахлуване в североизточна Сирия е довело до освобождаване на опасни затворници от Ислямска държава и до голям брой жертви, предадоха световните агенции.   \"Въпреки несъгласието и многократните предупреждения от САЩ и международната общност, турският президент Ердоган заповяда едностранно нахлуване в северна Сирия, което доведе до много жертви, бежанци, разрушения, несигурност и растяща заплаха за американските военни\", заяви Еспър в декларация.   Още новини от света и България четете тук   \"Това неприемливо нахлуване подкопа успешната многонационална мисия \"Поражение за ИД\" в Сирия и в резултат на него бяха освободени голям брой опасни затворници от ИД. Ще отида в НАТО в Брюксел идната седмица и смятам да настоявам пред другите ни съюзници от НАТО да предприемем колективни и индивидуални дипломатически и икономически мерки в отговор на тези ненужни действия на Турция\", добави министърът на отбраната на САЩ.   Той нарече безотговорна политиката на Турция и официално потвърди, че Пентагонът е предприел едностраннно изтегляне от североизточна Сирия по нареждане на президента Доналд Тръмп.   \"Едностранната операция на Турция е ненужна и необмислена. Президентът Ердоган е изцяло отговорен за последиците - евентуални военни престъпления и разрастваща се хуманитарна криза\", добави Еспър и каза, че двустранните отношения са се влошили.", "date": "2019.10.15", "title": "САЩ се сетиха: Турското нахлуване в Сирия е довело до освобождаване на опасни затворници от Ислямска държава"}
{"url": "https://faktor.bg/bg/articles/ubietsat-na-balgarite-v-chikago-nikakva-milost", "text": "Властите в Чикаго повдигнаха обвинения на 66-годишния Криштоф Марек за петорното убийство през уикенда. Три от жертвите на тежкото престъпление са български граждани.   Марек е пенсиониран строителен работник,който в събота вечер в квартал \"Дънинг\" на 6733 \"Уест Ирвинг Парк Роуд\", застреля с пистолет 5 човека в сградата, където живел от 15 години. Три от жертвите са българско семейство, които са вечеряли в дома си. 65-годишната Искра Попова и около 45 годишният ѝ син Ивайло Попов са от Габрово, а снахата Цветанка Костадинова е от София. С тях е бил и 61-годишният американец Дейвид, който също е сред застреляните. На по-горния етаж на сградата, тежко ранена беше и 53-годишната Йоланта Тополска, която вчера също почина.     Криштоф Марек е извършил убийствата със законно притежаван пистолет. Съседите му го описват като конфликтен човек, не можещ да контролира яда си.   Като вероятна причина за постъпката му e финансов натиск на който може би е бил подложен в последните дни тъй като е имал сериозни финансови проблеми и опасност да изгуби жилището си. Бил е отстранен и от ръководството на жилищната асоциация в блока, където е живеел.   На изслушване в районен съд вчера прокурорите казаха, че намерили две заплашителни бележки на полски - родния език на Марек, залепени от вътрешната страна на вратата в апартамента му. На едната пишело: \"Никаква милост. Помни какви мръсотии ти правят, ти контролираш нещата, не те. Стига толкова. Те трябва да платят за това\". На другата пишело: \"Утре. Никаква милост, никакво глупаво колебание. Помни кой си. Помни какво ти направиха (следва вулгарна дума). Те трябва да платят за това\", предаде БТА.   Говорител на полицията заяви, че Марек се карал със съседите си за дреболии, например с жена, която го ядосвала, защото според него стъпвала шумно по пода в апартамента над неговия. Прокурорите разполагали и със съдебен документ, в който асоциацията на живеещите в блока искала да изгони Марек, защото не плащал ипотеката си и други вноски.   След стрелбата той оставил пистолета на масичка в своето жилище, излязъл навън и казал на пристигналите полицаи: \"Мисля, че търсите мен. Аз го направих\", гласи документът, подготвен от районния прокурор. Съдията нареди той да остане в ареста.", "date": "2019.10.15", "title": "Убиецът на българите в Чикаго: Никаква милост!"}
{"url": "https://faktor.bg/bg/articles/obshtestvo-ulitsata-17-godishen-mladezh-pochina-sled-udar-v-stalb", "text": "17-годишен младеж е загинал при катастрофа на пътя Черниче-Симитли. Това съобщиха от пресцентъра ОДМВР - Благоевград. Инцидентът е регистриран около 04.15 часа на пътя между с.Черниче и гр.Симитли. При пътнотранспортното произшествие 17-годишен неправоспособен водач от село Полена, управлявайки нерегистриран по надлежния ред мотоциклет „Джилера“ и движейки се с несъобразена с пътните условия скорост в посока от село Черниче към град Симитли губи контрол над мотоциклета, излиза в дясно от пътя и се блъска в метален стълб. В резултат на инцидента водачът е починал на място. По случая е образувано досъдебно производство.", "date": "2019.10.15", "title": "17-годишен младеж почина след удар в стълб"}
{"url": "https://faktor.bg/bg/articles/obshtestvo-zakon-i-red-bremennata-daniela-napravi-samopriznaniya-razkri-zashto-e-ubila-po-zhestok-nachin-mazha-si", "text": "24-годишната Даниела Стефанова наръгала Тихомир Дринков 10 пъти, след което е опитала да скрие ножа, сменила си и дрехите, съобщава \"Телеграф\". В ранния следобед вчера обаче Диди, както я наричали приятелите и познатите й, направила пълни самопризнания.  \"Убих го, защото ме караше да направя аборт\", обяснила тя пред разследващите. Първоначално с нея бил арестуван и младеж на име Георги, но после се оказало, че той и друг мъж Стельо са свидетели срещу русата фурия.  24-годишната Диди се върнала скоро от Германия, където работела майка й и сестрите й. Хванала за гадже 34-годишния Тихомир по прякор Тишо.  Съседи споделиха вчера, че двамата ту се карали, ту се събирали, винаги всичко било съпроводено с много шум. От полицията са коментирали пред \"Телеграф\", че са посещавали адреса на Стефанова няколко пъти за силен шум и пиянски свади, като са писали предупредителни протоколи.", "date": "2019.10.15", "title": "Бременната Даниела направи самопризнания, разкри защо е убила по жесток начин мъжа си"}
{"url": "https://faktor.bg/bg/articles/obshtestvo-patriarh-neofit-praznuva-rozhdeniya-si-den-v-troyanskiya-manastir", "text": "Българският патриарх и Софийски митрополит Неофит празнува своя рожден ден в Троянския манастир, съобщиха от Българската патриаршия. Патриарх Неофит е роден на 15 октомври 1945 година в София. Той беше избран за глава на Българската православна църква на 24 февруари 2013 година, а преди това беше Русенски митрополит.", "date": "2019.10.15", "title": "Патриарх Неофит празнува рождения си ден в Троянския манастир"}
{"url": "https://faktor.bg/bg/articles/lokomotiv-se-blasna-vav-vlekach-ima-postradali", "text": "Дизелов локомотив на БДЖ от серията 07 се е сблъскал с моторен влекач на гарата в Каспичан, съобщават очевидци. Пострадали са двама машинисти, единият с леки контузии, другият със счупени ребра. Катастрофата е станала на четвърти коловоз на гарата в Каспичан малко преди 20:00 часа вечерта. Според неофициална информация до произшествието се е стигнало при маневра, при която локомотивът е трябвало да доближи моторен влекач ДГКУ 5 и да се скачи с него. При нея обаче, вероятно поради грешка на машиниста \"седмицата\" не намалила, а блъснала влекача, предава Фокус. По време на инцидента и в двете машини е имало по двама машинисти. Единият от екипажа на моторния влекач се е намирал върху платформата, а при сблъсъка паднал на земята. В болницата в Шумен са били откарани двама мъже от влекача. 48-годишният Мустафа Емурла от Бургас, който се е намирал върху платформата е приет с по-сериозни контузии с комоцио. След преглед е била обработена рана на главата му, а впослествие се оказало, че има средна телесна повреда и счупени ребра. Колегата му, 55-годишният Станчо Станчев от Долни чифлик е с леки контузии. От гарата в Каспичан отказват информация по случая, тъй като имало образувано следствено дело за произшествие в железопътния транспорт и се очаквали разследващи. Моторният влекач ДГКУ 5 се е връщал от ремонт в София и трябвало да бъде откаран до гара Синдел от варненска бригада машинисти.", "date": "2019.10.15", "title": "Локомотив се блъсна във влекач, има пострадали"}
{"url": "https://faktor.bg/bg/articles/ikonomika-mvf-ponizhi-otnovo-prognozite-si-za-globalnata-ikonomika-prez-tazi-i-sledvashtata-godina", "text": "Международният валутен фонд понижи за пореден път прогнозите си за растежа на световната икономика през 2019-а и 2020 година, отбелязвайки, че търговската война между САЩ и Китай ще забави тазгодишния растеж до най-слабо темпо от глобалната финансова криза през 2008-2009 година. В своя есенен доклад \"Световни икономически перспективи\" МВФ вече прогнозира растеж на глобалната икономика от 3,0% през тази година, което е под заложената в юлския доклад прогноза за експанзия от 3,2% и далеч под оценката за растеж с 3,5 на сто, направена в началото на годината. Ако прогнозата се потвърди, това ще бъде най-слабият световен икономически растеж от световната финансова и икономическа криза през 2008-2009 година. За 2020-а година МВФ намали с 0,1 процентни пункта очакванията си за глобалния икономически растеж до 3,4% от 3,5% през юли. Това представлява пета поредна низходяща ревизия на прогнозите на фонда от октомври 2018-а година насам и е в резултат в най-голяма степен на негативния ефект, породен от глобалното търговско напрежение и най-вече по оста САЩ-Китай. Новите занижени прогнози създават мрачен фон за годишната среща на МВФ и на Световната банка по-късно тази седмица във Вашингтон, като новият управляващ директор на фонда Кристалина Георгиева наследява редица проблеми - от стагнация на международната търговия до политически проблеми в някои страни от т.нар. развиващ се пазар, които се мъчат да изпълняват строгите програми на икономии на МВФ. Началото на годишната среща на МВФ и СБ ще бъде дадено официално в четвъртък (17-и октомври), когато Кристалина Георгиева от МВФ и шефът на Световната банка Дейвид Малпас ще дадат пресконференции. Новият доклад \"Световни икономически перспективи\" описва подробно икономическите трудности, причинени от тарифната война между Вашингтон и Пекин, включително преките допълнителни разходи, пазарните сътресения, намалените инвестиции и по-ниската производителност поради прекъсвания на веригата на доставки. През миналата седмица г-жа Георгиева заяви, че обявените тарифи ще намалят до 2020-а година световното икономическо производство с 0,8%, което означава загуби на 700 млрд. долара, равняващите се на икономиката на Швейцария. \"Слабостта в растежа се обуславя от рязко влошаване на производствената активност и глобалната търговия, като по-високите тарифи и продължителната несигурност на търговската политика увреждат инвестициите и търсенето на средства за производство\", отбеляза главният икономист на МВФ Джита Гопинат при представянето на новите занижени прогнози. Според нея секторът на услугите все още остава силен в голяма част от света, но вече има някои признаци за отслабване на услугите в Съединените щати и Европа. МВФ отбеляза, че преките чуждестранни инвестиции зад граница от страна на развитите икономики са стигнали до \"виртуален застой\" през 2018-а година, след като през по-ранните години те се увеличиха средно с над 3% от глобалния БВП годишно, или с над 1,8 трилиона долара. Ръстът на световната търговия пък е достигнал едва 1% през първата половина на 2019 годината (най-слабо повишение от 2012-а) в резултат на по-високите мита и на продължителната несигурност по отношение на търговските политики, както и на спада в автомобилната индустрия. След като се увеличи с 3,6% през 2018-а година, сега МВФ прогнозира, че обемът на световната търговия ще се увеличи само с 1,1% през тази година (или с 1,4 пункта под прогнозата през юли и с цели 2,3 пункта под прогнозата от април). Очаква се растежът на търговията да се възстанови до 3,2% през 2020-а година, но рисковете остават \"в посока надолу\", посочи МВФ, визирайки най-вече рисковете пред американската и китайската икономики, несигурността около Брекзит и слабостта в промишлеността в световен план. За 2019-а година МВФ вече очаква растеж на БВП на САЩ от 2,4% (под 2,6% според юлската прогноза) и от 2,1% през 2020-а година (над предишна прогноза за 1,9%). Фондът намали прогнозата си и за Китай, като вече очаква растеж на БВП през тази година от 6,1% (под 6,2% през юли)  и ново негово силно забавяне до 5,8% догодина (от 6,0% при предишната прогноза). За еврозоната МВФ очаква икономическия растеж от 1,2% през тази и от 1,4% през следващата година (под юлските прогнози за растеж съответно с 1,3% и с 1,6%). Германският икономически растеж ще достигне през тази година едва 1,2% (под 1,7% прогноза през юли).", "date": "2019.10.15", "title": "МВФ понижи отново прогнозите си за глобалната икономика през тази и следващата година"}
{"url": "https://faktor.bg/bg/articles/balgapiya-plashta-dvoyno-po-cqapo-za-gaz-ot-pyciya-cppyamo-tsenata-na-bopcite", "text": "Цeнaтa, пo ĸoятo Бългapия ĸyпyвa pycĸи гaз oт \"Гaзпpoм\" пo дългocpoчнитe дoгoвopи, e c двa пъти пo-виcoĸa oт cпoт цeнaтa нa cиньoтo гopивo нa eвpoпeйcĸитe бopcи, пocoчи пpeд жypнaлиcти мeниджъpът нa Бaлĸaнcĸaтa и Чepнoмopcĸa пeтpoлнa acoциaция (БΠЧA) Baлeнтин Kънeв. B мoмeнтa cтpaнaтa плaщa пo $266 зa 1 000 ĸyбичecĸи мeтpa гaз, дoĸaтo cпoт цeнaтa e двoйнo пo-ниcĸa. Πpeз пocлeднитe oĸoлo 6 гoдини cтpaнaтa ни e нaдплaтилa $319 милиoнa, aĸo ce взeмe цeнaтa, нa ĸoятo ceгa ĸyпyвaмe гaз и тaзи нa aвcтpийcĸия xъб. Cyмaтa зa пepиoдa, ĸoятo Бългapия e плaтилa, e $4,65 милиapдa.  Πpoгнoзaтa нa Kънeв e, чe цeнaтa нa гaзa щe ce зaдъpжи ниcĸa. Toвa ce дължи нa pъcт нa пpoизвoдcтвoтo нa гaз в Cъeдинeнитe aмepиĸaнcĸи щaти, нaмaлeниe нa пoтpeблeниeтo в Aзия и пpoгнoзитe зa cлaб иĸoнoмичecĸи pacтeж, ĸoитo зaдъpжaт цeнитe ниcĸи. Цeнитe в Eвpoпa cпaдaт дpacтичнo oт нaчaлoтo нa гoдинaтa, зa дa ce дoближaт дo нивaтa нa тeзи в Xeнpи Xъб в CAЩ. Kънeв пocoчи oщe, чe пpeз пocлeднитe двe гoдини имa cпaд нa тpaнзитa нa пpиpoдeн гaз oт Бългapия ĸъм Typция. Oт eднa cтpaнa пoтpeблeниeтo нa гaз в Typция e нaмaлялo, a oт дpyгa cтpaнa тaм ce внacя и втeчнeн гaз. Бългapия тpaнзитиpa пo-мaлĸo пpиpoдeн гaз и ĸъм Гъpция, зaщoтo в южнaтa ни cъceдĸa ce e yвeличилo пoтpeблeниeтo нa втeчнeн гaз. Πpeз цялaтa изминaлa гoдинa ce oтчитa и 2 пpoцeнтa cпaд нa дoбивa нa гaз в peгиoнa, дoĸaтo в cвeтa pacтe c 5 пpoцeнтa. Ocнoвeн двигaтeл нa pъcтa ca имeннo Ceвepнa Aмepиĸa и ĸoнĸpeтнo CAЩ, ĸoитo вeчe ca нaй-гoлeмият пpoизвoдитeл. Te бeлeжaт 12 пpoцeнтa pъcт нa гoдишнa бaзa. Cпopeд Kънeв дoбивът в Щaтитe щe пpoдължи дa pacтe и пpeз cлeдвaщитe пepиoди, съобщава money.bg.  B peгиoнa ce oтчитa и 4 пpoцeнтa cпaд нa пoтpeблeниeтo, ocoбeнo в Typция, ĸoятo бe yдapeнa oт вaлyтнa ĸpизa пpeз изминaлaтa гoдинa. B Eвpoпa зa пъpви път пpeз тaзи гoдинa пoтpeблeниeтo нa втeчнeн гaз нaдxвъpли тoвa нa гaз oт Hopвeгия. Toвa ce e cлyчилo пpeз втopoтo тpимeceчиe нa 2019 г., пocoчи eĸcпepтът Aнгeл Ceмepджиeв. 40% oт гaзa, пoтpeбявaн нa Cтapия ĸoнтинeнт, идвa oт Pycия, 25% oт Hopвeгия, 5% oт Aфpиĸa, a ocтaнaлитe 30% ca втeчнeн гaз. Oчaĸвa ce пpeз cлeдвaщитe гoдини пoтpeблeниeтo нa гaз в Бългapия дa pacтe cъc 7 пpoцeнтa гoдишнo.", "date": "2019.10.15", "title": "Бългapия плaщa двoйнo пo-cĸъпo зa гaз oт Pycия cпpямo цeнaтa нa бopcитe"}
{"url": "https://faktor.bg/bg/articles/hizha-skakavitsa-proizvezhda-elektrichestvo-ot-slantseto", "text": "Хижа „Скакавица“ и екипът й вече сами произвеждат електричество от Слънцето! Сградата вече разполага с 16 фотоволтаични панела с площ около 26 кв. м. и с обща генерираща мощност 4,96 kWp. Те бяха монтирани от 8 курсисти от обучението на „Грийнпийс“ – България и Сдружение „Център за енергийни решения“ за монтьори на фотоволтаични централи. Новото оборудване на хижата ще подсигури електричество за най-важните нужди: хладилници и фризери, осветление, комуникационни връзки, горелки за пелетните котли. Освен в полза на хижата, инсталирането му беше и с цел да обогати познанията на курсистите с реална практическа работа в края на обучението. То започна през пролетта, като премина през теоретично обучение и упражнения в Соларната лаборатория  в Професионалната гимназия в Бобов дол, а сега предстои финален теоретичен изпит. Завършилите курса успешно ще получат професионална квалификация по част от професия „Монтьор на фотоволтаични инсталации“. Калин Начев, един от курсистите, се занимава от повече от 10 години с реконструкция на електроповоди, подмяна на мрежи с ниско напрежение и ремонти на домашни електроинсталации. Той споделя, че въпреки че не за първи път се сблъсква с фотоволтаични инсталации, за да се следят всички иновации, е необходима много практика и се радва, че е имал възможност да се включи в курса. Калин допълва, че се надява професионалните му възможности да се увеличат, както и че с фотоволтаици „можеш да си абсолютно енергийно независим. Сега нямам такава инсталация, но една от мечтите ми е малка спретната къщурка в планински район с фотоволтаици, малък ветрогенератор и малка водна турбинка“. Хижа „Скакавица“ не е малка, но със сигурност е спретната и добре обезпечена технологично. Към настоящите системи - соларни колектори и пелетни котли за подгряване на вода, екипът курсисти и обучители от „Центъра за енергийни решения“ добавиха панелите, които вече функционират. В слънчев ден фотоволтаичният генератор ще произвежда до 20 kWh електричество. Генерираната електроенергия ще се използва за моментната консумация през деня, а излишното неизползвано електричество ще се съхранява в акумулаторен блок, който ще осигурява електрозахранване през тъмната част от денонощието. Към системата са добавени и с 8 бр. акумулатори най-висок клас AGM за дълбок разряд. Те са свързани на 48V напрежение и могат да съхраняват близо 30 kWh. Любомир Кирилов, също курсист, има собствена фирма за изграждане на соларни и други отоплителни инсталации от над 12 години. Казва, че е научил много и се надява да приложи новите познания в собствената си дейност. А защо започва да се занимава с това? Споделя, че още преди години „доста клиенти са ми търси инсталации на фотоволтаични инсталации за къщи до 5kW“. Това го кара да развие бизнеса си и в тази посока, а като благоприятен фактор посочва развиването на технологиите и значителния спад в цените за крайните потребители. Самият Любомир вече планира да си инсталира такава инсталация у дома. А говорейки за дома - синът му Боби е през цялото време е на хижата и помага с работата, и скоро, „ако иска той ще поеме семейната фирма и да я развива“. Курсът е част от кампанията на „Грийнпийс“ – България за енергиен преход отвъд въглищата. Фокусът й е насърчаване на производството на енергия от възобновяеми източници – алтернатива на замърсяващите изкопаеми горива като въглищата, и участието на хората в този процес. Именно затова курсът се организира за хора, живеещи в района на Дупница, Бобов дол и едноименната ТЕЦ „Бобов дол“ – една от най-старите и замърсяващи инсталации в страната. Хижа “Скакавица” е втората след „Тъжа“, която получава подобна система за възобновяема енергия от екипа на „Грийнпийс“ – България и Сдружение „Център за енергийни решения“. Инсталирането на фотоволтаичната система на хижа „Скакавица“ се случи само седмица преди началото на фестивала „Заедно за климата“ в Перник, където се намира ТЕЦ „Република“. (Новини.бг)", "date": "2019.10.15", "title": "Хижа „Скакавица“ произвежда електричество от Слънцето"}
{"url": "https://faktor.bg/bg/articles/kultura-za-notr-dam-obeshtani-922-mln-evro-prevedeni-104-mln", "text": "Шест месеца след пожара, който опустоши парижката катедрала \"Нотр дам\", за възстановяването й са дадени или обещани общо 922 милиона евро, обяви френският министър на културата Франк Ристер, цитиран от Франс прес. \"Дарителите са общо 350 000, 104 милиона евро вече са преведени\", заяви Ристер. \"Твърде рано е да се каже дали сумата на даренията ще е достатъчна. Държавата ще поеме отговорността си, няма да оставим \"Нотр дам\" на произвола на съдбата\", добави той. Набирането на средствата е поверено на три фондации и френския Център на националните паметници. Представители на френската Католическа църква призоваха да се подхожда предпазливо към възстановяването на катедралата, предаде ДПА, цитирана от БТА. Трябва да се поиска разрешението на Църквата за евентуални промени в архитектурата на катедралата, каза високопоставеният представител на парижкия диоцез монсиньор Беноа дьо Синети. Френският президент Еманюел Макрон е казал, че ще има международен конкурс, който може да доведе до \"съвременен архитектурен израз\" за замяна на разрушената стрела на катедралата. По закон във Франция катедралите са собственост на държавата, но Църквата ги ползва с религиозна цел. \"Става дума да се съхрани естеството на сградата, духът й, същината й и историята й\", изтъкна Дьо Синети. \"Мисля, че човек се нуждае от много смирение, за да работи по сграда като \"Нотр дам\", добави ректорът на катедралата монсиньор Патрик Шове. Министърът на културата Франк Ристер обеща, че Католическата църква и парижките власти ще могат да изразят становищата си, но в крайна сметка решението ще се вземе от държавата като собственик.", "date": "2019.10.15", "title": "За \"Нотр дам\": Обещани 922 млн. евро, преведени - 104 млн."}
{"url": "https://faktor.bg/bg/articles/kultura-zapochva-panair-na-knigata-vav-frankfurt-nay-golemiyat-v-sveta", "text": "Започва най-големият книжен панаир в света, този във Франкфурт. Гостуваща страна тази година е Норвегия. За откриването на панаира пристигна престолонаследникът Хаакон и съпругата му Мете-Марит. Двамата предприеха дълго пътуване с „литературен влак“, който тръгна в понеделник от Берлин и след спирки в Дюселдорф и Кьолн днес пристигна във Франкфурт заедно с редица световноизвестни норвежки автори. Във влака норвежката принцеса покани и германски ученици, на които представи норвежката детска литература. Началото на Франкфуртският панаир на книгата обаче бе помрачено от литературен скандал. По традиция в навечерието му се връчва Годишната награда за немска литература. Тази година носител е босненецът Саша Станишевич, който влезе в остър спор с носителя на тазгодишната Нобелова награда за литература Петер Хандке. „Възхвалявам литература, която не е цинична, не е лъжлива и не оспорва интелигентността на читателя“ - с тези думи 41-годишният Саша Станишевич прие наградата за немска литература, която получи за автобиографичния си роман „Произход“. През 1992 г. роденият във Вишеград в Босна писател бяга от войната и се установява в Германия. Романът му разказва за разпадането на Югославия. „Колкото се радвам за моето отличие, толкова решението за тазгодишната Нобелова награда ме възмути“, заяви Станишевич във Франкфурт. „Възмутен съм, защото имах късмета да избягам от това, което Петер Хандке не описва в текстовете си. Това, че днес стоя пред вас, дължа на една реалност, която този човек игнорира“, добави той. Освен с текстовете си, австрийския писател със словенски корени Петер Хандке предизвика критики през 2006 г., когато държа реч на погребението на Слободан Милошевич. В редица интервюта Хандке признава, че тъгува по „приказната държава“ Югославия, и твърди, че западните медии умишлено представят режима на Милошевич за мракобесен.", "date": "2019.10.15", "title": "Започва панаир на книгата във Франкфурт - най-големият в света"}
{"url": "https://faktor.bg/bg/articles/pravitelstvoto-preustanovyava-otnosheniyata-si-s-futbolniya-sayuz-do-podavane-na-ostavka-na-predsedatelya-mu-borislav-mihaylov", "text": "Правителството преустановява отношенията си с Българския футболен съюз до подаване на оставка на председателя Борислав Михайлов. Това каза министърът на младежта и спорта Красен Кралев по време на брифинг в Министерски съвет.  \"Преди малко премиерът ме извика по спешност. Знаете, че през последните 4 години българското правителство направи изключително много за развитието на българския футбол\", припомни Кралев. Той отчете, че са се построили терени и са се давали средства за развитие на детско-юношеските отбори. \"След вчерашнитеи инциденти премиерът разпореди от днес нататък преустановяваме всяко отношение с футболния съюз, включително и финансово до подаване на оставка на Борислав Михайлов, предсадател на БФС\", допълни още Кралев.", "date": "2019.10.15", "title": "Правителството спира отношенията си с Футболния съюз, докато Борислав Михайлов не подаде оставка"}
{"url": "https://faktor.bg/bg/articles/ivet-lalova-vseki-ot-nas-e-edna-individualna-mashina", "text": "„Трудно е да се определи пикът на всеки спортист. Всеки от нас е една индивидуална машина. През последните години се научих как да извличам най-доброто от себе си, как да се грижа за себе си, за тялото си”. Това коментира в предаването „Здравей, България” Ивет Лалова.  „Всеки сантиметър и всяка секунда от тези 200 метра се учи с години”, коментира още атлетката. „Търпението е важно. Моята кариера се превръща в един маратон и смятам, че това я осмисля.\" Тя сподели, че е виждала много хора, които избързват в кариерата си и които не са стигали до възрастта за състезание. Търпение - нещото, което препоръчва на всички деца, които тепърва започват да се занимават със спорт. Големите успехи на чернокожите атлети, тя обясни с факта, че те притежават много добри гени за развитие в спорта. „Има много и хубави момичета, които се състезават. Химията създава едни „чудовища\", които аз вече не виждам в този спорт\", добави тя. Тя сподели, че правилният хранителен режим е много важен и всички състезателки разбират това и работят много в тази посока. Също така според нея всичко се учи. По много пъти, с много болка и умора. Дори когато самата тя спира да тренира за седмица завръщането и след това отнема време. Домакините на Световното в Доха са се представили много добре според нея, опитвайки се да поставят зрителите максимално близко до техните любимци и изживяванията им на стадиона.", "date": "2019.10.15", "title": "Ивет Лалова: Всеки от нас е една индивидуална машина"}
{"url": "https://faktor.bg/bg/articles/sport-hristo-ristoskov-zagubata-ot-angliya-ne-e-sram-otvori-ochite-na-borisov-za-borislav-mihaylov", "text": "Загубата от Англия не е нито срам, нито позор, а е резултат от управлението на Борислав Михайлов в продължение на 14 години в БФС. Радвам се, че най-накрая премиерът Бойко Борисов му поиска оставката. Министър-председателят имаше куража да потърси отговорност от един човек, който го направи за смях в Белград с появяването си.  Спортният министър Красен Кралев е достатъчно консенсусна фигура, натрупа опит, но ако няма конфликт на интереси, би свършил добра работа като президент на Българския футболен съюз, докато се проведе конгрес. Любослав Пенев е вариант за нов президент. Не всеки футболист обаче е добър ръководител. Пример за това е Мишел Платини – как човек, който вкара финансовия феърплей, първи го наруши. За да има ред в „къщата“ на ФИФА, централата ѝ трябва да е във Вашингтон, за да спазва финансовите закони на САЩ. Не може да се разпределят големи пари от „баницата“, които се разпределят от хора като Боби Михайлов.  В детските и в и юношеските школи очевидно не се работи качествено. Затова и футболът ни е на това ниво – кой както ни хване, ни бие като тупан! Борислав Михайлов беше избран след скандала с Иван Славков. Беше подкрепен от всички тези, които го държа и в момента на поста в БФС. Дефакто, други претенденти нямаше, защото не бяха допуснати. Същото нещо виждаме и с избора на главен прокурор. Светът се промени, трябва да имаме демокрация. Новият шеф на БФС трябва да е или Красен Кралев, който временно да изпълнява тази длъжност, или Любослав Пенев. Говорих с Любо, когато се изправи срещу Михайлов, но тогава нямаше подкрепа от страна на държавата. Тя застана зад посредствен човек като Борислав Михайлов. Това ли ни е европейското поведение – да има жандармерия на стадиона? Това не е провокация, а начин на поведение. Тези хора нямаха място на стадиона. Те трябваше да се осъдени и да не стъпват на стадиона. Видяхме какво става, когато дойдат на власт националистите в Австрия и Италия. Идват на власт, докато приберат парите.  Футболистите ни падат, защото през годините не се работеше. Нямаме поколение, което да излезе и да се бори на международната сцена. Във футбола ни се шири уникална шуробаджанащина. Вместо да контролират процеса по раздаване на пари в общините, се назначават партийни функционери. Отборите от Пиринския край най-вероятно ще издигнат Христо Ристосков за шеф на БФС. Все още обаче се очаква дали Борислав Михайлов ще си тръгне доброволно, или отново трябва да се свикват фенове под прозорците му, за да искат оставката му.", "date": "2019.10.15", "title": "Христо Ристосков: Загубата от Англия не е срам, отвори очите на Борисов за Борислав Михайлов"}
{"url": "https://faktor.bg/bg/articles/angliyski-natsional-pozdravi-borisov-za-iskanata-ostavka-na-bobi-mihaylov-1", "text": "Английският нападател Рахим Стърлинг поздрави министър-председателя  на България Бойко Борисов, който  днес поиска оставката на президента на БФС Борислав Михайлов. \"Добър ход, господин Борисов\", написа футболистът в Туитър. Той е публикувал и новина за поисканата оставка. \"Съжалявам, че България бе представена от идиоти на техния стадион. Както и да е... 6-0 и се прибираме вкъщи, поне си свършихме работата. Лек път на нашите фенове, бяхте страхотни\", пише  Стърлинг в социалната мрежа. Публикацията му е след срещата между националните отбори на България и на Англия  на националния стадион \"Васил Левски\" снощи. Рахим Стърлинг бе един от футболистите, който се оплака, че е бил обиден на расова основа.", "date": "2019.10.15", "title": "Английски национал поздрави Борисов за исканeто за оставка на Боби Михайлов"}
{"url": "https://faktor.bg/bg/articles/sport-i-boris-dzhonsan-osadi-otvratitelniya-rasizam-na-balgarskite-fenove", "text": "Британският премиер Борис Джонсън осъди остро расистките прояви на българските фенове по време на вчерашния мач между България и Англия в София.  Англичаните спечелиха квалификацията за Евро 2020 с 6:0, но двубоят бе помрачен от расистки скандирания от трибуните през първото полувреме, заради които на два пъти срещата бе прекъсната от главния рефер от Хърватия Иван Бебек. \"Расизмът, който чухме и видяхме вчера, бе отвратителен и няма място във футбола или където и да е другаде\", се казва в изявление на официалния говорител на Джонсън. \"Английските футболисти и мениджърите показаха забележително достойнство и премиерът ги поздравява. Играчите бяха жертва на жалки атаки. УЕФА трябва да приеме фактите. С това петно на футбола не се действа адекватно. Расизмът и дискриминацията трябва да бъдат изхвърлени от футбола веднъж завинаги. Подкрепяме искането на Футболната асоциация за спешно разследване и тежки санкции. Ще пишем до УЕФА с искане това да се извърши бързо\", допълни говорителят на Борис Джонсън.", "date": "2019.10.15", "title": "И Борис Джонсън осъди \"отвратителния расизъм\" на българските фенове"}
{"url": "https://faktor.bg/bg/articles/bobi-mihaylov-nyama-da-podava-ostavkata-poiskana-ot-premiera", "text": "Президентът на Българския футболен съюз Борислав Михайлов заяви, че няма да подава оставка. Тя му беше поискана от премиера Бойко Борисов днес. На базата в Бояна медийният директор на съюза Христо Запрянов разясни, че в петък от 14:00 часа има заседание на Изпълкома на БФС и след него, от 15:00 часа Михайлов ще отговори на всички въпроси на медиите.", "date": "2019.10.15", "title": "Боби Михайлов заяви, че няма да подава поисканата от премиера оставка, засега"}
{"url": "https://faktor.bg/bg/articles/sport-prezidentat-na-balgarskiya-futbolen-sayuz-borislav-mihaylov-podade-ostavka", "text": "Днес президентът на Българския футболен съюз Борислав Михайлов подаде оставка, която ще бъде представена пред членовете на Изпълнителния комитет на заседанието в петък, съобщиха от БФС на своя сайт.  Позицията му е следствие от създалото се напрежение в последните дни, която е в ущърб на българския футбол и на Българския футболен съюз. \"В името на доброто за българския футбол и за да няма повече напрежение\", така обясни мотивите си за \"24 часа\" Михайлов.", "date": "2019.10.15", "title": "Президентът на Българския футболен съюз Борислав Михайлов подаде оставка"}
{"url": "https://faktor.bg/bg/articles/vili-vutsov-machat-s-angliya-beshe-slozhen-na-monitoring-18-kameri-na-bi-bi-si-debneha-za-provokatsii", "text": "Вчера получихме един звучен шамар от УЕФА и властимащите за нещо, което го има. Вчера беше в по-малка степен, но ни показа, че след като има правила, трябва да се спазват. Ние в България не можем да се справим с елементарни неща. Това каза в предаването \"Лице в лице\" по БТВ футболният треньор Велислав Вуцов по повод расисткия скандал на вчерашната футболна квалификация Англия – България. Бях на централната трибуна и не чухме нищо. Било е обаче ясно, че ще има провокации – мачът е сложен на мониторинг, 18 камери на Би Би Си са дебнели само за това нещо. Който е организирал това нещо, трябваше да помисли, че прекратяването на мача нямаше да донесе само глоба на Българския футболен съюз, но и автоматично изваждане на българските отбори от евротурнирите, с което да обезсмислят и българското първенство, заяви Вуцов. Това до голяма степен измества фокуса от най-важното нещо – как играхме ние и Англия вчера. Вчера представянето ни не беше слабо, беше жалко, Ние нямахме допир до английския отбор в нито един компонент на играта. Вчера съжалявах и отбора, и играчите - в случая те са най-малко виновни, заяви Велислав Вуцов. Бившият президент на Левски Тодор Батков посочи, че една от причините за оттеглянето му от футбола е проблеми с агитките. На един от мачовете на Левски в евротурнирите на терена беше организиран бомбен атентат – в рамките на минути бяха взривени 50 мощни бомби, като целта беше да ми поставят условия да им превеждам пари за охрана и т.н. На мача с Барселона в Шампионската лига пък фенове си вдигнаха фланелките и отдолу лъснаха свастики. Това е проблем, който се наслагва с годините. Допускам, че сега целта е да имам коренна промяна в БФС. Очевидно Борислав Михайлов вече не е удобен на големите клубове. Аз не съм убеден, че оставката на Боби Михайлов ще бъде приета. Това трябва да стане на Конгрес. Предстоят продължения, заяви Батков. Не трябва да тръгваме по плоскостта отново да се променят правила. Имаме добро законодателство, по което хулиганството е наказуемо. Просто трябваше да се вземат мерки превантивно и такива елементи да не бъдат допускани по стадиона. Да вземат да си свършат работата и държавните органи, а не да се прехвърля топката, подчерта бившият президент на Левски. Двамата се обединиха около мнението, че оставката на Борислав Михайлов няма да реши проблемите на българския футбол. По-важното е да се разкрият провокаторите, те да бъдат наказани и това да бъде оповестено. Трябва да се каже, че това не е образът на България – ние сме спасили и евреите, и арменците си, посочи още Тодор Батков.", "date": "2019.10.15", "title": "Вили Вуцов: Мачът с Англия беше сложен на мониторинг, 18 камери на Би Би Си дебнеха за провокации"}
{"url": "https://faktor.bg/bg/articles/sport-boyko-borisov-gdbop-nahlu-zaradi-koruptsiya-nyama-da-tarpim-ugovaryane-na-machove-i-sadii", "text": "Премиерът на България Бойко Борисов коментира подадената оставка от президента на БФС Борислав Михайлов. Той заяви, че няма да се търпи неспазването на законите, да се договарят мачове и съдии. \"Това си е работата на БФС. Аз не съм се стремял към него. Аз казах какво спираме да правим, за да не каже някой, че се мешаме в работата на футболния съюз. Преди известно време ние говорихме именно за респект, за чистота на взимане на съдийски решения, за ненамесата в работата им. За съжаление те не се вслушаха и мислеха, че с колегите, които се срещахме и ги предупредихме си правим евтин ПР. Исках да съм ги предупредил, за да не може след това някой от ФИФА и УЕФА да ми прави забележки. Те не се съобразиха и това, което службите ми докладваха сутринта, просто съвпаднаха няколко неща заедно. Операцията беше планирана няколко дни преди вчерашния мач. Не е моя работа да коментирам. Има съдии и тече вече дело\", заяви Бойко Борисов. \"Трябва да си направят необходимото, за да може след това да говорим какво може отново да подпомогне държавата. Искам много ясно да се разбере, че ние не се месим в дейността и работата на БФС, въпреки че когато идват големи шефове от футболните централи, аз винаги ги приемам. Това, което се прави на територията на страната и не се спазват законите, договарят мачове или договорят съдии за мачове, няма да ги търпим. Това е реакцията днес след дълго време вършена работа от полицията, ГДБОП и НАП. Разпоредих на външния министър Захариева да извика английския посланик и да му предаде, че ние в никакъв случай не сме съгласни България да бъде слагана под този знаменател. Техните фенове подмятаха банани на най-добрите футболисти в света. Не ние сме го измислили това. Срамуваме се от тези няколко човека. Не може да допуснем във Великобритания медии да коментират по този начин България. В българските отбори със сигурност има повече цветнокожи футболисти, отколкото на Острова. В нашия национален отбор имаше трима тъмнокожи футболисти и в техния имаше трима. Какъв расизъм? Дават ни оценка, които са доказани в расизма си. Нашата реакция е много принципна. Абсолютно сме за респекта и никога не сме били расисти. Ние сме спасили евреите, когато другите са ги горили в пещ. Какви расисти? Ще направим стадиони, когато има за какво да ги направим, за да гледат честен и красив футбол. Тогава ще правим стадиони. Сметнете колко зали сме направили. Ние изтърпяхме два дни англичаните, които какво ли не правиха. Ние не дадохме оценка на английската нация. Имаме прекрасни отношения с Великобритания. Никой не трябва да ни нарича животни. Тогава се възпламеняваме ние с право\", каза още Бойко Борисов.", "date": "2019.10.15", "title": "Бойко Борисов: ГДБОП нахлу заради корупция, няма да търпим уговаряне на мачове и съдии"}
{"url": "https://faktor.bg/bg/articles/sport-uefa-ofitsialno-povdigna-obvinenie-sreshtu-balgariya-za-rasizam", "text": "УЕФА официално повдигна обвинения срещу България след евроквалификацията с Англия в София, завършила с тежка домакинска загуба с 0:6. Двубоят на \"Васил Левски\" обаче бе спиран на два пъти заради прояви на расизъм от родните фенове. Сега европейската централа започва разследване срещу България по четири точки, предаде бТВ. Първата е за \"расистко поведение\" по член 14 от Дисциплинарния правилник на УЕФА. Втората за \"хвърлени предмети\" по член 16, а третата за \"прекъсване на националния химн\". Последната точка е за \"повторения на големия екран\" по член 42 от Правилника за сигурност и защита. Съперникът също ще бъде разследван - заради прекъсване на националния химн и недостатъчен брой британски стюарди. Междувременно президентът на УЕФА Александър Чеферин призова правителствата на европейските страни да започнат по-активна борба с расизма, за да не се допускат повече сцени като тези на \"Васил Левски\" снощи.", "date": "2019.10.15", "title": "УЕФА официално повдигна обвинение срещу България за расизъм"}
