{"url": "https://faktor.bg/bg/articles/stoycho-stoychev-prekaleno-napudrenata-golyama-podkrepa-za-maya-manolova-shte-bade-golyamata-iznenada-na-izborite", "text": "Политологът Стойчо Стойчев коментира в студиото на \"Плюс-минус\" по Нова телевизия предстоящите местни избори. Попитан дали можем да очакваме изненади в София, Стойчев отговори: \"Изненади на местните избори надали ще има. Според мен голяма изненада ще има за тези, които са се вързали на прекалено напудрената или напомпана \"голяма подкрепа\" за Мая Манолова. Зад тази жена не е ясно още кой стои, кой ще застане. Да говорим на този етап, че тя ще спечели изборите с такъв и такъв процент, е пълна гатанка. Ясна е подкрепата на ГЕРБ в София, ясна е подкрепата за Йорданка Фандъкова, защото тези хора са разпознаваеми, те управляват общината повече от 10 години. Така че този резултат е ясен. Изненадата ще дойде, когато видим какъв е крайният резултат за г-жа Маолова. \" Трябва да изчакаме да видим какво ще предложи Мая Манолова. Йорданка Фандъкова свърши немалко работа, но три мандата вече тежат. Ако г-жа Манолова достатъчно добре организира екипа си, ще бъде изненадата на изборите, предрече от своя страна политическият анализатор Слави Василев. Стойчо Стойчев коментира и отхвърленото вето на президента върху промените в Закона за военното разузнаване, с които се дава възможност цивилно лице да оглави Служба \"Военна информация\". \"Очевидно, че тази промяна се прави, за да се назначи конкретен човек. Промяната длъжността да заема военен също беше направена преди няколко години. Това е известна практика в България. Най-големият скандал в това отношение беше назначението на Делян Пеевски за шеф на ДАНС, когато изискванията за поста бяха променени същия ден. В последните 5 години критериите постоянно се променят, за да отговарят за един човек или на друг. Тези промени обаче са в правомощията на парламента. Не е в работата на президента да казва на парламента какви промени да прави\", подчерта Стойчев.", "date": "2019.09.05", "title": "Стойчо Стойчев: Прекалено напудрената \"голяма подкрепа\" за Мая Манолова ще бъде \"голямата изненада\" на изборите"}
{"url": "https://faktor.bg/bg/articles/pet-litsa-byaha-obvineni-razprostranenie-na-narkotitsi-v-kurorta-slanchev-bryag", "text": "Специализираната прокуратура обвини пет лица за участие в организирана престъпна група за разпространение на наркотици в курорта  Слънчев бряг.  Трима от тях бяха задържани на 3 септември тази година при съвместни действия по разследването на Специализираната прокуратура и ГДБОП на територията на Пловдив, Кърджали и Слънчев бряг. Четвъртият обвинен за участие в групата изтърпява наказание в затвора за друго престъпление, а петият е задържан в следствения арест във Варна – също по обвинение за друго престъпно деяние.  Събраните до момента доказателства сочат, че групата е била сформирана в началото на 2019 г. и е разпространявала в курортния комплекс различни по вид наркотици, предимно марихуана и екстази. По време на полицейската операция в автомобил на единия от тях са намерени и иззети 300 г наркотици.  По досъдебното производство са събрани са множество други доказателства, установено е, че при задържането на единия от обвиняемите, в тоалетната в жилището му е бил изсипан найлонов плик с хапчета екстази. Специализираната прокуратура ще поиска на тримата задържани за участие в групата да бъдат наложени най-тежките мерки за неотклонение „Задържане под стража“.", "date": "2019.09.05", "title": "Пет лица бяха обвинени за разпространение на наркотици в Слънчев бряг"}
{"url": "https://faktor.bg/bg/articles/veche-mozhem-da-proveryavame-kakvo-sa-tochili-hakerite-ot-nap", "text": "Вече е достъпно приложението, чрез което всеки може да разбере какви лични данни са му били неправомерно разпространени при хакването на системата на НАП през юли, съобщават от Приходната агенция, съобщи Нова ТВ. Електронната услугата е публикувана в специално разработен сайт,  чрез който НАП ще продължи да информира засегнатите лица.  Справката за това какви лични данни са били неправомерно разпространени може да се направи на адрес: https://check.nra.bg/. Проверката изисква въвеждане на персонален идентификационен код (ПИК), издаден от НАП, или квалифициран електронен подпис (КЕП), който съдържа ЕГН. Освен чрез електронната услуга, информация за типа лични данни, които са били неправомерно разпространени, гражданите ще могат да получат и във всички офиси на НАП след представяне на документ за самоличност. Българските граждани, които не разполагат с ПИК и КЕП, живеят дългосрочно в чужбина и нямат възможност да посетят офис на НАП, могат да получат информация на телефонния номер за връзка с НАП от чужбинa: +359 2 9859 6801. След свързване, експерт от Агенцията ще зададе контролни въпроси с цел идентификация и предоставяне на нужната информация. Обща информация за чуждестранните лица е публикувана в английската версия на създадения по темата сайт. Чуждестранните лица, за които има разпространени лични данни, ще бъдат уведомени от данъчната си администрация. Новата надградена услуга, предоставяща информация за неправомерно и незаконно разпространени лични данни, замества съществуващата досега проверка, която се извършваше с ЕГН и телефонен номер.", "date": "2019.09.05", "title": "Вече можем да проверяваме какви лични данни са точили хакерите от НАП"}
{"url": "https://faktor.bg/bg/articles/ostaviha-za-postoyanno-v-aresta-kasapite-ot-negovan", "text": "Апелативният съд остави за постоянно в ареста Пламен Шляпашки и Георги Нанчев, обвинени за двойното убийство на бившия треньор по борба Йордан Атанасов и съпругата му Марияна, извършено миналия месец в София.  Останки от телата на жертвите бяха открити край софийското село Негован през август. Шляпашки и Нанчев са обвинени в предумишлено убийство с користна цел. Съдът прие, че те могат да се укрият или да извършат друго престъпление, ако излязат от ареста. Отчетена беше и високата степен на обществена опасност на извършеното престъпление, за което се предвиждат над 10 години затвор или доживотна присъда. Още повече, че Шляпашки и Нанчев са признали вината си. Пред съда те казаха, че съжаляват. Не отговориха на въпроси на журналисти. Служебният адвокат Анна Василиева посочи, че по закон е трябвало да обжалва задържането под стража на двамата: \"Това е предвидено в закона и ние като защитници, служебни, на обвиняемите сме длъжни да спазваме законовата процедура и сме тук, за да гарантираме законността на решенията на съда. Въобще не се коментират доказателствата на този етап. Коментира се единствено законността на решението на първоинстанционния съд\".", "date": "2019.09.05", "title": "Оставиха за постоянно в ареста касапите от Негован"}
{"url": "https://faktor.bg/bg/articles/vas", "text": "От прессцентъра на Върховния административен съд (ВАС) уточниха за „Фокус“ сроковете за обявяване на победителя от търга за построяване на продължението на „Турски поток“ в България. Съобщението е изпратено по повод материал в руската информационна агенция EA Daily, в който се твърди, че „съдебният процес за победителя от търга за построяване на продължението на „Турски поток“ в България може да отнеме месеци и дори години“. В изпратения от пресцентъра на ВАС текст се уточнява, че „срокът за обявяване на съдебното решение след заседанието на 24 септември 2019 г. е в рамките на около един месец“. От пресцентъра са категорични, че \"поднесеното в материала твърдение, че прессекретарят на ВАС е обяснил, че „процесът няма времева рамка и може да продължи години”, не отговаря на истината и е манипулативно\". Пълният текст на съобщението от пресцентъра на ВАС: Във връзка с материал на информационната агенция „Energy Intelligence”, публикуван от информационна агенция „Фокус” със заглавие „ЕА Daily: България ще протака дълго строителството на „Турски поток”, в който се цитира прессекретаря на Върховния административен съд, бихме искали да заявим следното: Кореспондентът на чуждестранното издание е изпратил електронно писмо до пресцентъра на ВАС на 8 август 2019 г., с което отправя питане дали има законоустановен срок за обявяване на решението и моли за линк към административното дело. Още същия ден пресцентърът е изпратил на кореспондента на изданието писмен отговор с линк към административното дело и му е отговорил, че срокът за обявяване на съдебното решение след заседанието на 24 септември 2019 г. е в рамките на около един месец.  В този смисъл поднесеното в материала твърдение, че прессекретарят на Върховния административен съд е обяснил, че „процесът няма времева рамка и може да продължи години”, не отговаря на истината и е манипулативно. Административно дело № 8250 от 2019 г. срещу Решение 741/2019 на КЗК е образувано на 16.07.2019 г. – непосредствено след постъпването му в съда, в началото на съдебната ваканция. Заседанието е насрочено за 24 септември 2019 г. от 11 часа – почти веднага след края на съдебната ваканция. Свързани новини", "date": "2019.09.05", "title": "ВАС скочи срещу руско издание заради манипулация за срока на делото за  „Турски поток“ - България"}
{"url": "https://faktor.bg/bg/articles/zemedelets-nameri-bomba-ot-vtorata-svetovna-voyna-v-nivata-si", "text": "Земеделец от тетовското село Беловище е открил взривно устройство, докато си орал нивата. Той съобщил за находката в полицията, предава БГНЕС. Служители на реда са направили проверка на място и извикали експерти от Дирекцията за защита и спасяване, за да извадят бомбата. „Това е 150-милиметрова артилерийска граната, използвана през Втората световна война“, информира Мариян Йосифоски, говорител на дирекцията в Тетово.", "date": "2019.09.05", "title": "Земеделец намери бомба от Втората световна война в нивата си"}
{"url": "https://faktor.bg/bg/articles/desislava-taneva-izplateni-sa-7430-zayavleniya-za-podpomagane-pri-svinskata-chuma", "text": "Интензитетът на огнищата на чума при домашните свине е драстично намален, 7430 са изплатените заявления за подпомагане. Това каза министърът на земеделието, храните и горите Десислава Танева в отговор на въпрос на депутата от БСП Васил Антонов за компенсиране на загубите на фермерите в резултат на констатирани огнища на африканска чума по свинете в селища от община Никопол и други дунавски общини в Плевенска област, предаде \"Фокус\". \"Ще започна моя отговор с уточнение, че отговарях на парламентарни въпроси и питания и на последното заседание на парламента преди лятната ваканция. Сега и на първото. Така че всички, които бяха на последното заседание, им отговорих на въпросите. Може да дадем актуалната информация към днешна дата. По отношение на огнищата в Плевенска област и на практика едни от първите огнища, за които е зададен въпроса, няма да изброявам мерки, които са предприети. Това стана преди два месеца по отношение на ликвидиране на огнищата в Плевенска област. Предприети бяха всички мерки, съгласно европейското законодателство, съгласно пътната карта за борба с африканската чума по свинете, която е материализирана в Европейската стратегия за борба са африканска чума по свинете от 2015 г. Също така всички действия по отношение на компенсиране на собствениците на унищожени животни, както е по законодателството - всичко е предприето. По отношение на актуалната обстановка. Разбира се, че имаме точни данни за всички огнища. 35 са общо регистрираните огнища, като при тип домашна свиня са 33, при тип източнобалканска свиня са две, те са в Шуменска област. От тези 33 огнища при домашна свиня, в индустриални ферми са 7, във фамилни ферми са 3 и в лични стопанства са 23. Общият брой на засегнатите животни е 131 хил. 961 свине.  От тях 161 източнобалкански. Към момента на практика единственото огнище, което продължава унищожаването е Голямо Враново, в което остават още 1000 свине майки и 3600 броя подрастващи като вчерашна дата като информация. Планът е в понеделник да приключи и огнището в Голямо Враново. Тези данни, които споменавам в момента и които са актуални могат да кажа, че от 22 дни нямаме регистрирано огнище на домашна свиня. За последните 40 дни от всичките тези 33 огнища, или от 1 август имаме регистрирани само на практика едно огнище при домашна свиня и източнобалкански при две. Интензитетът беше юли месец. Безспорно факт в това намаление оказаха мерките, които взехме, макар и изключително тежки и непопулярни\", допълни Танева. Тя обобщи, че засегнати от всички тези огнища са общо 12 области на страната. \"Случаите при диви свине. При тях са 57 случаите. Засегнати са общо 80 броя диви свине в 18 области на страната. Определени са 43 инфектирани зони, които са с различен режим на забранителни дейности. В последния месец август, в който пак казах имаме на практика три огнища при домашните свине - две от тях при източнобалканските. Всички останали са при диви свине. По отношение на решенията, които взе правителството за обезщетение на стопаните, които се включиха в борбата на всички институции на държавата срещу африканската чума по свинете и доброволно усвоиха отглежданите от тях домашни свине в нерегистрирани обекти и без мерки за биосигурност, започна изплащането на подпомагането. Каква е ситуацията. Към днешна дата или от сутринта информация 7430 подадени заявления, в 90 общини и 562 населени места, са получили подпомагане на обща стойност 2 млн. 229 хил. лв.\", посочи още Танева. Министърът обясни, че изплащането на това подпомагане продължава. \"От момента, в който аз встъпих в мандат, правителството отпусна две постановления за допълнителни средства, последното от които за 28 млн. лв. и първото в юли месец за малко под 4 млн. подкрепа за финансиране на мерките за борба с африканска чума по свинете. Отделно от това самото Министерство на земеделието, храните и горите със собствени ресурси осигурява и разбира се, графика за изплащане на финансовата подкрепа на стопаните в личните стопанства, които бяха нерегистрирани и които приложиха мерките за борба със заболяването. Както виждате интензитета на огнищата при домашните свине от 1 август е драстично намален\", заяви още Танева.", "date": "2019.09.05", "title": "Десислава Танева: Изплатени са 7430 заявления за подпомагане при свинската чума"}
{"url": "https://faktor.bg/bg/articles/grupa-maskirani-mazhe-potroshiha-zavedenie-v-plovdiv", "text": "Мъже с маски потрошиха заведение в Пловдив. Видео от потресаващия случай бе публикувано в социалната мрежа Фейсбук. Атакуваното заведение се намира на улица \"Вратцата\" в \"Изгрев\". Видеото е от 31 август - денят на пловдивското дерби, което се игра на \"Лаута\" и завърши, без да излъчи победител - 1:1. Фенове на \"Локомотив\" изненадващо са били нападнати от по-многобройна група от привърженици на \"Ботев\", съобщава Plovdiv24.bg. От записите се вижда, че започват да хвърчат маси и столове към черно-белите запалянковци. Нанесените щети за заведението са на стойност около 300 лева. Очевидци разказват, че пострадалите са пеели песни на \"Локомотив\". Нападателите са слезли от три автомобила и около пет минути са били пред заведението, след което слагат маски и нахлуват вътре. Към момента няма информация, извършителите да са задържани от полицейски служители. Полицията е пристигнала 7-8 минути след вандалщината.", "date": "2019.09.05", "title": "Отново потресаващ вандализъм в заведение, този път в Пловдив"}
{"url": "https://faktor.bg/bg/articles/pochina-komikat-veso-partsala", "text": "На 78-годишна възраст почина хумористът и имитатор Веселин Василев, по-известен като Весо Парцала. Това съобщи в профила си в социалната мрежа илюзионистът Борислав Борисов - Боби Шоу. „Любимецът на народа”, както Парцала беше известен в публичното пространство е починал в сряда. По информация на NOVA Веселин Павлов е починал от рак на панкреаса. Той е бил част от хумористично трио заедно с Венци Мартинов и Димитър Туджаров – Шкумбата. Има издадени седем албума с хумор и вицове. Поклон пред паметта му!", "date": "2019.09.05", "title": "Почина комикът Весо Парцала"}
{"url": "https://faktor.bg/bg/articles/uvolnyavat-spetsialniya-prokuror-katitsa-yaneva-zapodozryana-po-deloto-reket", "text": "Комисията по избори и назначения единодушно и без дебати прие резолюция, с която настоява парламентът да освободи специалния прокурор на РС Македония Катица Янева, която е заподозряна по делото „Рекет“. Решението е взето въз основа на доклад на Съвета на прокурорите, който освобождава Янева за непрофесионално и безразсъдно поведение. Заключението на комисията ще бъде изпратено на председателя на парламента Талат Джафери, който трябва да свика пленарна сесия за уволнението на Янева. Пленарната сесия няма да обсъжда доклада на Съвета на прокурорите, а само предложението за уволнение. Решението се взема с мнозинство от две трети и накрая Съветът на прокурорите трябва да го потвърди.", "date": "2019.09.05", "title": "Свикват пленарна сесия за уволнението на специалния прокурор Катица Янева"}
{"url": "https://faktor.bg/bg/articles/svinevadi-i-babh-kategorichni-klaneto-na-praseta-ogranichi-chumata", "text": "В Българската агенция по безопасност на храните /БАБХ/ днес се състоя среща между експерти от агенцията и представители на свиневъдния бранш. Това съобщиха от пресцентъра на БАБХ. На срещата е била представена актуалната епизоотична ситуация, дискутирана е била и разликата при наложените мерки в различните зони на страната в зависимост от проявлението на Африканската чума по свинете /АЧС/. Обсъдено е било и евентуалното бъдещо развитие на заболяването, предаде БТА. Присъстващите са постигнали съгласие, че мерките дават търсения резултат по отношение броя на засегнатите ферми. \"Като мярка с най-силен противоепизоотичен ефект е било посочено доброволното клане на животните в обекти без биосигурност\". Във връзка с огнищата на АЧС в Шуменско за пореден път е бил направен изводът, че в настоящата ситуация отглеждането на свине при пасищни условия е пагубно. Отчетена е била и нуждата от по-добра комуникация с потребителите за по-ясно представяне на безопасността на продуктите от българско свинско месо. От БАБХ отново напомнят, че неспазването на правилата за биосигурност при ловуване и ниската биосигурност при отглеждането на свине в домашни условия са едни от най-важните фактори за пренасяне на заразата от дивите към домашните свине.", "date": "2019.09.05", "title": "Свиневъди и БАБХ категорични: клането на прасета ограничи чумата"}
{"url": "https://faktor.bg/bg/articles/royters-folksvagen-e-nastroen-polozhitelno-kam-izbiraneto-na-turtsiya-za-vlozhenieto-si", "text": "Турция е все по-уверена, че германският автомобилен производител „Фолксваген“ ще изгради новия си завод на територията й. Съответното убеждение се е засилило след „изключително положителна\" среща между високопоставен представител на компанията и президента на Турция Реджеп Тайип Ердоган, проведена по-рано, предаде Ройтерс, като се позовава на три източника. Агенцията съобщи миналата седмица, че двете страни водят разговори по въпроса за данъците на автомобили в Турция, за да приключат инвестицията от един милиард евро. Германският концерн, който обмисля и България като вариант за инвестицията, не е обявил окончателното си решение, но източниците твърдят, че „Фолксваген“ е настроен положително към избирането на Турция за вложението.", "date": "2019.09.05", "title": "\"Ройтерс\":  „Фолксваген“ е настроен положително към избирането на Турция за вложението си"}
{"url": "https://faktor.bg/bg/articles/gartsiya-ni-dere-s-taksa-zehtin", "text": "Зехтинът по таверните на гръцкия остров Тасос вече не е безплатен, а причината е, че наши и румънски туристи го леят по салати и ястия като невидели, пише в. \"Телеграф\". Практиката е наложена през тази година в няколко таверни по плажовете \"Пахис\", \"Христи Акти\", \"Скала Рахонис\". За нея младо семейство научило, след като решило да обядва в жарък следобет в заведение край плажната ивица на \"Пахис\". Двойката с две деца избрала маса с изглед към морето и поръчала тристепенно меню. Когато сервитьорът донесъл салатите, клиентите установили, че не са достатъчно овкусени. По навик са огледали по съседните маси за р.нар оливерник, но не забелязали да има такива. Затова се обърнали към сервитьора за съдействие. \"Останахме тотално шокирани, когато той ни каза, че зехтинът се заплаща. В началото помислихме, че е шега, но се оказа истина\", разказва семейството. Оказало се, че в заведението зехтинът се предлага в бутилчици от 50 милилитра, които струват по 1 евро. Семейството продължило обеда си с вече овкусени салати, а в следващите дни установили, че безпалтният зехтин е \"свършил\" и в много други таверни по острова. \"Попитахме на няколко места и ни казаха, че причината е в поведението на българи и румънци, които от около 10 години са основните туристи на острова. Персоналът буквално ни каза \"Докато беше безплатен, вашите хора просто го ползваха като невидели, а той все пак не е безплатен. Случвало се е компания от две семейства да изхаби половин литър за едно сядане\", разказаха учудените нашенци.", "date": "2019.09.05", "title": "Гърция започна да ни дере със зехтина, нашенци го леят по салати и ястия като невидели"}
{"url": "https://faktor.bg/bg/articles/grigor-dimitrov-pecheli-720-tochki-za-svetovnata-ranglista-pravi-ogromen-skok-v-tablitsata", "text": "С достигането до първия си полуфинал в Ню Йорк Григор Димитров печели 720 точки за световната ранглиста, което ще му позволи да направи огромен скок в таблицата. Той започна турнира под №78 в света, което беше неговото най-ниско класиране от повече от седем години. След победата си над Федерер обаче той заема виртуално 25-ата позиция С 1432 т. Всички тенисисти около Димитров в ранглистата вече отпаднаха от турнира, така че при успех и над Медведев скокът може да бъде още по-голям. Завръщането в Топ 25 на ранглистата е важно, за да може Димитров да бъде сред поставените в турнирите, както и да постави по-добра основа за остатъка от този сезон и началото на следващия. Освен това Григор заработи 960 000 долара от наградния фонд.", "date": "2019.09.05", "title": "Гришо печели 720 точки за световната ранглиста, прави огромен скок в таблицата"}
