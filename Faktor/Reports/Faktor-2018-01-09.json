{"url": "http://www.faktor.bg/bg/articles/novini/balgariya/politsay-znael-che-rosen-angelov-obitava-vila-nad-lukovo", "text": "Полицай от Своге е знаел, че извършителят на шесторното убийство в Нови Искър  Росен Ангелов, обявен за национално издирване преди 8 години, обитава вила в Луково. Това заяви пред bTV човек от селото, който е подавал жалби. Двамата дори разговаряли. Росен Ангелов се заселил в Луково преди десетина години, разказват местните. Живеел във фургон във вилната зона над селото. Един ден обаче домът му се подпалил и изгорял. Малко по-късно станало ясно, че Росен Ангелов се е самонастанил във вилата, която е обитавал и до последно и се намира само на 800 метра от мястото.  Във вилната зона хората рядко посещават имотите си, но почти винаги ги намират обрани. Затова подават 2 жалби. Последния път е преди две години. „При едно от идванията съпругата ми заведе полицай от Своге до тази подозрителна къща, в която не сме виждали хора, а само пушек от комина”, каза Бойко Бошнаков.  Едва тогава разбрали, че във въпросната добре изолирана вила живее Росен Ангелов. „Точно в тази вила по това време на оградата съпругата ми и полицай разговаряха с Росен Ангелов. Съпругата ми не е имала никаква информация, че лицето е обявено за издирване. Полицаят е казал, че няма основания да влиза в къщата”, допълни Бошнаков.  бТВ потърси коментар от МВР дали наистина служител на реда се е срещал и е разговарял с Ангелов. От там отказаха коментар с мотива, че разследването около Ангелов все още не е приключило.  Поредни дни се опитваме да се свържем и с кмета на селото, но той упоритно избягва среща с нас.   Междувременно бивш съкилийник на обвинения за шесторното убийство в Нови Искър изрази съмнения, че той е извършителят. Според него стрелците са били минимум двама. Основните експретизи вече са готови. Доказателствата сочат, че именно Ангелов е шесторният убиец, категоричен беше днес вътрешният министър Валентин Радев.", "date": "2018.01.09", "title": "Полицай знаел, че Росен Ангелов обитава вила над Луково"}
{"url": "http://www.faktor.bg/bg/articles/puchdemon-smyata-da-pronikne-v-ispaniya-za-denya-na-glasuvaneto-na-novia-lider-na-avtonomiyata", "text": "Избягалият в Белгия бивш каталунски лидер Карлес Пучдемон обмисля различни нестандартни начини да се върне в Испания, за да поеме поста си на регионален лидер съгласно резултатите от проведените в края на годината местни избори в автономната област. Това съобщи вестник \"А Бе Се\", цитиран от ТАСС. Вестникът се позовава на обкръжението на политика. Вземайки предвид действащата заповед за арест на Пучдемон на територията на Испания, политикът размишлява по какъв начин може да се появи в кралството, твърди вестникът. Той е разглеждал възможността да проникне в страната, скрит в багажника на лека кола или маскиран под чуждо име. Имал и такива идеи, като например да мине по планински пътеки или скрит на плавателен съд. Пучдемон разчита на помощта на някои хора от каталунската полиция, които, както той се надява, няма да му забранят да влезе в регионалния парламент в деня на гласуването на кандидатурата за нов лидер на автономията. Той разчита на това, че ако бъде утвърден на този пост, испанските власти няма да се осмелят да го задържат и да го оставят в ареста, а ако все пак се решат на такива мерки - че Европа няма да ги подкрепи, отбелязва мадридският вестник. Испанският министър-председател Мариано Рахой призова каталунският парламент да се сформира до 17 януари, което ще бъде първата стъпка към установяване на местното правителство.", "date": "2018.01.09", "title": "Пучдемон смята да \"проникне\" в Испания за деня на гласуването на новия лидер на автономията"}
{"url": "http://www.faktor.bg/bg/articles/rumen-radev-se-sreshtna-s-poslanika-na-sasht-erik-rubin", "text": "Държавният глава Румен Радев разговаря днес на „Дондуков“ 2 с извънредния и пълномощен посланик на САЩ в България Ерик Рубин. Срещата беше проведена по покана на българската страна. Това съобщиха от прессекретариата на президента.  Президентът Радев и посланик Рубин обсъдиха средата на сигурност в региона на Югоизточния фланг на НАТО, оценявайки, че бъдещото развитие на отношенията на стратегическо партньорство между България и САЩ ще има позитивна роля за нейната стабилност. За тази цел ключово значение има взаимодействието във военно-политическата област и започващата година е много важна за неговото развитие. Бяха обсъдени и контактите в различни други сфери на сътрудничество.", "date": "2018.01.09", "title": "Румен Радев се срещна с посланика на САЩ Ерик Рубин"}
{"url": "http://www.faktor.bg/bg/articles/novini/balgariya/k-karakachanov-na-balkanite-se-pravyat-seriozni-opiti-da-se-nastani-radikalen-islyam", "text": "\"Целта ни е да поставим в дневния ред на ЕС въпроса за членството на държавите от Западните Балкани\", заяви пред БНТ министърът на отбраната Красимир Каракачанов. По думите му, важно е, страните, в които има все още нерешени междуетнически и междурелигиозни проблеми, да постигнат стабилност и мир, това ще е полезно за България. Според него, в много от страните от Балканите се правят сериозни опити да се настани радикалният ислям. \"Антибългарската кампания на бившия премиер Никола Груевски се провали във вътрешен план\", коментира той. \"Дори и в Германия се води дебат дали да не се върне наборната служба, като там има алтернативна служба\", каза още Каракачанов. \"Ние предвиждаме 6 или 9 месеца военна подготовка, така както се прави в Швейцария. Познавам много хора, които искат връщането на наборната служба у нас\", заяви министърът.", "date": "2018.01.09", "title": "К. Каракачанов: На Балканите се правят сериозни опити да се настани радикален ислям"}
{"url": "http://www.faktor.bg/bg/articles/makedoniya-osvobodi-ot-rabota-horata-nad-60-g-i-bremenni-zaradi-mrasen-vazduh", "text": "Заради мръсния въздух в няколко македонски градове, сред които Скопие и Тетово, бяха въведени специални мерки. Това се наложи защото два поредни дни нивата на фините частици значително надминават нормите. С цел превенция и опазване на здравето бременните са освободени от работа, същото се отнася и за хората над 60 години и с хронични заболявания. Здравните власти препоръчаха да се намали работното време на онези, които се трудят на открито и да се отменят всички прояви на открито. Общините трябва да въведат и мерки за контрол на трафика, както и редовно да почистват улиците. Отоплението на твърдо гориво, старите автомобили и амортизираните производства са основните причини за замърсяването на въздуха.", "date": "2018.01.09", "title": "Македония освободи от работа хората над 60 г. и бременните заради мръсния въздух"}
{"url": "http://www.faktor.bg/bg/articles/georgi-harizanov-nyama-vrazka-mezhdu-ubiystvata-ot-poslednite-dni-i-starta-na-balgarskoto-predsedatelstvo", "text": "Няма връзка между убийствата от последните дни и старта на българското председателство на Съвета на ЕС. Това заяви по БНТ политическият анализатор Георги Харизанов. Търсеният ефект на протестите по време на европредседателството е, че когато има чуждестранни гости, правителството е по-отстъпчиво. Не разбирам обаче исканията на насрочените за четвъртък три протеста, коментира Харизанов. (Припомняме, че в знаменателния за страната ни с официалното откриване на Българското председателство ден в столицата ще се проведе шествие на скиори, банскалии и всички, подкрепящи изграждането на втора кабинка над Банско. Протест ще се проведе и за ратификацията на Истанбулската конвенция. Полицаите пък ще искат 15% увеличение на заплатите. Полицаите са подготвили за гостите на НДК плакати на английски език, съдържащи исканията им.) Според социолога Кънчо Стойчев, нещата, които се случват у нас напоследък, са зададени в институциите ни и функционирането им. Проблемът у нас не е, че стават убийства и има корупция, проблемът е, че ние не се борим достатъчно с корупцията и не противодействаме на престъпленията, заяви Стойчев, коментирайки последните събития. Характерно за страната ни е корупцията на ниските нива, тя ни отличава от западните държави. Проблемът е, че нищо не правим. Новият закон е съвършено скопен и внушава, че нищо не се прави с корупцията, подчерта социологът. Георги Харизанов от своя страна смята, че трябва да бъдем смели и хората да огласят корупцията. Нека спрем да сме толерантни, призова Георги Харизанов.", "date": "2018.01.09", "title": "Георги Харизанов: Няма връзка между убийствата от последните дни и старта на българското председателство"}
{"url": "http://www.faktor.bg/bg/articles/utre-redovnoto-pravitelstveno-zasedanie-shte-se-sastoi-v-ndk", "text": "Редовното правителствено заседание утре ще се състои в зала 3 на НДК, съобщи пресслужбата на кабинета. Очаква се Министерският съвет да одобри допълнителен трансфер за Софийския университет \"Св. Климент Охридски\" за 2018 г. и да приеме решение за безвъзмездно предоставяне за управление на имот - публична държавна собственост, на университета. Министрите ще одобрят също и промени в Закона за морските пространства, вътрешните водни пътища и пристанищата на България, както и промени в Програмата за морско дело и рибарство 2014-2020 г. Кабинетът ще одобри допълнителни разходи по бюджета на Министерството на външните работи за 2018 г., Национален доклад на България от тематична партньорска проверка на тема \"Оценка управлението на стареене на АЕЦ\" и промени в състава на Надзорния съвет на националния осигурителен институт.", "date": "2018.01.09", "title": "Утре редовното правителствено заседание ще се състои в НДК"}
{"url": "http://www.faktor.bg/bg/articles/legendaren-avstriyski-sastezatel-podkrepi-bansko-v-pismo-do-boyko-borisov", "text": "Министър-председателят Бойко Борисов получи поздравително писмо от Херман Майер, легендарен австрийски състезател по ски алпийски дисциплини, двукратен олимпийски шампион от Олимпиадата в Нагано през 1998 година, трикратен световен шампион от Вейл 1999 и Бормио 2005.  Майер приветства решението на Министерски съвет за развитие на ски-зона Банско и на зимния туризъм в България като цяло.  Ето текста на цялото писмо", "date": "2018.01.09", "title": "Легендарен австрийски състезател по ски алпийски дисциплини поздрави Бойко Борисов за Банско"}
{"url": "http://www.faktor.bg/bg/articles/novini/balgariya/desetki-hilyadi-leva-plateni-kato-bonusi-v-su-bez-da-e-yasno-za-kakvo", "text": "Десетки хиляди лева са били платени като бонуси в Софийския университет без да е ясно какво допълнително са свършили служителите. Това показва одит на Министерството на образованието, с който bTV разполага. Оказва се, че не е възможно да се установи дали премиите не са за задачи, за които са вземани и заплати. През 2016 г. най-големият бонус е близо 6500 лева, а одитът отчита, че плащането е неоснователно. Над 1000 лева пък е получил служител за придобита следдипломна квалификация, която се е изисквала за заемания пост. От Алма Матер коментираха, че установените пропуски и грешки при изплащането на допълнителни възнаграждения са под 1%. Ще актуализират и вътрешните правила, както съветват от министерството.", "date": "2018.01.09", "title": "Десетки хиляди лева платени като бонуси в СУ без да е ясно за какво"}
{"url": "http://www.faktor.bg/bg/articles/novini/svyat/protestirashti-v-gartsiya-shturmuvaha-ministerstvoto-na-truda", "text": "Демонстранти, свързани с гръцки комунистически профсъюз, щурмуваха министерството на труда в Атина в протест срещу нови промени в трудовото законодателство, изисквани от международните кредитори на Гърция, съобщи Ройтерс.  Те стигнаха до 8-ия етаж на сградата, където някои влязоха в кабинета на министъра Ефи Ахциоглу и викаха \"как не ви е срам\" срещу нея.  Пред министерството имаше около 500 демонстранти, които носеха плакати с надпис \"Министерство на ЕС и МВФ\" и скандиращи \"Няма да се дадем на плутокрацията\". Европейският съюз и Международният валутен фонд подписаха спасително споразумение с Гърция, за да не фалира под натиска на многомилиардните дългове, като в замяна изискват реформи за затягане на коланите и намаляване на разходите. Част от тях са промени в трудовото законодателство.  Демонстрантите, свързани с близкия до гръцката комунистическата партия синдикат ПАМЕ, повредиха метални щори на основния вход на министерството и счупиха някои от прозорците на сградата.  Около нея продължиха да пристигат още протестиращи, докато проникналата група спусна от покрива на сградата в центъра на Атина голям плакат с надпис \"Не пипайте стачките, те са право на трудещите се\".  Левичарското правителство на СИРИЗА планираше да внесе законопроект с реформите в парламента по-късно във вторник. То вече прие повишаване на кворума за основните синдикати при гласуване за стачка. Очаква се депутатите да гласуват промените преди срещата на финансовите министри на еврозоната на 22 януари, на която ще бъде оценен напредъка по спасителната програма, отбелязва БНР.", "date": "2018.01.09", "title": "Протестиращи в Гърция щурмуваха министерството на труда"}
{"url": "http://www.faktor.bg/bg/articles/obshtestvo/zakon-i-red/sadat-pusna-na-svoboda-krokodila", "text": "Специализираният наказателен съд оправда Емил Милев-Крокодила. Милев и още трима души - Лазарин Лазаров, Едуард Павлов и Мартин Димитров, бяха изправени пред Темида за 4 грабежа, отвличания и стрелба над полицай.  Милев бе в неизвестност от 2009 година, когато той и бандата му ограбиха чужд гражданин край Вакарел, а един от групата беше убит при акция на полицията. Милев успя да се измъкне от властите, но беше заловен през 2013 година.  Прокуратурата ще протестира оправдателната присъда на Милев.", "date": "2018.01.09", "title": "Съдът пусна на свобода Крокодила"}
{"url": "http://www.faktor.bg/bg/articles/obshtestvo/zakon-i-red/advokat-markovski-se-samnyava-rosen-angelov-li-e-kasapinat-ot-kashtata-na-uzhasite", "text": "Един от водещите ни адвокати - Марин Марковски разкри, че има много съмнения относно това дари Росен Ангелов е извършител на шесторното убийство в Нови Искър. Пред БТВ той разкритикува фактологията и изводите направени от разследващите. \"За да се каже, че един човек е убиец, трябва да има влязла в сила присъда, дотогава трябва да се води разследване, да се съберат доказателства и т.н. Има много въпросителни въпреки категоричното становище на полицията, че той е убиецът. Смятам, че трябва много да се помисли преди да се изведе 100 процента, че е той\", съветва Марковски. \"Там е намерен ДНК материал, но никога не се каза какъв е този ДНК материал. Трябва да кажат откъде е взет този ДНК материал. Може да се разсъждава, че е отишъл там да пие вода, да пие вино. Това е аргумент, че е бил там, но не, че е бил убиецът\".  \"Достатъчно е да има косъм, за да се изведе ДНК. Ако е косъм без луковица, отнема повече време и средства. В България има ДНК банка, където се пазят профили на всички заподозрени. Те не казват дали той е имал профил в нея\", уточни юристът. \"Съмнявам се, като не изключвам варианта и да е той. Когато той стреля там има 3-ма мъже. Най-малката реакция е да хукнат. В такива моменти няма герои, всеки иска да се спаси. Няма дори счупени прозорци. Да не говорим, че трима човека може да му скочат. Няма никаква съпротива. Трима човека стоят и чакат да ги убие. Убийците трябва да са повече\", заключи Марковски. Според него психологията на блудник, какъвто е бил Ангелов не се вписва с това убийство. На блудниците им е трудно да оцелеят в затвора. \"В Германия на блудниците предлагат да ги скопяват, ако трябва да ходят в затвора. Затова той на всяка цена се е криел, при него е било задача номер 1 да се крие. Но в тази психология на блудника не се вписва убиецът. Един блудник може много трудно да бъде убиец\", казва още той. \"Казват убива Кети, отива вкъщи преоблича се и отива да убие останалите. Защо се е върнал? Няма логика\", смята адвокатът. \"Трябва да се отдаде дължимото на полицията. Момчетата стоят по гори и паланки по празниците, но да излязат на пресконференция с фактите\", призова адвокат Марин Марковски.", "date": "2018.01.09", "title": "Адвокат Марковски се съмнява - Росен Ангелов ли е убиеца от Нови Искър?"}
{"url": "http://www.faktor.bg/bg/articles/prof-aleksandar-tasev-ne-e-imalo-natisk-ot-upravlyavashtite-za-doklada-na-ban", "text": "Категорично не е имало натиск от управляващите за изводите в доклада за АЕЦ \"Белене\", обяви пред БТВ проф. Александър Тасев от екипа, разработил документа.  БАН разсекрети доклада за бъдещето на АЕЦ \"Белене\" в началото на тази година. В окончателната версия заключението е, че при определени условия проектът може да е успешен. През септември обаче изтече доклад, според който проектът е обречен на провал.  Проф. Александър Тасев обясни, че в договора е имало клауза за конфиденциалност, защото има много данни, които са търговска тайна. В момента само тези данни са в черно в публикувания на сайта на БАН доклад.  \"Изтеклият през септември е вариантът е с най-тежките условия за изграждане на АЕЦ \"Белене\"\", допълни ученият. \"Имаме проиграни 6 варианта – от най-тежките условия, през междинни, до най-благоприятния вариант\", уточни проф. Тасев и посочи, че те предвиждат и различен вид финансиране. Експертът уточни, че договорът за изработване на доклада е за 2,5 млн. лв. Участвали са 46 експерти плюс 7 института на БАН. \"Два пъти повече в евро щеше да струва, ако го беше разработила международна финансова институция\", обяви проф. Тасев. На база на доклада на БАН Народното събрание ще решава какво ще е бъдещето на проекта АЕЦ \"Белене\" и дали държавата ще развива или ще се откаже от втора ядрена централа.", "date": "2018.01.09", "title": "Проф. Александър Тасев: Не е имало натиск за изводите в доклада за АЕЦ \"Белене\""}
{"url": "http://www.faktor.bg/bg/articles/ministar-petkova-1", "text": "Законови промени, които да позволят на Комисията за енергийно и водно регулиране да упражнява контрол на свободния пазар на електроенергия, подготвят от енергийното министерство. Това каза в студиото на БНТ енергийният министър Теменужка Петкова.  По думите ѝ, очакваното поскъпване на тока за бизнеса от февруари с между 30 и 60% е заради цената на свободния пазар.  \"Свободният пазар, както всеки друг, има цени, които се определят от търсенето и предлагането. Години наред цената, която плащаше бизнеса, беше по-ниска от тази, която плаща потребителя. Тук става въпрос за пазарни отношения, държавата не може да я регулира. Цената на тока е вид стока и трябва да се свикне да се търгува с нея. Искахме в един откровен диалог да се поставят проблемите. Това, което държавата може да направи, е да предприеме действия, в случай че получи сигнал за картелни действия и нарушаване на конкурентоспособността, и да извърши проверка\". Петкова изтъкна, че държавата ще направи всичко възможно да подпомогне конкурентноспособността на бизнеса, за което са заделени над 280 милиона лева. Енергийният министър обясни, че на базата на законодателна промяна българският бизнес ползва държавна помощ, която се изразява в това, че бизнесът плаща по-малко за електричество до 30 юли 2018 г. Според нея, основна цел на правителството е българският бизнес да бъде конкурентоспособен. Според Теменужка Петкова, няма недостиг на електрическа енергия. Към днешна дата Националната електрическа компания е предложила на борсата 70 хиляди мегават часа, продадени са 19 хиляди. Дефицит на електрическа енергия няма\", допълни тя.", "date": "2018.01.09", "title": "Министър Петкова: Цената на тока е вид стока и държавата не може да я регулира"}
{"url": "http://www.faktor.bg/bg/articles/noi-razmerat-na-sredniya-osiguritelen-dohod-za-stranata-za-mesets-noemvri-2017-g-e-851-25-lv", "text": "От Националния осигурителен институт съобщиха:Размерът на средния осигурителен доход за страната за месец ноември 2017 г. е 851,25 лв. Т Средномесечният осигурителен доход за страната за периода от 01 декември 2016 г. до 30 ноември 2017 г. е 815,96 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец декември 2017 г., съгласно чл. 70, ал. 2 от Кодекса за социално осигуряване.", "date": "2018.01.09", "title": "НОИ: Средномесечният осигурителен доход за страната за периода от 01 декември 2016 г. до 30 ноември 2017 г. е 815,96 лв."}
{"url": "http://www.faktor.bg/bg/articles/sport/severna-koreya-shte-izprati-delegatsiya-na-zimnata-olimpiada", "text": "Пробив в преговорите между Сеул и Пхенян. Северна Корея ще участва на зимната Олимпиада следващия месец в Пьончан. Това беше постигнато на преговорите между двете държави днес. Ще успее ли спортната дипломация да намали напрежението на Корейския полуостров... За първи път от две години делегации от Северна и Южна Корея сядат на масата на преговорите. Разговорите се провеждат в демилитаризираната зона. Начело на северкорейската делегация е Ри Сон-гвон. Той е приближен на военния министър на Северна Корея и е председател на Комитета за мирно обединение. Той отказа да прави изявления след срещата. Новината съобщиха южкорейските представители на преговорите. Пхенян се е съгласил да изпрати делегация на Зимната Олимпиада, която ще включва спортисти, високопоставени лица танцьори, музиканти и демонстрационен отбор по таекундо. Сеул предлага също среща между представители на въоръжените сили на двете страни за намаляване на напрежението на полуострова. Какво ще бъде договорено на първия кръг от преговорите - ще стане ясно до часове. Двете делегации се върнаха на собствени територии за обяд. Но след това преговорите ще бъдат подновени.", "date": "2018.01.09", "title": "Северна Корея ще изпрати делегация на зимната Олимпиада"}
{"url": "http://www.faktor.bg/bg/articles/restart-na-kontsesiyata-za-letishte-sofiya", "text": "До месец вероятно ще бъдат готови концесионните анализи на летище София, които правят Световната банка и Европейската банка за възстановяване и развитие и тогава ще може да бъде рестартирана концесията за аерогарата в столицата. Това каза пред журналисти министърът на транспорта Ивайло Московски, предаде \"24часа\". Министърът заяви още, че до края на българското европредседателство ще има подадени оферти за концесията на аеропорта. Процедурата за концесионирането на летището бе започната през май 2016 г., няколко пъти беше удължавана по искане на кандидатите, но бе прекратена по време на служебния кабинет на Огнян Герджиков.  В анализите си двете банки консултанти, ще разгледат и резултатите на летището от 2015 и 2016 г., които бяха рекордни. Преди време Московски каза, че ако са излезли и данните за 2017 г., която беше третата рекордна година, ще бъде включена и тя. Припомняме, че при първото обявяване на концесията беше поискано еднократно авансово плащане от концесионера в размер на 550 млн. лв., като се разчиташе с парите да се погасят дългове на БДЖ, както и да се купят нови влакове.", "date": "2018.01.09", "title": "Рестарт на концесията за летище София"}
{"url": "http://www.faktor.bg/bg/articles/13-hilyadi-turisti-sa-blokirani-v-shveytsarskiya-kurort-tsermat-za-vtori-den", "text": "Около 13 хиляди туристи са блокирани вече втори ден в швейцарския курорт Цермат заради обилните снеговалежи, съобщава британският вестник Guardian. В официалната интернет страница на курорта се казва, че „в момента не е възможно да се влезе или излезе от Цермат“, като всички скиорски писти и лифтове остават затворени. Посетителите са помолени да останат в къщите си, съществува и риск от лавини. Електричеството към момента е възстановено след по-ранните аварии, предизвикани от снега.  В туристическото село, разположено недалеч от връх Матерхорн обикновено живеят около 5,500 души, като 13 хиляди е капацитетът, който курортът може да поеме. Към момента всичко е спокойно и няма паника сред посетителите, съобщиха местните власти. Очаква се нова информация по-късно във вторник.", "date": "2018.01.09", "title": "13 хиляди туристи блокирани в швейцарския курорт Цермат за втори ден"}
{"url": "http://www.faktor.bg/bg/articles/proveryavat-izostaven-bagazh-v-himicheskiya-fakultet-na-su", "text": "От полицията проверяват сигнал за изоставен багаж във Факултета по химия и фармация на Софийския университет \"Свети Климент Охридски\". Сградата е евакуирана. На място има екипи на полицията и пожарната.  В момента екипи на ДОТИ правят оглед на мястото.", "date": "2018.01.09", "title": "Проверяват изоставен багаж в Химическия факултет на СУ"}
{"url": "http://www.faktor.bg/bg/articles/novini/balgariya/opasno-mrasen-vazduh-v-tsyalata-strana", "text": "Опасно мръсен въздух отчитат системите в цялата страна от началото на година, като най-сериозно е положението в столицата, съобщава БГНЕС. Европейският индекс за качество на въздуха показва най-високо замърсяване в София, Плевен и Русе. Също силно е замърсяването в градовете Пловдив, Благоевград, Кърджали, Варна, Бургас, Велико Търново, Сливен. Системата на Изпълнителната агенция по околна среда отчита замърсяване в пъти над нормите навсякъде, където са разположени станции. Според ИАОС причина за превишенията на средноденонощната норма за ФПЧ10 е масово използване на твърдо гориво в битовия, обществения сектор и емисии от автомобилния транспорт, съчетано с неблагоприятни метеорологични условия. Най-високите нива на замърсяване са измерени за 7-и януари – отново в София и в Пловдив. В сайта на ИАОС няма обновена информация за вчерашния ден.  Станция \"Хиподрума\" в София е измерила замърсяване 5 пъти над нормата, а станциите \"Павлово\" и \"Надежда\" - превишаване от почти 4 пъти над праговите стойности. Същият проблем тормози жителите на Скопие. Общественият транспорт в столицата на западната ни съседка временно ще бъде безплатен заради замърсяването на въздуха, предаде Асошиейтед прес.  На тежкотоварните превозни средства е забранено да влизат в центъра на града, а  бременните жени и хората над 60 години  могат да не ходят на работа. Мерки ще останат в сила, докато нивата на замърсяване не спаднат. Според властите замърсяването в Скопие е четири пъти над допустимите нива на безопасност и мерките са в отговор на тази заплаха.", "date": "2018.01.09", "title": "Опасно мръсен въздух в цялата страна"}
{"url": "http://www.faktor.bg/bg/articles/silistra-nastrahna-mazh-ubi-zhena-si-po-osobeno-zhestok-nachin", "text": "Окръжната прокуратура привлече като обвиняем мъж, убил жена си по особено мъчителен начин и с особена жестокост, съобщиха от пресцентъра на Апелативна прокуратура - Варна. 69-годишният Джебраим С. е задържан за срок до 72 часа с постановление на Окръжната прокуратура в Силистра, след като е бил привлечен като обвиняем за убийството на съпругата си В.А. на 67 години. Обвинението срещу него е за убийство по особено мъчителен начин и с особена жестокост. Престъплението се наказва с лишаване от свобода от 15 до 20 години, доживотен затвор или доживотен затвор без замяна. Сигналът за открито тяло на жена в дуловското село Окорш е получен вчера, 8 януари 2018 г. При огледа на тялото са открити наранявания, причинени по насилствен начин. Назначени са експертизи. Окръжната прокуратура в Силистра ще внесе искане в Окръжния съд в града за вземане мярка за неотклонение \"Задържане под стража“ спрямо 69-годишния Джебраим.", "date": "2018.01.09", "title": "Силистра настръхна - мъж уби жена си по особено жесток начин"}
{"url": "http://www.faktor.bg/bg/articles/politsaite-otnovo-izlizat-na-protest", "text": "Полицейски протести ще има в деня на официалното откриване на Българското председателство на Съвета на ЕС, съобщи БТА.  От Синдикалната федерация на служителите в министерство на вътрешните работи (СФСМВР) обясниха, че на 11 януари от 16,30 до 17,00 часа протестиращите служители в МВР ще \"посрещат\" делегациите с лозонги на кръстовището на бул. \"Брюксел\" и бул. \"Цариградско шосе\" и на кръстовището на Орлов мост. Протестните действия ще продължат в 18.15 часа в района на Народния театър \"Иван Вазов\", където ще е официалната церемония по старта на председателството. СФСМВР подновяват своите протестни действия с исканията за увеличение с 15 на сто на основните възнаграждения на работещите в ситемата със задна дата, обвързване на заплатите със социалноизмерим показател и нов Закон за МВР. Следващата дата, на която полицаите ще изразят своето недоволство, е 25 януари, когато ще се поведе и срещата на министрите на вътрешните работи от ЕС в България. Протестът ще започне в 11.00 часа в района на НДК.", "date": "2018.01.09", "title": "Полицаите отново излизат на протест"}
{"url": "http://www.faktor.bg/bg/articles/stolichno-uchilishte-gotvi-protest-dali-sgradata-mu-na-alma-mater", "text": "Преподаватели и ученици от столичната Професионална гимназия по облекло са останали изключително изненадани от изявлението на министъра на образованието Красимир Вълчев, от което са разбрали, че училището не само ще бъде преместено на друг адрес, но и то вече е преместено. Това става ясно от тяхно кратко изявление до медиите. Вчера министър Вълчев заяви, че още преди две години - 2016 г. - е променен административният адрес на гимназията. В изявлението се казва, че са готови на ефективни стачни действия, ако действително министерството реши да отнеме сградата, в която те - преподаватели и ученици - имат учебни занятия и в момента. \"В изявлението на Министъра бе съобщено, че учениците са преместени в друга сграда в \"Лозенец\", което не отговаря на истината. В сградата и в момента тече учебен процес и се обучават 240 ученици, заявяват преподавателите от ПГО \"Княгиня Мария Луиза\" и питат: Защо е нужно да се преместват 240 ученици, за да се настанят 120 студенти, в сграда, която вече е специално оборудвана за професионална подготовка на дизайнери, конструктори и моделиери на облекло. \"Ние, учителите и служителите на ПГО \"Княгиня Мария Луиза\" сме готови за ефективни стачни действия\", посочват преподавателите. Припомняме, вчера след среща в СУ \"Свети Климент Охридски\" бе оповестено решението сградата на Професионалната гимназия да се предостави на Алма Матер като компенсация за отнетата сграда на бул. \"Ал. Стамболийски\" в София в полза на съда и прокуратурата. Академичният съвет на СУ постави ултиматум на правителството и заяви готовност за протести 22 януари. Преподавателите от столичната гимназия напомнят и че Професионалната гимназия по облекло \"Кн. Мария Луиза\" е първото девическо професионално училище в България. Основано е през 1893 година по инициатива на благотворително дружество \"Майка\", председателствано от видните български общественички Йорданка Филаретова и Екатерина Каравелова. В своята 125 годишна история училището създава неоспорими традиции в общообразователната и професионалната подготовка. Преподавателите се противопоставят и на това една традиция да бъде унищожавана.", "date": "2018.01.09", "title": "Столично училище готви протест, дали сградата му на Алма Матер"}
{"url": "http://www.faktor.bg/bg/articles/dve-15-godishni-momicheta-byaha-blsnati-na-peshehodna-pateka", "text": "Възрастен шофьор блъсна две 15-годишни момичета, пресичащи на пешеходна пътека в центъра на Велико Търново. Инцидентът е станал около 11:00 часа на улица \"Васил Левски\" в града, съобщава МВР.  Двете момичета са откарани в спешното отделение на болница, без опасност за живота. След преглед е установено, че момичетата нямат фрактури и сериозни травми и са освободени за домашно лечение. Случаят се разследва.", "date": "2018.01.09", "title": "Две 15-годишни момичета бяха блъснати на пешеходна пътека"}
{"url": "http://www.faktor.bg/bg/articles/otkriha-renoviranata-klinika-v-maychin-dom", "text": "Министърът на здравеопазването Кирил Ананиев откри реновираната Послеродова клиника в \"Майчин дом\". Ремонтът е за близо 600 хил. лв., предоставени от Министерството на здравеопазването, предаде \"Дарик\". Ананиев заяви, че финансовото състояние на клиниката е много добро, без никакви задължения към доставчиците. \"Болницата е с традиции, най-голямата е в страната, а само през миналата година са се родили над 3900 деца\", допълни той. Министър Ананиев увери, че подобни инвестиции ще продължат. Той подари на директора на \"Майчин дом\" икона на Дева Мария. Началникът на болницата доц. Иван Костов каза, че клиниката е най-голямата и най-модерната в страната. \"Грижата за майката и бебето е в основата на всяка политика\", посочи той.  По думите му през годините \"Майчин дом\" е била основен фактор за развитие на акушерството и гинекологията в страната. \"Амбицията ни е да се развиваме още, имаме достатъчно високо подготвени специалисти, обучават се десетки студенти и специализанти\", каза още доц. Костов.", "date": "2018.01.09", "title": "Откриха реновираната клиника в \"Майчин дом\""}
{"url": "http://www.faktor.bg/bg/articles/novini/svyat/izrael-udari-siriya-s-iztrebiteli-i-raketi-zemya-zemya", "text": "Сирийската армия съобщи, че Израел е нанесъл днес удари с изтребители и ракети земя-земя срещу територията на Сирия, предадоха Ройтерс и Асошиейтед прес, цитирани от БТА.     Израелски изтребители са изстреляли през нощта ракети по военни постове в района Кутайфа край Дамаск, а сирийската противовъздушна отбрана е свалила един от самолетите.     След това Израел е изстрелял ракети земя-земя, които са били свалени от сирийската противовъздушна отбрана.     Накрая израелски изтребители са изстреляли четири ракети, а сирийската противовъздушна отбрана е свалила една от тях, но другите са причинили материални щети.     Израелската армия отказа да коментира въпроса.", "date": "2018.01.09", "title": "Израел удари Сирия с изтребители и ракети земя-земя"}
{"url": "http://www.faktor.bg/bg/articles/m-konstantinov-balgariya-veche-sadeystva-efektivno-za-podobryavane-na-dialoga-mezhdu-es-i-turtsiya", "text": "България вече съдейства ефективно за подобряване на диалога между Европейския съюз и Турция и това се вижда. Всичко това, което се случва, е добро, защото никой няма полза от влошените отношения между Европейския съюз и Турция, а също така, бих казал - между НАТО и Турция. Тя е един от най-важните членове на Пакта изобщо, още повече - в тази част на света, заяви проф. Михаил Константинов. И е от критична важност за стабилността и за силата на НАТО е Турция да бъде лоялен и пълноценен член на организацията. Това не бих казал, че беше безспорно през последните месеци и следователно всяко подобряване на отношенията между Турция и западните страни трябва да бъде приветствано. Страната ни върши много хубава работа в момента. България и Турция демонстрираха единство по време на откриването на храма \"Свети Стефан\" в Истанбул и това е съществен принос за двустранните отношения с Турция, които общо взето през годините са били в доста добро състояние. Даже при комунизма отношенията между България и Турция не бяха чак толкова лоши. Така че това е една хубава традиция и е добре, че се спазва, коментира той пред standartnews.com. Дай Боже, да не останат на това ниво нещата и да продължат положителните тенденции. Ясно е, че скоро реално Турция не може да влезе в Европейския съюз. Но това не значи, че не трябва да се развиват отношенията. Анкара може и да не може да се присъедини към съюза, но една огромна част от външната й търговия е с ЕС и бих казал, че една не малка част от външната търговия на ЕС е с Турция. Така че отношенията могат да бъдат добри и без Турция формално да става членз  Не виждам в най-близко бъдеще Турция как може да стане член на ЕС. И самите турци не виждат тази перспектива.", "date": "2018.01.09", "title": "М. Константинов: България вече съдейства ефективно за подобряване на диалога между ЕС и Турция"}
{"url": "http://www.faktor.bg/bg/articles/zelen-bilet-na-stoynost-1-lev-sreshtu-zamarsyavaneto-v-sofiya", "text": "Двойно превишение на допустимите стойности за фини прахови частици във въздуха има във всички квартали на София. От Столичната община обявиха, че предприемат всички възможни мерки за ограничаване на замърсяването. То се дължи както на климатичните условия, така и на отоплението на твърдо битово гориво, каза кметът Йорданка Фандъкова, предаде БНР. \"Справянето с проблема с мръсния въздух изисква обединяването на усилията от всички граждани\", подчерта Фандъкова и посочи, че очаква много по-бързо Столичният общински съвет да приеме краткосрочните мерки, предложени за справяне с проблема. \"В дни като тези може да се пуска т. нар. \"зелен билет\" на стойност 1 лев, за да могат повече хора да се възползват от градския транспорт, а при превишения, каквито има днес в Скопие, да можем и ние да пускаме безплатен градски транспорт\". Продължава и кампанията на Столичния инспекторат за събиране на стари и излезли от употреба гуми от всички квартали на София. \"Правят се проверки от страна на полицията и Столичния инспекторат, влючително в квартал \"Христо Ботев\", в квартал \"Димитър Миленков\" и \"Абдовица\", но за мен основно и най-важно е да се спрат некачествените горива на пазара. Затова по наше настояване Министерството на околната среда и водите разработва, и имаме уверението, че вече са готови със стандартите на горива\". На сайта на Общината се публикуват данните от станциите за измерване на чистотата на въздуха в реално време, припомни Фандъкова.", "date": "2018.01.09", "title": "Столичната община предприема всички мерки за ограничаване замърсяването в София"}
{"url": "http://www.faktor.bg/bg/articles/trima-deputati-nikoga-ne-sa-vzimali-dumata-v-ns", "text": "Преди началото на новия политически сезон равносметка за работата на Народното събрание досега сочи, че трима депутати никога не са взимали думата от трибуната на парламента. Справката е направена по закона за достъп до обществена информация от БТВ. Сред най-пасивните е депутатът от ДПС Делян Пеевски, който въобще не е посещавал парламента, освен при откриването на новото Народно събрание. Неговият колега Ихсан Хаккъ също предпочита да мълчи от мястото си в парламента. Нито дума не е казал и народният представител от БСП Радослав Стойчев. На обратния полюс са най-активните народни представители. Най-много изказвания има председателят на правната комисия Данаил Кирилов, следван от председателката на бюджетната комисия Менда Стоянова и Хасан Адемов от ДПС.", "date": "2018.01.09", "title": "Трима депутати никога не са взимали думата в НС"}
{"url": "http://www.faktor.bg/bg/articles/novini/svyat/vliza-v-sila-nov-reglament-na-es-za-zashtita-na-lichnite-danni-za-potrebitelite-na-internet", "text": "В края на годината ще бъде в сила нов регламент на Европейския съюз за защита на личните данни за потребителите на интернет, предаде БНР. Новото е свързано с това кой и при какви условия има право да обработва данни. Чрез изискванията към компаниите трябва да бъдат защитени потребителите, когато избират каква информация от интернет ще ползват. Предложените промени въвеждат няколко нива на защита на потребителите на интернет сайтове. Единият от тях е свързан с появата на т.нар. „бисквитки“ – пакет информация, изпратен от уеб сървър към вашия браузър, а след това връщан от браузъра всеки път, ако бъде даден достъп до този сървър. Промените ще въведат задължение да се иска съгласие от потребителите на интернет дали да бъде разрешен достъпа. Европейският институт за риск политика продължава с обученията на представители на фирми, за да въведат новите изисквания от регламента на ЕК. Друга промяна в регламента за онлайн защитата на данни предвижда когато потребителят се намира на място, където се предлага безплатен интернет, той да бъде уведомяван със съобщение, че е проследяван. Така всеки може да реши дали да използва безплатната мрежа или не. Друго", "date": "2018.01.09", "title": "Влиза в сила нов регламент на ЕС за защита на личните данни за потребителите на интернет"}
{"url": "http://www.faktor.bg/bg/articles/kameran-opredeli-obama-kato-natsistichen-i-samovlyuben-chovek", "text": "Бившият британски премиер Дейвид Камерън смятал, че доскорошният американски президент Барак Обама е \"един от най-нарцистичните, самовлюбени хора, които някога е срещал\". Това твърди един от неговите на-близки съветници Стив Хилтън.  \"Предишният ми шеф Дейвид Камерън смяташе Обама за един от най-нарцистичните и погълнати от самия себе си хора, с които е общувал\", каза Хилтън в своето шоу по Fox News, цитиран от \"Индипендънт\". Според него двамата бивши лидери на Великобриятания и САЩ винаги са демонстрирали изключително близки отношения. По думите на Хилтър обаче Обама си мислел, \"че е по-умен от всички други\". \"Обама никога не слушаше останалите, винаги мислеше, че е по-умен от всички експерти в стаята и използваше всяка среща, за да поучава и изнася лекции на останалите. Това доведе до истински световни бедствия като Сирия и възхода на \"Ислямска държава\". Той казваше, че за световните елити подобни проблеми не са тема, тъй като те съществуваха в свой кръг\", твърди Хилтън. Той коментира публикациите, свързани с книгата на Майкъл Улф Fire and Fury: Inside the Trump White House, в която се твърди, че съветниците на Тръмп смятат, че той не е умствено способен да е президент. Според Хилтън американският президент бил атакуван, защото застрашавал статуквото на националните и международните елити. \"Той ги обижда естетически. Като произведение на изкуството, което не е по техен вкус\", обясни той. И защити Тръмп: \"Каквото и да е психическото му състояние, той постигна много повече за работещите американци за една година, отколкото предшествениците му за осем или даже за 16 години.\" Говорител на Камерън отхвърли твърденията на Хилтън по адрес на Обама. \"Това не представя мнението на Дейвид Камерън въобще и не може да бъде по-далече от истината\", каза той в изявление. \"Вижданията на Камерън - дали в публични разговори или в частни- са едни и същи. Той смята Барак Обама за много успешен президент, голям партньор на Великобритания и добър приятел на страната ни и негов личен приятел\", обясни говорителят на бившия премиер.", "date": "2018.01.09", "title": "Бивш съветник на Камерън: Атакуват Тръмп, защото застрашава статуквото на елитите по света"}
{"url": "http://www.faktor.bg/bg/articles/shte-proveryavat-bolnitsite-za-poddarzhane-na-falshiv-shtat", "text": "Предстоят проверки във всички лечебни заведения, за които има информация за поддържане на фалшив щат. Това каза пред журналисти министърът на здравеопазването Кирил Ананиев, предаде \"Дарик\". По думите му, на много места, включително и в държавни болници, е било установено, че персоналът, който трябва да работи там - лекари и сестри, не са на работното си място. Министър Ананиев каза още, че в някои от медицинските стандарти има изисквания, които вече не отговарят на времето и състоянието на системата и предстои с Българския лекарски съюз те да бъдат обсъдени. Безспорно държавата може да помогне на общинските болници, каза Ананиев и припомни, че в края на миналата година беше изготвен доклад за състоянието на болниците. Направен е и анализ на финансовото състояние на общинските болници. \"Държавата може да подпомогне, но където е необходимо, общинските болници трябва да бъдат преструктурирани\", допълни министър Ананиев. Дали тези лечебни заведения ще бъдат преструктурирани зависи от решението на всяка община, обясни той и добави, че някои от общинските болници биха могли да се преструктурират в диагностично-консултативни центрове с от 10 до 20 легла.  Кирил Ананиев увери, че няма да бъдат закривани общински болници.", "date": "2018.01.09", "title": "Ще проверяват болниците за поддържане на фалшив щат"}
{"url": "http://www.faktor.bg/bg/articles/kremal-ruskite-sili-ostanali-v-siriya-sa-dostatachni-za-da-otrazyavat-teroristichnite-napadeniya", "text": "Руските сили, останали в Сирия, са достатъчни, за да отразяват терористичните нападения, но са необходими по-интензивни усилия, насочени към политическо уреждане в страната. Това заяви днес говорителят на Кремъл Дмитрий Песков, цитиран от ТАСС. Той каза това в отговор на въпрос дали атаката с дронове срещу базата Хмеймим в събота не показва, че изтеглянето на руския контингент от Сирия е било преждевременно. Останалите в Сирия руски сили \"и военната инфраструктура, която остава в пунктовете за базиране в Хмеймим и Тартус, притежават всички необходими възможности за борба с епизодичните прояви на терористични атаки, които за жалост, да, ще продължават. И това за пореден път подчертава, че е необходимо  да се интензифицират усилията в руслото на политическо уреждане\", каза прессекретарят на руския президент, пише БТА. Решението на Русия да изтегли от Сирия своите военни бе взето главно с оглед на \"фактора, че вече няма основания за големи нападателни операции\". \"Същевременно всички, включително президентът на Руската федерация, си даваха сметка, че терористичните атаки няма да спрат моментално, а ще продължат\", добави Песков.", "date": "2018.01.09", "title": "Кремъл: Руските сили, останали в Сирия, са достатъчни, за да отразяват терористичните нападения"}
{"url": "http://www.faktor.bg/bg/articles/novini/svyat/-vashington-post-spetsialniyat-prokuror-robart-malar-iska-da-razpita-tramp", "text": "Адвокатите на американския президент Доналд Тръмп са в контакт с екипа, който разследва предполагаемата руска намеса в изборите за държавен глава на САЩ през 2016 г. Вестник „Вашингтон Пост“ публикува твърдение, че специалният прокурор Робърт Мълър е изразил интерес да разговаря с президента по темата и да го разпита в следващите няколко седмици. Екипът на Тръмп не е потвърдил подобна информация, пише БТА . Според информацията на изданието Мълър повдигнал въпроса за разговор с Тръмп по време на среща в края на декември с адвокатите на Тръмп. Най-вероятно президентът няма да бъде разпитан, но се обмисля вариантът той да даде писмени отговори на някои от въпросите, твърдят отново Вашингтон Пост и NBC. Освен за предполaгаемата руска намеса има интерес от страна на Мълър, Тръмп може да бъде разпитан и за разследването, което се води около уволнението на директора на ФБР Джеймс Коми през май миналата година. Според Коми, който свидетелства под клетва пред Сената, президентът лично е поискал от него да прекрати разследването срещу Майкъл Флин – нещо, което Tръмп отрича. Робърт Мълър, вече обвини за „руската връзка“ няколко близки на Тръмп, сред които и Майкъл Флин, бившият му съветник по национална сигурност. Флин се призна за виновен и заяви, че е излъгал ФБР, след което прие да сътрудничи на разследването.", "date": "2018.01.09", "title": "„Вашингтон Пост“: Специалният прокурор Мълър иска  да разпита Тръмп по руската връзка"}
{"url": "http://www.faktor.bg/bg/articles/na-16-yanuari-komisiyata-po-okolna-sreda-pri-sos-shte-razgleda-merkite-svarzani-sas-zamarsyavaneto-na-vazduha", "text": "През последната седмица по официални данни на Изпълнителната агенция по околна среда всеки ден имаме около двойно увеличение на допустимите норми на фини прахови частици. Това каза кметът на София Йорданка Фандъкова на откриването на новопостроената пътна връзка от бул. „Брюксел“ до Летище София в отговор на въпрос прилагат ли се достатъчно мерки за замърсяването на въздуха, предаде „Фокус“.  „Това се дължи до голяма степен и на климатичните условия, но и на отопляването с твърдо битово гориво“, обясни тя. „Бих искала много по-бързо Столичният общински съвет да разгледа краткосрочните мерки, които предложихме в такива дни. Тези мерки биха ни позволили, с превишението, което имаме в момента, да бъде пуснат т.нар. зелен билет, за да може хората да се възползват от по-евтин градски транспорт. При чувствителни превишения, каквито има в Скопие днес, да можем и ние пускаме безплатен транспорт“, посочи кметът.  „Столичният инспекторат продължава кампанията за събиране на гуми във всички райони, за да можем да се борим с причината, а не с последствието. Правят се и проверки от полицията“, поясни Йорданка Фандъкова. „Основно и най-важно е да се спрат некачествените горива на пазара. Затова по наше настояване Министерството на околната среда и водите разработва стандартите на горива, за които имаме уверението, че са готови“, заяви тя. В Комисията по околна среда към Столичния общински съвет на 16 януари предстои разглеждане на мерките, свързани с данните от системата за ранно предупреждение за замърсяване на въздуха. Това каза общинският съветник от ГЕРБ и председател на Постоянната комисия по опазване на околната среда Лорита Радева.  „Тези данни могат да ни позволят превантивно, 48 часа преди да настъпят пикови стойности на замърсяване, да предприемем поредица от мерки, които да намалят риска от настъпването на това събитие“, обясни тя.  „В тези мерки са включени както действия, свързани с намаляване на движението на транспорта в централна градска част, така и проверка на състоянието на автомобилите“, посочи Лорита Радева.  „От началото на годината се осъществят действия по контрол на газовете от автомобилите. При много високи стойности, когато не постигаме резултати превантивно, ще стигнем до крайната мярка - безплатен градски транспорт“, поясни общинският съветник. „Надяваме се това да не се случва. Не за да няма безплатен градски транспорт, а защото това означава много високи нива на замърсяване“, каза още Лорита Радева.", "date": "2018.01.09", "title": "При екстремни стойности на въздуха пускат \"зелен билет\" за градския транспорт в София"}
{"url": "http://www.faktor.bg/bg/articles/novini/svyat/hurriyet-78-9-ot-turtsite-iskat-turtsiya-v-es", "text": "Според социологическо проучване на турската „Фондация за икономическо развитие“ (ФИР) повечето турски граждани подкрепят членството на страната си в ЕС, но малко вярват, че то ще се осъществи в краткосрочен план, пише Hurriyet. Според социологическото проучване сред турските граждани се наблюдава тенденция на засилване на подкрепата за членство в Европейския съюз. В момента 78,9% от тях са в негова полза в сравнение със 75,5% през 2016 г. и 61,8% през 2015 г. „Въпреки негативното развитие (на отношенията – бел. прев.) между Турция и ЕС през 2017 г. този дял е значим“, заяви директорът на ФИР Айхан Зейтиноглу. „Това е послание към нашето правителство. Показва народната воля да се предприемат необходимите стъпки за европейския процес и за стопляне на отношенията със Съюза“, допълни той.  „Това е също така предупреждение към Европейския съюз. Показва, че политиката на изключване на Турция е късогледа и нелогична и показва, че е стратегическа грешка да държат навън страна от 80% души, по-голямата част от които подкрепят членството в ЕС“, убеден е той. Според проучването едва 31,2% от респондентите вярват, че Турция ще се присъедини към Съюза в краткосрочен план. Сред подкрепящите членството 48,3% смятат, че икономическото развитие е най-важната причина да се присъединят към ЕС. Развитието на демокрацията и човешките права е мотив за 34,5% от допитаните.", "date": "2018.01.09", "title": "Hurriyet: 78,9% от турците искат Турция в ЕС"}
{"url": "http://www.faktor.bg/bg/articles/tramp-pritichval-do-makdonalds-za-da-ne-go-otrovyat", "text": "Доналд Тръмп ненавижда Белия дом, където не се чувства защитен срещу всевъзможни заговори, насочени срещу него, твърди журналистът Майкъл Уолф в книгата си \"Огън и ярост\", посветена на първата година от мандата на милиардера. Заради това Тръмп непрекъснато се заключвал сам в своята  стая, която не споделя със съпругата си Мелания. \"Това се случва за пръв път от президента Кенеди насам - президентската двойка спи в отделни стаи\", пише  Майкъл Уолф. \"Още в първите си дни в Белия дом, Доналд Тръмп е поискал 2 допълнителни тв екрана към този, монтиран преди това в стаята му. След това поръчал да се сложи допълнително резе на вратата, което довело до сблъсък с шефовете на Тайните служби, които настоявали да имат постоянен безпрепятствен достъп до стаята му в името на неговата сигурност\", пише журналистът. Доналд Тръмп изисквал никой да не пипа вещите му. Той дори се скарал на камериер, позволил си да вдигне от пода хвърлена от президента риза: \"Щом ризата ми е на земята, значи аз искам тя да е там!\", избухнал Тръмп.  Президентът от години се страхувал да не бъде отровен, затова толкова често отскачал импровизирано в \"Макдоналдс\", където никой не го очаквал предварително, цитира Канал 3. В момента, почти година след като встъпи в длъжност, Доналд Тръмп е съкратил значително официалния си работен ден в Белия дом, който започва от 11 ч., доста по-късно от началото на мандата му. Както и от графика на своите предшественици - Джордж Уокър Буш и Барак Обама. Срещите му в Овалния кабинет стават все по-малко, според разпечатки от личния му дневен ред, попаднали в американските медии. Целта била една: Тръмп да има за себе си повече \"административно време\", което означавало време за гледане на телевизия и време за Туитър - задължително сам в резиденцията, споделят официални лица. Според \"дезинфекцирания\" график на Тръмп, който се показва официално пред медиите е публиката, той имал \"административно време\" от 8 до 11 ч. Всъщност той прекарвал това време в резиденцията, гледайки телевизия (2-3 новинарски канала едновременно), провежда телефонни разговори и пише в Туитър. Президентът идва в Овалния кабинет към 11 ч. за първата среща за деня, която често е с разузнавателните агенции. Което е доста по-късно в сравнения с Джордж У. Буш, който пристигал в Овалния кабинет в 6,45 ч. Предшественикът на Тръмп -Обама, тренирал усилено сутринта и обикновено се появявал в Овалния  кабинет между 9 и 10 ч. Доналд Тръмп остава в своя офис около 5 часа - от 11 до 18 ч., след което се прибира в резиденцията си. През това време той провежда 1-2 срещи, като през повечето време е на телефона и следи новините по кабелните телевизии в трапезарията до Овалния кабинет. Когато се върне в резиденцията си, той отново хваща телефона, без да изпуска нищо от новините по телевизията. В началото на мандата си като президент Доналд Тръмп винаги идвал на работа по-рано и си тръгвал по-късно. Дългият официален работен ден обаче бързо му досадил и милиардерът се появявал все по-късно, като преместил сутрешната среща с разузнаването за след 10,30 ч.  Неговите помощници споделят, че президентът кипял от енергия и винаги бил зает с нещо. Но дейността му в Овалния кабинет е без предварителна програма и график: телефонни разговори, гледане на телевизия, Туитър, въобще обичайния за него импровизиран и хлабав режим, по който управляваше своя бизнес толкова години, констатира \"Аксиос\".", "date": "2018.01.09", "title": "Доналд Тръмп притичвал до \"Макдоналдс\", за да не го отровят"}
{"url": "http://www.faktor.bg/bg/articles/prof-dimitar-dimitrov-ksns-ne-razpolaga-s-dostatachno-eksperten-potentsial", "text": "Не залагам много надежди на този Консултативен съвет, каза пред БНР проф. Димитър Димитров, ръководител на Катедра \"Национална и регионална сигурност\" в УНСС преди днешното заседание на Консултативния съвет по национална сигурност (КСНС), посветено на ролята на България за развитието на общата европейска политика за сигурност и отбрана. \"Такова събитие, в което се обсъжда ролята на България в общата политика по отбрана и сигурност на ЕС, би трябвало да стане няколко месеца по-рано, защото много от дневния ред на всички срещи и събития под егидата на Българското председателство, вече са определени\", посочи Димитров. \"България трябва по-активно да участва в тези процеси. Донякъде вината е в самия ЕС, който много колебливо, много плахо се опитва да създаде механизми за такова сътрудничество, но през последната година има развитие\", допълни преподавателят. Има достатъчно проблеми в националната сигурност, на които може да се търси европейско решение, смята Димитър Димитров. \"Ние трябва да си намерим нашите приоритети и интереси, които ни засягат пряко като страна, и след това да си намерим място в общите европейски приоритети, които съществуват\", съветва ученият. Димитров подчерта още, че към Съвета няма експертен потенциал, който да насочва работата му в дългосрочен план, а отделно от това, по думите му, \"институциите не използват пълноценно научния потенциал\".  \"Понякога КСНС се свиква \"на пожар\", понякога политическите дейци го използват за трибуна пред медиите, понякога пък няма и кворум. Има различни сценарии за развитие на Съвета, но по-добре е да го има и да се чуят институциите\".", "date": "2018.01.09", "title": "Проф.Димитров за КСНС: Институциите не използват пълноценно научния потенциал"}
{"url": "http://www.faktor.bg/bg/articles/makron-kitay-i-es-da-izbyagvat-klopkite-na-protektsionizma", "text": "Френският президент Еманюел Макрон предложи Франция да се отвори за китайските инвестиции в замяна на по-голям достъп на френските компании до китайските пазари и предупреди, че съществуващите търговски дисбаланси може да доведат до протекционизъм, предаде \"Ройтерс\". Изказването на Макрон направи на втория ден от тридневната му визита в Китай, съпроводен от лидерите на 50 компании. Френският президент се надява, че посещението му ще помогне за намаляване на възлизащия на 30 милиарда евро търговски дефицит с Китай. \"Имаме достъп до пазарите, който е небалансиран, незадоволителен\", посочи Макрон пред членовете на френската и китайската бизнес общност в Пекин. \"Ако не се справим с този проблем отговорно, първата естествена реакция ще бъде и двете страни да се затворят\", допълни президентът. Макрон, който се срещна с китайски си колега Си Цзинпин в понеделник вечерта, подчерта, че и двете страни ще загубят, ако продължаващите ограничения за чуждестранни фирми в Китай накарат Франция и Европа да сложат спирачка на китайските инвестиции в Европа, и призова вместо това и двете страни да се отворят една към друга.", "date": "2018.01.09", "title": "Макрон: Китай и ЕС да избягват клопките на протекционизма"}
{"url": "http://www.faktor.bg/bg/articles/novini/balgariya/vezhdi-rashidov-v-momenta-mirniyat-dialog-s-erdogan-e-mnogo-polezen", "text": "В момента мирният диалог с Ердоган е много полезен, подчерта бившият министър на културата Вежди Рашидов. Той бе един от представителите на българска делегация, водена в Истанбул от премиера Бойко Борисов, за тържественото откриване на възстановената българска църква \"Свети Стефан\".   По време на празничното събитие България пое нелеката задача да бъде посредник между ЕС и Турция по пътя на южната ни съседка към европейското семейство. \"Турция също е на Балканите и гранични с нашата държава. Не бива да сме настроени много лошо към нещо. Естествено е българският премиер да води една мирна политика с граничещите с Европа държави. Не подценявайте Ердоган, той е много сериозен политик\", коментира Рашидов пред Bulgaria ON AIR. Той посочи, че между България и Турция има много добра дипломация и липсва напрежението.  \"Защо да не дойде Ердоган като откриваме български паметник? Турция от 50 години кандидатства за ЕС, а Борисов поддържа мира с нашите съседи\", отбеляза гостът в \"България сутрин\". Вежди Рашидов коментира и показния разстрел в София на бизнесмена Петър Христов. Той призна, че не се е познавал лично с 49-годишния мъж, но е чувал само добри неща за него.  \"Проблемът е обществен, трябва да се реши през правителството. Лошото е, че няма разкрития - това показва, че уличното правораздаване е по-силно от законовото. Хората се убиват за пари, за територии...\", каза Рашидов и предположи, че убийството е свързано с бизнес интереси. Бившият министър на културата препоръча да се занижат очакванията към започващото европредседателство на България. По думите му това е една чиновническа работа и ако топката е по-ниско, ще бъде по-полезно.", "date": "2018.01.09", "title": "Вежди Рашидов: В момента мирният диалог с Ердоган е много полезен"}
{"url": "http://www.faktor.bg/bg/articles/versiya-za-ubiystvoto-na-petar-hristov-biznesmenat-ubit-po-porachka-na-kilarite", "text": "Конфликт на Петър Христов с осъдения на доживотен затвор по делото “Килърите” Георги Вълев е една от версиите на разследването за убийството му, научи “24 часа” от член на екипа, който разследва покушението. И двамата са от Велико Търново и са стари конкуренти. Преди 40 дни, на 1 декември, Върховният касационен съд потвърди доживотната присъда без право на замяна за Георги Вълев. Според делото той е подбудител за убийствата на адвокат Петър Лупов и шуменския бизнесмен Румен Рачев. И двамата са се занимавали с неуредени финансови отношения по казуса “Тракия банк”, където акционер е бил братът на Георги Вълев - Таньо. Георги Вълев е арестуван и обвинен за двете убийства. на 21 октомври 2010 г. Година преди това между него и другия голям великотърновски бизнесмен - Петър Христов, зрее напрежение. Причината, както ще стане ясно години по-късно, е конкуренция и спор за имоти. По време на делото “Килърите” Вълев неведнъж споменавал Петър Христов като човека, който има интерес от ареста му. В последната си дума преди присъдата на първа инстанция в окръжния съд в Шумен Вълев твърди, че е рекетиран от Христов и брат му Димитър Манолов, което не е потвърдено (двамата не са с еднакви фамилии, защото са от различни бащи - бел. авт.). Братът на Христов бил поискал от Вълев да им отдаде под наем негов имот. Той предложил да го купят, но братята отказали. 2 месеца по-късно Вълев е арестуван в операция “Килърите 2”. По това време зад решетките са вече Петър Стоянов-Вожда, Васил Костов-Кеца и останалите по делото. Засега е работна и хипотезата, че убийството е акт на отмъщение от осъдения до живот Георги Вълев или негови близки. “Възможно е от затвора да се поръча убийство. Доказателство за това е акция на ГДБОП от миналата година. Тогава беше разбита престъпна група, чийто ръководител бе лишен от свобода - Стефан Гевгелийски от бандата на Сако. Жертвите са две - надзирател, който почина след побой, и лекар, който изготвил експертиза за здравословното му състояние”, казва източник на “24 часа”. За никого от бизнесредите в старата столица обаче не са тайна напрежението и споровете между двамата - факт, който полицията и прокуратурата вече проверяват.", "date": "2018.01.09", "title": "Версия: Убийството на Петър Христов - отмъщение на Килърите"}
{"url": "http://www.faktor.bg/bg/articles/mikis-teodorakis-bez-makedoniya-v-imeto-na-sasedkata", "text": "Световноизвестният композитор Микис Теодоракис, който превърна \"сиртаки\" в емблема на Гърция призова правителството в Атина да не приема термина \"Македония\" при решаване на спора със Скопие за името на съседната държава, защото в противен случай ще има пагубни последствия за Гърция, предаде БТА, цитирайки гръцкия вестник \"Та неа\". Той настоя правителството да се придържа към националната линия от 1992 г. за името на Бившата югорепублика Македония. Тогава Съветът на политическите лидери прие единна национална линия по въпроса за името, което да не включва \"Македония\". \"Евентуално отстъпление от тази линия ще бъде с пагубни последствия за бъдещето на Гърция поради факта, че след осемгодишно ограбване на гръцкия народ, довело страната до днешното драматично положение, единственото, което й остава, е да съхрани националната си цялост\", посочва 92-годишният композитор.", "date": "2018.01.09", "title": "Микис Теодоракис: Без \"Македония\" в името на съседката"}
{"url": "http://www.faktor.bg/bg/articles/politsiyata-v-italiya-i-germaniya-s-mashtabna-antimafiotska-operatsiya", "text": "Близо 200 членове на една от водещите италиански мафиотски организации бяха арестувани при операция в Италия и Германия, заяви говорител на полицията, цитиран от Ройтерс, предаде БТА. При операцията е разбит голям клан на калабрийската мафия - ндрангета, каза италианската полиция. Операцията е извършена съвместно с германските органи на реда. Според полицията мафиотските фамилии Фарао и Маринкола са се внедрили в бизнес дейности в Италия и Германия. Сред тях са производството но вино, храни, събирането на отпадъци и погребалните услуги. Органите на реда заявиха, че редица обществени служители са заподозрени в корупция. Конфискувани са били активи на стойност около 50 милиона евро.", "date": "2018.01.09", "title": "Полицията в Италия и Германия с мащабна антимафиотска операция"}
{"url": "http://www.faktor.bg/bg/articles/otkriha-noviya-uchastak-ot-bulevard-bryuksel-kam-letishte-sofiya", "text": "Новият път до Летище София е готов. Връзката от бул. \"Брюксел\" до летище София беше официално открита, предаде \"Нова\". На символичната церемония присъстваха министърът на транспорта Ивайло Московски и кметът на София Йорданка Фандъкова. Проектът включва директен път до Терминал 2, както и две връзки с Терминал 1. Общата дължина на трасето е 1100 метра. 372 от тях са във въздуха по изградена естакада.  Строителството започна през септември 2016 г. Общата стойност на проекта е малко над 13 млн. лева. Изпълнителите са италианска и полска фирма. Те трябваше да се справят с трасето за година и 10 месеца. С около два месеца обаче ги забавили отчуждителни процедури.", "date": "2018.01.09", "title": "Откриха новия участък от булевард \"Брюксел\" към Летище София"}
{"url": "http://www.faktor.bg/bg/articles/zapochnaha-konsultatsiite-pri-prezidenta-rumen-radev", "text": "Започна заседанието на Консултативния съвет за национална сигурност при президента Румен Радев. Заседанието на Консултативния съвет за национална сигурност е на тема: \"Роля на Република България за развитието на Общата политика за сигурност и отбрана на ЕС (ОПСО) в контекста на българското председателство на Съвета на Европейския съюз 2018“. За заседанието дойдоха премиерът Бойко Борисов, министърът на отбраната Красимир Каракачанов, вътрешният министър Валентин Радев, лидерът на БСП Корнелия Нинова, председателят на ПГ на ГЕРБ Цветан Цветанов и др. лидери на парламентарни групи, както и министри. Очаква се след края на разговорите президентът Румен Радев да направи изявление пред медиите.", "date": "2018.01.09", "title": "Започна Консултативният съвет при президента Румен Радев"}
{"url": "http://www.faktor.bg/bg/articles/obsazhdat-politikata-za-sigurnost-i-otbrana-na-es-na-konsultativen-savet-pri-prezidenta", "text": "Консултативен съвет по национална сигурност при президента ще обсъжда общата европейска отбрана и политиката за сигурност. Държавният глава Румен Радев и партиите ще заседават на \"Дондуков\" 2, за да се обединят каква да е позицията на България, като страна-председателка на Съвета на Европейския съюз в месеците до края на юни. Европейската сигурност и отбрана е третата тема, по която президентът свиква Консултативен съвет.", "date": "2018.01.09", "title": "Обсъждат политиката за сигурност и отбрана на ЕС на Консултативен съвет при президента"}
{"url": "http://www.faktor.bg/bg/articles/novini/svyat/ministarat-na-obrazovanieto-na-velikobritaniya-podade-ostavka", "text": "Министърът на образованието на Великобритания Джъстин Грийнинг подаде оставка от поста си, отказвайки да бъде преместена на друга позиция в рамките на кадровите промени в британското правителство, предприети от премиера на страната Тереза Мей, предава AFP, като се позовава на източници от \"Даунинг стрийт\", съобщи \"Фокус\". Грийнинг получи предложение да се заеме с политиката в сферата на социалните помощи и пенсиите, „но не е приела. Тереза Мей е разочарована, но разбира решението й да напусне правителството“, е заявил източникът на агенцията.", "date": "2018.01.09", "title": "Министърът на образованието на Великобритания подаде оставка"}
{"url": "http://www.faktor.bg/bg/articles/novini/svyat/zhan-klod-yunker-prizova-natsiite-da-vnasyat-poveche-v-evropeyskiya-byudzhet-sled-2020-g", "text": "Председателят на Европейската комисия Жан-Клод Юнкер призова в понеделник, нациите да отделят повече финансови средства за европейския бюджет след 2020 година, за да запълнят празнината, оставена от Великобритания, както и за да посрещнат увеличаващите се разходи за отбрана, миграция и климатичните промени, предаде \"Фокус\". Брюксел предложи увеличаване на вноската от 1 процент от БВП, както е за периода 2014-2020 година, до 1,1 на сто в следващия многогодишен бюджет, който ще бъде съставен след излизането на Великобритания. В момента, бюджетът възлиза на около 963 милиона евро, или около 1,1 трилиона долара. \"Нуждаем се от повече от един процент от европейския БВП. Очевидно е, че ако искаме да водим европейска политика, трябва да я финансираме адекватно\", заяви Юнкер по време на пресконференция в Брюксел. \"Това ще струва на данъкоплатците, колкото по една чаша кафе на ден. Европа е по-важна от това\", обясни председателят на ЕК. Решението на Великобритания да напусне Европейския съюз (Брекзит) проби дупка от 13 милиарда евро годишно в бюджета на Съюза за следващия седемгодишен период от 2021 до 2027 година. Това заяви европейският комисар по въпросите на бюджета и човешките ресурси Гюнтер Йотингер по време на конференция по темата, проведена в Брюксел, предава ТАСС. Йотингер подчерта, че Еврокомисията трябва да набави недостигащите средства чрез \"мерки за оживяване на икономиката и повишаване на ефективността на изразходването на средства по европейските програми\". Той разкри, че Европейската комисия ще предложи промени в системата за формирането на бюджета, целящи да се съкрати срока на действието му, от седем на пет години. Йотингер се мотивира с това, че пет години е и срокът, за който се избира Европейската комисия и Европейския парламент и това ще позволи приемането и изпълняването на бюджета от едни и същи политици, което \"ще повиши демократичната отчетност и отговорност по бюджетните въпроси\".", "date": "2018.01.09", "title": "Жан-Клод Юнкер призова нациите да внасят повече в европейския бюджет след 2020 г."}
{"url": "http://www.faktor.bg/bg/articles/bezlov-ubiystvoto-na-hristov-ne-e-povod-da-mislim-che-se-vrashtat-mutrenskite-vremena", "text": "Връщат ли се мутренските времена – нямаме основание да мислим така, въпреки убийството на бизнесмена Петър Христов. Този инцидент излезе и в английски, и във френски,  и в руски медии, като се коментира в негативен контекст. Но на този етап не можем да говорим за тенденция, макар че времето може да ме опровергае. Тази позиция изрази в студиото на Нова ТВ анализаторът от Център  за изследване на демокрацията Тихомир Безлов.  А по отношение на самото убийство – много пъти хората казват, че е конспиративно. Според мен обаче времето и мястото не са избрани случайно. То можеше да се случи преди месец или в друго време. Бихле могли да го ситуираме и чисто политически. Но по отношение на бизнеса на Христов  – той  е противоречива личност. От начина, по който се появява – като охранителна компания на най-големите захарни заводи в Горна Оряховица. В района се твърди, че Мултигруп е искал да приватизира завода. Но това е минало. Това, което сега е контекстът – са политическите контакти и обвързаности. Във Велико Търново ще ви кажат, че това е човекът на Цветанов, посочи още Безлов. Той спомена също, че именно Петър Христов е бил един от хората, които са съдействали за разкриването на Килърите.", "date": "2018.01.09", "title": "Безлов: Убийството на Христов не е повод да мислим, че се връщат мутренските времена"}
{"url": "http://www.faktor.bg/bg/articles/novini/balgariya/rumen-petkov-ubiystvoto-na-petar-hristov-e-udar-sreshtu-upravlenieto-v-stranata", "text": "Има недоверия във версията, че Росен Ангелов се е самоубил. Това ражда една степен на отхвърляне на институционализма. Това обяви в студиото на Нова ТВ бившият вътрешен министър Румен Петков. Според него за един човек, който е с малокалибрено оръжие, да бъде изваден целия военен арсенал – е липса на институционална организираност, след което властта ще влезе в режим на обяснение и пред нашето общество, но и пред европейските ни партньори. Аз съм склонен да кажа, че Ангелов е извършителят, но никой досега не е казал с едно оръжие ли е извършено шесторното убийство и самоубийството на Росен. На каква база се прави сравнението, че това е НДК-то на точно този човек, аргументира породилото се недоверие в обществото Петков.  По думите му вчерашното убийство е удар срещу управлението.  Целта в случая обаче не е управлението – става дума за многомилионни обществени поръчки. Говори се, че в Търново и Горна Оряховица няма обществена поръчка, която да е била заобиколила Петър Христов. Но това са детайли, които засягат периода до вчера. Сега е важно да се съберат всички необходимите веществени доказателства около убийството му, за да бъде обществото спокойно, че нашите правоохранителни органи си вършат работата.  Лично аз искам да бъде разкрито това убийство. Ако София беше опасана от камери всичко щеше да е различно. Добрият пример е Правец, където престъпленията са сведени до минимум. Сега е важно да не се бърза. Който бърза – бърка, това е стил вреден за МВР. Никакво бързане, спокойствие, а медиите да бъдат партньор, а не да притискат МВР, коментира още бившият вътрешен министър.  Тези стрелби са страх пред гражданите. Във Видин маскирани помляха персонала в едно заведения и си тръгнаха тържествено. Това е част от отровената атмосфера в България, нищо че искаме да се правим на център на света и вселената, коментира на финала Румен Петков.", "date": "2018.01.09", "title": "Румен Петков: Убийството на Петър Христов е удар срещу управлението в страната"}
{"url": "http://www.faktor.bg/bg/articles/novini/balgariya/vladi-vargala-petar-hristov-nikoga-ne-e-bil-v-grupirovki", "text": "Петър Христов ми е като брат, като настойник, той е много силен мъж, никога не е бил в групировки, коментира актьорът Владислав Карамфилов, по известен като Влади Въргала по Би Ти Ви. Спорен него убитият бизнесмен бил балансиран и честен човек, затова и убийството му било загуба за цяла България. Въргала припомни по Нова ТВ, че именно Христов е човекът, спасил от смърт Михаела Горсова, платил за лечението и колкото за един луксозен апартамент в София. А това означава много - да спасиш един човешки живот. Той отхвърли намеците за тесните обвързаности на бизнесът на Петър Христов с ГЕРБ, тъй като той съществувал много преди партията. Прочутият артист, който е сред много близките приятели на убития в понеделник бизнесмен, разкри още че Христов му е помагал със стабилността на приятелството им. А първите 5 минути на един от филмите му написали заедно с него, разказа Въргала. Преди години, когато бях в безизходица, ми помогна много. Понякога мисълта, че имаш стойностен приятел, е много повече от торба с пари, добави Въргала. В момента той се тревожел най-много за майката на убития бизнесмен. Тя възпита и отгледа двама стойностни мъже - Петър и брат му Димитър, смята актьорът. Петър Христов постигна всичко със собствените си усилия, страхувам се, че се подменя същността на Петър. Убиха човек, който категорично ще липсва, каза Въргала и добави, че ако има човек, на който би дал един от бъбреците си, ако се наложи - това е Петър Христов.", "date": "2018.01.09", "title": "Влади Въргала: Петър Христов никога не е бил в групировки"}
{"url": "http://www.faktor.bg/bg/articles/estoniya-rusiya-simulira-mashtabna-voenna-ataka-sreshtu-nato", "text": "Според командващия на естонските въоръжени сили генерал Рихо Терас по време на ученията си \"Запад-2017\" от миналата есен Русия е симулирала мащабна война срещу НАТО, пише Baltic Times, цитиран от \"24часа\". \"Нека бъда ясен - с ученията си \"Запад-2017\" Русия симулираше пълномащабна военна атака срещу НАТО. Те не бяха насочени единствено към Балтийските републики, а бяха мащабна серия от маневри, разпростиращи се от Черно до Балтийско море. Мащабът и обемът на ученията бяха по-големи от официално обявените\", заяви ген. Терас. През декември източници от НАТО съобщиха пред германското издание \"Билд\", че по време на учението са били отработени завземането на Балтийските републики и Беларус, както и \"шокова кампания\" срещу западноевропейските страни от Алианса като Германия и Холандия, но също така и срещу Полша, Норвегия и необвързаните Финландия и Швеция, предаде \"Фокус\".  Терминът \"шокова кампания\" по същество означава атаки срещу обществени и административни сгради, големи струпвания на хора и други цивилни обекти с цел създаване на ужас и паника сред населението, което да принуди даденото правителство да сключи мир. По-рано генералният секретар на НАТО Йенс Столтенберг заяви, че мащабът и географският обхват на \"Запад-2017\" значително са надхвърлили това, което Русия по-рано е обявила.", "date": "2018.01.09", "title": "Естония: Русия симулира пълномащабна военна атака срещу НАТО"}
{"url": "http://www.faktor.bg/bg/articles/n-pr-ema-hopkins-nespravedlivo-edinstveno-na-balgariya-da-se-pripisva-problemat-s-koruptsiyata", "text": "Ние всички подкрепяме първото ви председателство на ЕС, но както казвате – последните 6 месеца ще са критични за преговорите за Брекзит. България ще е на горещото столче, ще трябва да изгражда консенсус между Европа и Великобритания. Това каза в интервю за Нова ТВ посланикът на Великобритания у нас Ема Хопкинс. Тя увери, че няма да бъде променен статута на уседналост а българите до 2019 година, като те дори ще имат право дотогава да вземат и семействата си.  Хопкинс изтъкна, че Великобритания, като е една от най-старите демокрации  винаги е подхождала различно към ЕС. За нейните граждани очевидно са по-важни суверенитетът и сигурността на границите, както и решенията за британското обществото да се вземат вътре в страната.  На въпрос какво ще посъветва британския министър-председател Тереза Мей, когато дойде у нас през май, първият британски дипломат каза: Има толкова много да се види в център на София. Непременно ще й препоръчам да посети храма „Св. Александър Невски“, да  опита гювеч, моето любимо българско ястие, да усети българското гостоприемство.  По думите на Хопкинс българите са много иновативни, работливи и лично тя е  впечатлена от енергичността, с която действа неправителственият сектор у нас. Що се отнася до най-голямата слабост в България – че облак от корупция е надвиснала над България, тя лично не се е сблъсквала с корупцията, освен няколко сигнала, които е получила от бизнеса. Според Хопкинс най-важно е правителството да има воля и решителност да се бори с корупцията, но България не е единствената, която се бори с корупцията, затова мисли, че не е справедливо единствено на България да си приписва този проблем. Надявам се, че по време на председателството България ще покаже увереност, че иска да промени нещата към по-добро. И ние й пожелаваме „Успех“, каза на финала на интервюто първият дипломат на Великобритания у нас.", "date": "2018.01.09", "title": "Н.Пр.Ема Хопкинс: Несправедливо е единствено на България да се приписва проблемът с корупцията"}
{"url": "http://www.faktor.bg/bg/articles/zapochnaha-pregovorite-mezhdu-yuzhna-i-severna-koreya", "text": "Първият кръг от разговорите за нормализиране на отношенията между Северна и Южна Корея започна във вторник сутринта в граничното селище Пханмунджом, съобщиха от министерството на обединението на Южна Корея, съобщи \"Фокус\". Според съобщението на южнокорейското ведомство, главната тема на първите от декември 2015 година разговори със севера ще бъдат практическите мерки за подобряване на отношенията между Сеул и Пхенян, в частност възможното участие на севернокорейски спортисти на зимните Олимпийски игри в Пьончан. В новогодишното си обръщение, лидерът на Северна Корея Ким Чен-ун заяви, че властите на страната имат готовност да изпратят спортисти на Олимпийските игри в южнокорейския град Пьончан. В отговор на това, президентът на Южна Корея Мун Дже-ин поръча на своето правителство да се готви за започване на преговори с Пхенян и за възможно участие на севернокорейски спортисти на предстоящата Олимпиада. В обръщението си към нацията на Нова година, Ким заяви, че се е разпоредил за създаването на всички необходими условия за подобряване на отношенията с Южна Корея.  Севернокорейската агенция ЦТАК отбелязва, че е дошло времето за обединяване на усилията на корейския народ с цел да се прекрати ескалацията на напрежението на Корейския полуостров. \"Става дума не само за нормализация на междукорейските отношения, но и за примирение на нацията и доброволното й обединение\", предава севернокорейската агенция. Южна Корея е предложила, по време на зимните Олимпийски игри следващия месец да се организират мероприятия за събиране на корейските семейства, останали разделени след войната на Корейския полуостров от 1950-1953 година, предава AFP. Този въпрос е едно от най-емоционалните наследства на военния конфликт и Южна Корея е предложила това да се случи на Лунната нова година, която се пада в средата на Олимпийските игри в Пьончан, съобщиха от южнокорейското правителство.", "date": "2018.01.09", "title": "Започнаха преговорите между Южна и Северна Корея"}
{"url": "http://www.faktor.bg/bg/articles/novini/balgariya/oblachno-s-prevalyavaniya-ot-dazhd", "text": "Над страната ще преобладава облачно време и на отделни места ще превали слаб дъжд. Образувалите се в низините мъгли около обяд ще се разсейват. Временни разкъсвания на облачността ще има над югозападните райони. Ще духа до умерен вятър от изток-североизток. Максималните температури ще бъдат между 5° и 10°, в крайните югозападни райони до 12° - 13°. Атмосферното налягане е значително по-високо от средното за месец януари. Ще продължи да се повишава. На планините ще има разкъсана облачност, без валежи. Ще духа до умерен югоизточен, по най-високите върхове запад-югозападен вятър. Максималната температура на височина 1200 метра ще е около 8°, на 2000 метра – около 4°. Над Черноморието ще бъде предимно облачно и главно по южното крайбрежие ще превали слаб дъжд. Ще духа умерен североизточен вятър. Максималните температури ще са 8° - 9°. Температура на морската вода е 9°. Вълнението на морето ще бъде 3 - 4 бала.", "date": "2018.01.09", "title": "Облачно с превалявания от дъжд"}
