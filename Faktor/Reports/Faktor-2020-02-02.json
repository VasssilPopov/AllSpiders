{"url": "https://faktor.bg/bg/articles/novini-balgariya-shte-bade-li-ekstradiran-v-bozhkov-balgariya-nyama-sporazumenie-za-readmisiya-s-oae", "text": "България няма споразумение за реадмисия с Обединените арабски емирства, но практиката показва, че федералната монархия често отказва екстрадиция по различни причини дори на малкото страни, с които има подписани такива споразумения, пише \"24 часа\".  Местното законодателство негласно защитава хората, вложили средства в благоденствието на страната. Инвестиция в собственост за поне 1 милион дирхама (275 хил. щатски долара) дава възможност за получаване на резидентска виза, тоест разрешение за пребиваване, което може да бъде разширено и за членовете на семейството. Най-добрият вариант за хора, разполагащи с подобни активи, е чрез инвестиции в недвижими имоти от висок клас. Това означава, че очакваната екстрадиция на Васил Божков и двамата негови съдружници може да бъде забавена или дори отказана, независимо от намерението на прокуратурата да я поиска официално.", "date": "2020.02.02", "title": "Ще бъде ли екстрадиран В. Божков: България няма споразумение за реадмисия с ОАЕ"}
{"url": "https://faktor.bg/bg/articles/novini-balgariya-borisov-blagodari-na-makron-za-izvezhdaneto-na-balgarite-ot-uhan", "text": "Министър-председателят Бойко Борисов изпрати писмо до президента на Френската република Еманюел Макрон, в което от името на българското правителство и от свое име изразява огромна признателност за съдействието, което Франция оказа за извеждането на двамата български граждани от град Ухан, Китай, на борда на френския самолет, съобщиха от правителствената пресслужба. „Българските граждани ще запазят топъл спомен за решителните действия на Франция, за проявената изключителна съпричастност и солидарност в този труден за цялата международна общност момент, в който тя помогна за спасяването от коронавируса на гражданите на десетки държави“, изтъква още премиерът Борисов в писмото си до френския президент Макрон. Междувременно вицепремиерът и министър на външните работи Екатерина Захариева изпрати благодарствено писмо до министъра за Европа и на външните работи на Франция Жан-Ив Льо Дриан за подкрепата, която Франция оказа при извеждането на двамата български граждани от Ухан, съобщиха от Външно. „Приемете най-искрената ми благодарност за съпричастността и неоценимото съдействие на Франция при извеждането на двамата български граждани от центъра на епидемията на коронавируса – град Ухан, Китай“, посочва в писмото си до Льо Дриан външният ни министър. Екатерина Захариева подчертава, че това не е първият път, когато Франция проявява солидарност и оказва такава незаменима подкрепа на България и на българските граждани в труден момент. „Оценяваме високо сътрудничеството с всички свои партньори и съюзници и сме част от съвместните усилия в борбата за справяне с поредното предизвикателство, пред което сме изправени в съвременния свят“, заявява Екатерина Захариева в писмото до министъра на за Европа и на външните работи на Франция Жан-Ив Льо Дриан.", "date": "2020.02.02", "title": "Борисов благодари на Макрон за извеждането на българите от Ухан"}
{"url": "https://faktor.bg/bg/articles/novini-balgariya-zaloveniyat-v-slatina-kokain-e-za-blizo-100-mln-leva", "text": "„Около 500 килограма е открития преди дни кокаин, импрегниран в кашони с цитрусови плодове“, съобщи във Варна главният секретар на МВР Ивайло Иванов.   По думите му пазарната стойност на накротика е около 100 милиона лева „Кашоните са близо 7000 на брой. Те са прибрани вече на сигурно място, охраняват се денонощно от колеги от жандармерията. Назначени и съответните експертизи. Но това е нов начин и за нас. От нашите информация, която имаме, оперативна, само предполагаме, че в кашон трябва да има от 80 до 100 грама кокаин да бъде извлечен“. Главен комисар Иванов каза още, че за разлика от метода, каналите за трафик на наркотика са стари, а лицата - познати.", "date": "2020.02.02", "title": "Заловеният в \"Слатина\" кокаин е за близо 100 млн. лева"}
{"url": "https://faktor.bg/bg/articles/novini-balgariya-ruskiyat-poslanik-ne-znam-kak-shte-prodalzhat-otnosheniyata-ni-sled-izgonvaneto-na-diplomatite-ni", "text": "\"Отношенията между България и Русия съществуваха по един начин преди 21 октомври миналата година и по друг начин след тази дата. Дотогава отношенията ни се развиваха много добре. След това започнаха проблемите. Поканиха ме в МВнР и ми съобщиха, че наши дипломати трябва да напуснат страната\", заяви пред бТВ руският посланик Анатолий Макаров. \"Две седмици след тържественото откриване на \"Турски поток\" пак ме извикаха в МВнР и то след като е оповестено вече публично и ми съобщават, че двама от нашите служители се занимават с противоправна дейност и трябва да напуснат, а прокуратурата издирва с \"Интерпол\" трима руски граждани. Не знам как ще се развият отношенията ни нататък\", добави той. По думите му, през цялата история на отношенията ни не е имало такъв прецедент. \"Какво се случи, че след като \"Турски поток\" стигна до българската граница се проявиха тези проблеми. На някой не му харесва \"Турски поток\" да бъде изграден - и в чужбина, и в България. И то всичко се случва през последните три месеца\", повтори руският посланик. \"Онова, което става не може да предизвиква други чувства освен огорчение. Тези неща не могат да бъдат обяснени. Аз много бих искал този \"лов на руски дипломати\" да спре, а силите, които пречат на \"Балкански поток\" да оставят и България, и Русия\", призова Макаров. Според него, \"Балкански поток\" е абсолютно различен от \"Турски поток\" проект. Макаров обяви, че твърденията за отравянето на Гебрев, както и съществуването на групи руски агенти от ГРУ, които изпълняват мокри поръчки му звучат като \"фантазии\". \"Тази история с Гебрев е някаква абсолютно странна реанимирана история, за да се \"подгреят\" нашите отношения. Знам, че са поискали тези хора да бъдат издирвани с Интерпол\", но искам да знам защо сега, а не преди година. Това че е изпратено искане в \"Интерпол\" не означава, че тези хора са виновни\", каза още руският посланик. По думите му, не е цивилизовано за един месец трима дипломати да бъдат екстрадирани. \"Вие разбирате, че обстановката не е благоприятна. Има сили, които не искат президентът Владимир Путин да дойде тук\", заяви гневно Макаров.", "date": "2020.02.02", "title": "Руският посланик: Не знам как ще продължат отношенията ни след изгонването на дипломатите ни"}
{"url": "https://faktor.bg/bg/articles/novini-svyat-dvama-dushi-sa-postradali-pri-teroristichnoto-napadenie-s-nozh-v-london", "text": "Двама души са ранени при терористичното нападение в Южен Лондон, полицията е застреляла нападателя, съобщи Sky News.  \"Ние вярваме, че двама души са ранени. Чакаме допълнителна информация за тяхното състояние\", се казва в съобщение на полицията. По-рано Скотланд Ярд съобщи, че няколко души са били намушкани в резултат на терористично нападение в южната част на британската столица, в района на Стрейтъм.  Според Sky News нападението е извършено от ислямист.", "date": "2020.02.02", "title": "Двама души са пострадали при терористичното нападение с нож в Лондон"}
{"url": "https://faktor.bg/bg/articles/novini-balgariya-g-bliznashki-mnozina-se-opitvat-da-osuetyat-reshenieto-na-ks-za-prezidenta-zashtoto-ne-znayat-kakvo-shte-posledva", "text": "\"Ситуацията е доста поучителна, определени среди се опитват да създадат истерия около това. Категорично искам да заявя, че нещо като абсолютен имунитет, що се отнася до президента, в нашата конституция няма. Самият член 103 показва нещо друго - че има изключение от общото правило, посочвайки държавната измяна и нарушаване на конституцията\", коментира пред Нова телевизия преподавателят по конституционно право и бивш премиер проф. Георги Близнашки. \"Тук имаме фундаментален проблем и той е, че това са двете висши престъпления и те не са установени по законодателен ред. Това налага да има съответно тълкуване. Там има една предварителна фраза, наказателно-процесуалният кодекс се измени няколко пъти и е много важно да се фиксира предварителната проверка на прокуратурата дали е част от досъдебното производство и какво трябва да се направи със събрания материал\", смята той. \"В една република не може да има безотговорни фактори, всички поемат отговорност. В нашия случай с държавния глава, той не е освободен от отговорност, тъй като всички негови актове се преподписват от министър-председателя или съответния министър. Абсолютен имунитет са имали абсолютните владетели и от историята знаем как завършва животът им. Всички трябва да са готови да носят отговорност. Друг е въпросът за процедурите и за начина, по който това трябва да бъде осъществено. За това е много важно хората на върха на държавата да знаят, че носят отговорност\", каза още Близнашки.                \"Много съжалявам, че президента с такава лекота направи тази крачка. Смятам, че прокуратурата действаше правилно и в обществен интерес\", добави професорът. Близнашки направи аналогия с процедурата по импийчмънт срещу Тръмп, която започна след като офицер даде показания, според които се накърнява обществения интерес. \"Мнозина се опитват да осуетят решението на Конституционния съд, защото не знаят какво ще последва. Аз се надявам тази история да завърши по един легитимен начин. След като искаш светлината на прожекторите да бъде навсякъде, трябва да се научиш да поемаш отговорността. При тази ситуация, единственият начин е да подадеш оставка. Ясно ми е, че това няма да се случи\", заяви още проф. Близнашки.", "date": "2020.02.02", "title": "Г. Близнашки: Мнозина се опитват да осуетят решението на КС за президента, защото не знаят какво ще последва"}
{"url": "https://faktor.bg/bg/articles/novini-svyat-gartsiya-zasilva-granichniya-kontrol-sreshtu-migrantite-s-voenni-patruli-kameri-i-plavashta-bariera", "text": "Гърция засилва граничния контрол срещу мигрантите с военни патрули, камери и плаваща бариера към островите. Жителите на островите в Егейско море отново са готови на протести срещу хилядите мигранти. Съвместни партули от военни и полицаи охраняват вече сухопътната граница с Турция.Засилен е контролът и по протежението на река Марица, която в последните месеци се използва най-често от трафиканти за навлизане на нелегални мигранти. От министреството на отбраната съобщиха,че поставят камери за наблюдение по 200 километровата граница. Местните жители до границата, както и кметовете на първите села на гръцка територия, признаха пред медиите, че вече не навлизат бежански семейства, а групи по 20 човека само от мъже. Мигрантите сами съобщават, че използват Гърция за транзитна страна и целта им е да достигнат Италия и Германия. Свързват се с мафията на трафикантите в Солун, плащат няколко хиляди евро, за да преминат през границата на Северна Македония и Албания. По официални данни 120 хиляди мигранти са блокирани в Гърция. Консервативното правителство на Мицотакис засили охраната по достъпа към островите в Егейско море с плаваща бариера, което няма да реши проблема с мигрантите според специалистите. Атина отново поиска солидарно разпределение на мигрантите между всички страни от Европейския съюз.", "date": "2020.02.02", "title": "Гърция засилва граничния контрол срещу мигрантите с военни патрули, камери и плаваща бариера"}
{"url": "https://faktor.bg/bg/articles/nauka-italianski-ucheni-uspyaha-da-izolirat-koranavirusa", "text": "Италиански учени успяха да изолират коранавируса, съобщи министъра на здравеопазването на Италия Роберто Сперанца, цитиран от БНР. Вирусът е бил изолиран в лабораториите на Националния институт по инфекциозни заболявания в Рим “Ладзаро Спаланцани”, където бяха приети преди дни двама китайски туристи със съмнение за заболяване.  Италия е първата страна в Европа, успяла да изолира коронавируса. Резултатите ще бъдат предоставени на международните компетентни органи. Министърът на здравеопазването Роберто Сперанца каза: \"Изолирането на вируса дава много възможности за да бъде изучен и да се разбере по-добре какво може да се направи, за да се спре разпространението му. Той ще бъде предоставен на цялата международна общност. Сега ще бъде по-лесно да се осъществява лечението\".  До шест месеца е възможно да бъде изработена ваксина.", "date": "2020.02.02", "title": "Италиански учени успяха да изолират коранавируса"}
{"url": "https://faktor.bg/bg/articles/novini-svyat-boris-dzhonsan-velikobritaniya-nyama-da-napravi-nikakvi-otstapki-pred-es", "text": "Премиерът на Великобритания трябва да поиска Европейският съюз да се отнася към страната като равнопоставена и да каже на избирателите, че „никое постижение не е извън нашия обхват“, пише британското издание The Daily Express. С предложението „вземи или си тръгни“ той трябва да каже, че Брюксел има избор между търговска сделка, която позволява безмитен достъп, подобна на тази, постигната с Канада, или подобна на тази с Австралия. Този тон на нещата идва, след като влиятелна група от партията на торите настоява Борис Джонсън да бъде амбициозен и да започне изграждането на общото търговско споразумение. Това идва и след призивите на Консервативната партия на Канада за смекчаване на миграционните споразумения между Великобритания, Канада, Австралия и Нова Зеландия. Източници твърдят, че той ще представи своя план за предстоящите търговски преговори по-малко от 72 часа след излизането на Великобритания от ЕС. „Има само два вероятни резултата в преговорите-постигането на споразумение за свободна търговия като това с Канада или по-слабо споразумение като с Австралия. Щастливи сме да преследваме и двата варианта“, заяви служител от правителството. В посланието си до ЕС и Америка, Джонсън също ще очертае своите червени линии. Очаква се той да каже, че Национална здравна служба „няма да присъства на масата на преговорите“. Премиерът ще посочи, че стандартите на Обединеното кралство вече надминават стандартите на ЕС в ключови области като отпуска по майчинство, минимална работна заплата и пластмасата за еднократна употреба. Посланието е насочено и към тези, които бяха против излизането на ЕС, така и Лейбъристката партия, които твърдят, че след Брекзит ще има по-ниски стандарти. Твърдото послание на Джонсън към ЕС идва след ранните искания на Брюксел, че Великобритания трябва да разреши достъпа до своите риболовни води и да остави границите си отворени за свободно движение. Преговарящите от Обединеното кралство, водени от Дейвид Фрост, сега се стремят да осигурят споразумение, което е толкова амбициозно, колкото сделката с Канада. Джонсън ще отбележи, че страни като Япония и Канада не е трябвало да се подписват правилата на ЕС и ще заяви, че Великобритания очаква „подобно третиране“. Той ще се съсредоточи и върху разгръщането на потенциала на нацията, която сега е свободна да взема свои собствени решения. Очаква се той да каже, че „никое постижение не е извън нашия обхват“. Той ще потвърди, че преговорите със САЩ, Австралия, Нова Зеландия и Япония ще се проведат едновременно с ЕС и ще им бъде дадена равна тежест, но оказвайки допълнителен натиск върху Брюксел за компромиси.", "date": "2020.02.02", "title": "Борис Джонсън: Великобритания няма да направи никакви отстъпки пред ЕС"}
{"url": "https://faktor.bg/bg/articles/novini-svyat-belgiyskata-politsiya-e-obezvredila-napadatel-s-nozh-v-grad-gent", "text": "Неизвестен нападател е атакувал с нож минувачи в центъра на Гент в Западна Белгия, съобщи вестник Het Laatste Niews, цитиран от \"Фокус\" Полицейски патрул e открил огън по нападателя и го е неутрализирал, ранявайки го в ръката. Престъпникът е задържан. По предварителна информация, един минувач е ранен в стомаха, а втори - в ръката. Засега няма информация за състоянието им.", "date": "2020.02.02", "title": "Белгийската полиция е обезвредила нападател с нож в град Гент"}
{"url": "https://faktor.bg/bg/articles/obshtestvo-zakon-i-red-23-dushi-sa-zadarzhani-pri-aktsiya-na-patya-v-plovdiv-dvama-ot-tyah-za-podkup", "text": "23 лица задържа пловдивската полиция, от които двама с подкуп, при крупна акция на пътя, съобщи \"Фокус\", като се позовава на говорителя на ОДМВР. Акцията е проведена под наблюдение на Окръжна прокуратура Пловдив. В рамките на 36 часа полицията в Пловдив проведе специализирана полицейска операция на територията на областта за проверка на водачи на МПС по ЗДВП. Проверени са били 2011 МПС и 2633 ма водачи на територията на областта. Съставените АУАН са 179, а наложените глоби по фиш 201 броя. За различни нарушения са образувани 36 досъдебни производства и 2 бързи. Двама от проверените водачи-един на територията на Пловдив и един в Асеновград, са се опитали да дадат подкуп на проверяващите ги униформени служители и са задържани на основание чл.304 а от НК. При 26 от проверените водачи дрегерът е показал, че са шофирали под въздействие на алкохол с над 1.2 промила, а при 16 души е отчел под 1.2 промила. Шестима са задържаните водачите, управлявали МПС под въздействие на наркотични вещества. 74 от проверените шофьори са били без поставен обезопасителен колан,а 52 от автомобилите са били технически неизправни. Десет от автомобилите са били без сключена застраховка Гражданска отговорност , а 49 от проверените лица са били с нередовни документи. 21 са констатираните нарушения свързани с неспазване на светлинни сигнали и пътна маркировка. Санкционирани за други нарушения по Закона за движение по пътищата са 203 от проверените водачи. Като резултат от проведената акция на територията на област Пловдив за различни криминални престъпления са задържани 23 лица. Най- голям брой нарушители са установени в Хисар, където 5-ма от водачите са шофирали след употребата на алкохол и един под въздействие на наркотици. Най-високият отчетен показател в населеното място е 1.84 промила. В Раковски шофирали след употреба на алкохол са били 3- ма от водачите, като най- високият отчетен показател е 1.79 промила.", "date": "2020.02.02", "title": "23 души са задържани при акция на пътя в Пловдив, двама от тях за подкуп"}
{"url": "https://faktor.bg/bg/articles/obshtestvo-zakon-i-red-aktsiya-sreshtu-bitovata-prestapnost-vav-varna", "text": "Продължава акцията на прокуратурата и МВР срещу битовата престъпност.  Главният прокурор Иван Гешев е във Варна, където се провежда операцията. Очаквайте подробности", "date": "2020.02.02", "title": "Акция срещу битовата престъпност във Варна"}
{"url": "https://faktor.bg/bg/articles/obshtestvo-zakon-i-red-11-dushi-s-dve-i-poveche-visyashti-dela-zadarzhani-pri-spetsializirana-operatsiya-na-prokuraturata-i-mvr", "text": "11 лица с две и повече висящи дела са били задържани при специализирана операция на прокуратурата и МВР срещу битовата престъпност в Белослав и варненското село Синдел. Там в момента е и главният прокурор Иван Гешев, който в събота обяви, че държавата започва война срещу битовата престъпност. По-късно се очаква той и главният секретар на МВР Ивайло Иванов да посетят и пристанище Варна, откъдето за Италия ще бъде върнат незаконно внесен у нас боклук.", "date": "2020.02.02", "title": "11 души с две и повече висящи дела задържани при специализирана операция на прокуратурата и МВР"}
{"url": "https://faktor.bg/bg/articles/novini-svyat-kitay-postavi-pod-karantina-oshte-edin-grad-na-800-km-ot-uhan", "text": "Китай блокира още един голям град, далеч от епицентъра на коронавирусната епидемия, докато броят на смъртните случай нарасна до 304, а във Филипините беше съобщено за първия починал извън Китай, предава AFP. Последните събития допринесоха за задълбочаване на тревогата относно потенциала на вируса да се разпространи все по-бързо и по-бързо, тъй като правителствата по света затвориха границите си пред хора от Китай. Борейки се да овладеят вируса, властите на практика затвориха източния град Уънчжоу в неделя - на около 800 километра от Ухан, метрополията, в основата на епидемията Откакто се появи в Ухан в края на миналата година, коронавирусът е заразил близо 14 500 души в Китай и достигна до 24 страни. Повечето от заразените в чужбина са хора, пътували до Ухан, индустриален център с 11 милиона жители или от околните райони на провинция Хубей.", "date": "2020.02.02", "title": "Китай постави под карантина още един град - на 800 км. от Ухан"}
{"url": "https://faktor.bg/bg/articles/novini-svyat-london-planira-mitnicheski-kontrol-na-stokite-ot-es", "text": "Великобритания въвежда пълни митнически проверки на стоки от Европейския съюз. Това става ясно от план за действие на правителството на Борис Джонсън, с който разполагат британски медии. Според тяхната информация фирмите, които правят бизнес през границата ще бъдат известени за промяната на 10 февруари. Предвиждат се физически проверки на камионите с домати, сирене, месо и всякакви други стоки. Пълната митническа инспекция би забавила значително движението на стоки през границата.  Според анализи в британската преса така Борис Джонсън иска да изпрати послание на европейците, че ще бъде безкомпромисен на предстоящите преговори за правилата за търговия.", "date": "2020.02.02", "title": "Лондон планира митнически контрол на стоките от ЕС"}
{"url": "https://faktor.bg/bg/articles/novini-balgariya-a-kovachev-nyama-logichno-obyasnenie-zashto-rumen-radev-ne-otdava-pochit-na-zhertvite-na-komunizma", "text": "\"На 1 февруари отбелязахме 75 години от най-черната дата в съвременната българска история – масовото избиване на българския елит от комунистите. В столицата пред Мемориала на жертвите на комунизма стотици хора преклониха глава пред жертвите. И тази година големият отсъстващ от събитието беше президентът Румен Радев, който не е отдавал почит на избитите от режима откакто е встъпил в длъжност – вече трета година\", написа в профила си евродепутатът от ЕНП/ГЕРБ Андрей Ковачев, който съобщи, че преди 1 февруари е изпратил и писмо до президента, за да го призове да почете паметта на жертвите. „В писмото изразих своята вяра, че ще намери подобаващ начин да почете паметта на загиналите офицери и генерали от българската армия. Избит е висшият генералитет на Царска България – може би над 40 генерали. Вярвах, че той като български генерал, ще намери начин да почете тяхната памет“, разказа Ковачев. За съжаление, никакъв отговор не пристигна от \"Дондуков 2\" – нито от Радев лично, нито от президентската институция.  \"Все още се надявам да получа някаква реакция, но за съжаление, засега няма\", написа евродепутатът. Ковачев не може да си обясни как е възможно президентът за поредна година да подминава датата. \"Няма логично обяснение – избран е за президент на всички българи. В страната има закон, който обявява режима за престъпен, през 1944 година има хиляди жертви и убийства. Не разбирам как не намира сила и начин да почете паметта на военния, на политическия, на икономическия и на академичния елит на Царство България\". Андрей Ковачев е категоричен, че сме длъжни да предаваме паметта за случилото се на младите поколения. \"Иначе има огромна опасност да повторят грешките и ужасите от миналото, да ги понесат на собствените си плещи. Само ако знаят какво се е случвало, ще имат имунитет към екстремните идеологии – като националсоциализма, фашизма и комунизма, които взеха милиони жертви в Европа. Затова е изключително важно да пазим тази памет – не защото искаме реванш, а просто за да не се повтаря нещо, което вече е било изпитано и доказано не работи. Не бива да се казва: \"Имало е грешки, но сега ще направим втори опит и ще сработи\". Не, тоталитарният начин на управление никога и никъде не е довел до щастие, благоденствие и свобода на хората. Това не е констатация за България – важи за целия свят\", казва евродепутатът от ЕНП.", "date": "2020.02.02", "title": "А. Ковачев: Няма логично обяснение защо Румен Радев не отдава почит на жертвите на комунизма"}
{"url": "https://faktor.bg/bg/articles/novini-balgariya-vrashtame-v-italiya-28-konteynera-s-otpadatsi", "text": "28 от пристигналите до момента 127 контейнера с италиански боклук на пристанище Варна-запад получиха разрешение за реекспорт. Това обяви във Варна главният прокурор Иван Гешев, който лично дойде на пристанището.   Част от товара, който пристигнал на пристанището от 9 октомври до 25 ноември 2019 година, получи разрешение за реекспорт след работно съвещание в прокуратурата. Както е известно, по вноса на контейнерите с отпадъци от Италия се води досъдебно производство в Районната прокуратура във Варна по член 353г, ал. 1 от Наказателния кодекс.   Смесеният боклук, който е манифестиран като пластмасови отпадъци и каучук, а съдържа текстилни, стъклени и дървени отпадъци, ще бъде върнат на изпращача – италианската фирма \"Дентиче пантелоне\" от град Салерно.   Получател на 127 контейнера е фирма \"Блацион\" ООД, която е регистрирана в София. Отпадъците от Италия са били предназначени за \"Trash Universe\" ЕООД в град Гълъбово, където е трябвало да бъдат изгорени.   Реекспортът ще бъде осъществен от контейнерния превозвач \"Maersk\". 40-футовите контейнери с италиански боклук са в режим временно съхранение до 90 дни, чийто срок е изтекъл за по-голямата част от тях.   На пристанището присъстваха още апелативният прокурор на Варна Владимир Чавдаров, главният секретар на МВР главен комисар Ивайло Иванов и директорът на ОД на МВР във Варна старши комисар Данаил Пашов. Министърът на околната среда и водите Емил Димитров също бе на място.", "date": "2020.02.02", "title": "Връщаме в Италия 28 контейнера с отпадъци"}
{"url": "https://faktor.bg/bg/articles/novini-svyat-nameriha-migranti-v-hladilen-kamion-v-ukrayna", "text": "Украинските власти откриха четирима афганистанци, скрити в хладилен ТИР, превозващ ябълки. Инцидентът е станал в близост до Лвов, предава РИА Новости.   Нелегалните пътници били заловени, след като шофьорът на ТИР-а чул тропане и помолил полицаи за проверка. Пристигналите на мястото на инцидента служители на реда не успели да установят вербален контакт с нелегалните мигранти, съобщават украинските власти. \"Полицаите са отворили вратите на тежкотоварния камион с реален риск за живота си. Открили са мигрантите седнали сред щайгите с ябълки. Лекарите, дошли на място, са ги прегледали и установили, че нямат нужда от хоспитализация\", съобщават властите.   Трима от заловените мигранти са непълнолетни и ще бъдат съдени за незаконно влизане в Украйна.", "date": "2020.02.02", "title": "Намериха мигранти в хладилен камион в Украйна"}
{"url": "https://faktor.bg/bg/articles/novini-balgariya-mazhoritarniyat-sobstvenik-na-levski-georgi-popov-sashto-e-arestuvan-v-oae", "text": "Мажоритарният собственик на ФК Левски Георги Попов е един от задържаните в Обединените арабски емирства заедно с бизнесмена Васил Божков, съобщи БНР. Властите в емирствата са изпратили официално потвърждение до българските власти и за ареста на Попов. Георги Попов е притежател на близо 85% от акциите на ФК Левски и беше обявен за издирване. Във Варна главният прокурор Иван Гешев потвърди, че издирваният бизнесмен Васил Божков е задържан в ОАЕ и заяви, че се изготвят необходимите документи за екстрадицията.", "date": "2020.02.02", "title": "Мажоритарният собственик на \"Левски\" Георги Попов също е арестуван в ОАЕ"}
{"url": "https://faktor.bg/bg/articles/novini-svyat-minsk-podkrepya-uchastieto-na-sasht-v-razreshavaneto-na-konflikta-v-donbas", "text": "Минск подкрепя участието на САЩ в преговорите във всякакъв формат за разрешаването на конфликта в Югоизточна Украйна, предава руската медия „Спутник“, като се позовава на информация на телевизионния канал „360“. Според канала съответното изявление е направено по време на среща между външния министър на Беларус Владимир Макей и държавния секретар на САЩ Майк Помпео. „Ние възнамеряваме и сме готови да направи всичко, за да може възможно най-скоро да се прекрати кризата в източната част на Украйна. В Беларус сме готови да предоставим място за всякакви срещи и преговори. Ние подкрепяме всеки формат, включително с участието на САЩ, ако те могат да помогнат за разрешаването на кризата в Украйна“, заяви Владимир Макей. В отговор Помпео заяви, че „целият свят“ трябва да участва в разрешаването на конфликта в Украйна.", "date": "2020.02.02", "title": "Минск подкрепя участието на САЩ в разрешаването на конфликта в Донбас"}
{"url": "https://faktor.bg/bg/articles/novini-svyat-v-germaniya-potvardiha-osmi-sluchay-na-koronavirus", "text": "Броят на потвърдените случаи на заразяване с коронавирус в Германия достигна до осем души. Вирусът е открит при още един жител на Бавария, заявиха от баварското министерство на здравеопазването, предава РИА Новости. „Представител на министерството заяви в Мюнхен, че в Бавария е потвърден още един случай на коронавирус. Това е 33-годишен жител на Мюнхен. Той е служител на компанията от окръг Щарнберг, където са работили шестима души, заразени с коронавирус“, се казва в съобщението на ведомството. Броят на заразените с коронавирус в Китай достигна 14 хил. души, а броят на смъртните случаи 304. Още 100 души се заразиха извън Китай. Световната здравна организация призна коронавируса за заплаха от международно значение за здравето на хората.", "date": "2020.02.02", "title": "В Германия потвърдиха осми случай на коронавирус"}
{"url": "https://faktor.bg/bg/articles/novini-balgariya-ministar-emil-dimitrov-da-bade-vavedena-kvota-parvo-da-se-izgaryat-50-balgarski-boklutsi-sled-tova-da-se-priemat-chuzhdi", "text": "„Искам да въведена квота първо 50% български боклуци да се горят, а след това да се приемат чужди. Това заяви министърът на околната среда и водите Емил Димитров, по време на брифинг на пристанище „Варна – Запад“, съобщи агенция „Фокус“ .  Успоредно с това ще бъдат затворени няколко вносители на отпадъци, ще бъдат наложени драстични правила за брокерите, като по всяка вероятност те ще отпаднат от пазара.  Емил Димитров допълни, че това което в момента се случва под ръководството на главния прокурор Иван Гешев и координацията, която е била извършена по указания на министър-председателя е – всички министерства ангажирани с тази дейност да налагат изключително строг контрол. „Затваряме пристанища, ж.п. входовете към страната и ще изпратим кадри по вътрешнообщностните митници и граници, където има пунктове за въвеждане на отпадъци в България. Целта е да могат специалистите още на място да ги връщат. А всичко което е вече тук - ще бъде подложено на сериозен контрол. Реално проблемът се отнася до това, което вече е внесено. Уплашени, че ще намерим контейнери, ги изхвърлят по всякакви дерета, за да могат да кажат – вижте колко е зле, къде е държавата? Но това е резултат на усилията, които се полагат от страна на институциите и показва, че наистина се действа ефективно в тази насока“, категоричен бе министърът на околната среда и водите. Емил Димитров подчерта, че когато всички министерства и институции координират усилията си, гражданите ще видят нагледно как работи системата. Еко министърът допълни, че в момента предстои на много централи да им се направи ОВОС, като вниманието на институциите е заострено. „Целта не е да се затварят централите, а да продължат работа, но с филтри и всичко, което Законът изисква от тях“, коментира министърът на околната среда. На въпрос дали ще има и физически контрол спрямо пратките с боклук, Емил Димитров потвърди и допълни: „Изготвен е списък, който ще бъде предоставен на митницата. В него ще фигурират имената и телефоните на инспекторите и когато имат съмнение за даден контейнер, ще бъде сигнализиран точно определен човек, който ще идва от София, за да извърши проверката. Ако контейнерът не отговаря, веднага се връща“.", "date": "2020.02.02", "title": "Е. Димитров: Да бъде въведена квота първо да се изгарят 50% български боклуци, след това да се приемат чужди"}
{"url": "https://faktor.bg/bg/articles/novini-balgariya-geshev-pita-radev-kakvo-tryabvashe-da-napravya-az-s-tova-delo-da-go-skriya-da-go-unishtozha", "text": "\"Прокуратурата няма лично отношение и не се водят лични битки, а битката е за спазване на закона. Няма разследване около президента в момента\", заяви пред журналисти главният прокурор Иван Гешев по повод питането до КС за имунитета на президента и аудио записите с Румен Радев и шефа на ВВС.   \"Главният прокурор беше сезиран от наблюдаващия прокурор, според когото има неяснота по приложението на чл. 103 от Конституцията. Това, което направих, е действие на институционално ниво - сезирах Конституционния съд, тоест няма нищо лично в това\", поясни Иван Гешев.    \"Аз питам Конституционния съд по въпросите, които са ми поставени от наблюдаващите прокурори. Какво трябваше да направя аз с това дело - да го изтрия, да го унищожа? Постъпих по единствения възможен начин - да сезирам КС\", изтъкна Гешев.   Гешев припомни, че от действията на прокуратурата са недоволни всички, към които тя се е насочила, за да ангажира тяхната наказателна отговорност. \"Защитни тези може да има всякакви от хората, които евентуално са нарушили закона\", каза още Гешев.", "date": "2020.02.02", "title": "Гешев пита Радев: Какво трябваше да направя с това дело? Да го скрия? Да го унищожа?"}
{"url": "https://faktor.bg/bg/articles/novini-svyat-poredno-zemeteresenie-v-turtsiya", "text": "Земетресение с магнитуд 4,6 разлюля западния турски окръг Маниса рано днес, предаде Анадолската агенция, като се позова на Дирекцията за управление при бедствия и извънредни ситуации. Трусът е локализиран в района на Акхисар в 3:23 ч. местно време, на дълбочина от шест километра, предава БТА. Няколко вторични труса са регистрирани след това, посочва Дирекцията за управление при бедствия и извънредни ситуации. Няма информация за пострадали хора. От началото на 2020 г. Турция бе разтърсена от серия земетресения, отбелязва Анадолската агенция. Най-силното стана на 24 януари в източния окръг Елязъг и бе с магнитуд 6,8. Трусът отне живота на 41 души, а 1600 бяха ранени. Земетресението бе усетено и в съседни държави, сред които Грузия и Сирия.", "date": "2020.02.02", "title": "Поредно земетересение в Турция"}
{"url": "https://faktor.bg/bg/articles/novini-balgariya-zaharieva-imame-palno-doverie-v-sposobnostta-na-kitay-da-kontrolira-virusa", "text": "„Високо оценяваме неспирните усилия на китайското правителство да се бори с новия коронавирус и имаме пълно доверие в способността на Китай да контролира вирусното заболяване. Китай предприе бързи и силни мерки, като въведе национален механизъм за предотвратяване и контрол, който се надяваме, че ще бъде ефективен за ограничаване по-нататъшно разпространение на вируса\", заяви в писмото Екатерина Захариева. Външният ни министър изрази съболезнования за загубените животи в следствие на болестта и пожела бързо възстановяване на всички заразени в Китай. В писмото си до министъра на външните работи на Китайската народна република Екатерина Захариева благодари на китайското правителство за грижите към всички българи, които понастоящем живеят там. „Приемете моята благодарност за грижата за всички български граждани, които пребивават в Китайската народна република. Оставам убедена, че ще се справите успешно с това велико предизвикателство за добро на всички\", посочи Екатерина Захариева в писмото да министър Ван И.", "date": "2020.02.02", "title": "Захариева: Имаме пълно доверие в способността на Китай да контролира вируса"}
{"url": "https://faktor.bg/bg/articles/novini-balgariya-menda-stoyanova-uchastieto-na-balgariya-v-evrozonata-ne-e-samotsel", "text": "„Участието на България в еврозоната не е самоцел. Участието в еврозоната ще донесе редица икономически предимства. Има и една стратегическа цел, която би се постигнала – необратима евроинтеграция на България... Не е въпрос просто на хрумване за промяна на курса на лева към еврото, а въпрос на това как за последните 23 години се е държала българската икономика при такъв курс“. Това каза пред БНР Менда Стоянова от ГЕРБ и председател на комисията по бюджет и финанси. „Всички знаем, че и в момента сме една от най-стабилните финансово и фискални държави. Много по-добре от други държави в еврозоната. Народното събрание прие решение, за да може всеки български гражданин да е спокоен… България категорично няма да участва в ERM II при друг курс, освен при сегашния. Гаранцията е Народното събрание“, увери Стоянова в предаването „Неделя 150“. Менда Стоянова посочи, че „зад нашия фиксиран курс стоят 160% от цялата левова маса евро“: „Това означава, че всеки български гражданин, всяка една фирма, ако реши утре да обърне своите левове в евро, БНБ има ресурс – 160% повече ресурс в евро. Това означава, че имаме златен лев, вързан за еврото. Защо сега ще трябва да се поддаваме на внушения, че това ще се промени под натиска на един или друг?“. Стоянова каза, че нито една партия досега не е изразила отношение да не влизаме в еврозоната: „Ние от 23 години сме един вид в еврозоната, само че с валутния борд. Бордът държи котва на фискалната дисциплина и това в някаква степен пречи на рязкото развитие на икономиката на базата на публични инвестиции“.", "date": "2020.02.02", "title": "Менда Стоянова: Участието на България в еврозоната не е самоцел"}
{"url": "https://faktor.bg/bg/articles/novini-balgariya-haralan-aleksandrov-darzhavata-nastapva-v-sferi-v-koito-e-otsastvala-dalgo", "text": "\"Хората просто не знаят за какво да се паникьосат вече. Тъкмо тръгнат да се паникьосват за нещо и нещо друго вълнуващо се случи\", така коментира изминалата седмица социалният антрополог Харалан Александров пред БНТ. \"Ние много дълго време поддържахме тезата, че живеем в много скучен свят на застой, на повтаряемост, на формално участие в обществения живот и някак си ни изненада, така е общото усещане за лек шемет от това, което се случва последната седмица\", допълни той. Според него държавата настъпва в сфери, в които е отсъствала от много дълго време.  \"По отношение на водната криза това е ВиК холдинга, който ценрализира управлението. По отношение на фиска, това е настояването да се плащат данъци и мига, в който се осъществява съответната финансова транзакция, което предизвика доста сериозна съпротива. По отношение на хазарта - връща се едно цяло поле, каквото е лотарията. Бизнесът с лотарията е много особено явление. Той не произвежда стоки и услуги. Той по-скоро произвежда надежда и фантазии за успех и в този случай повече прилича на събиране на данък и то доброволен данък, от бедните хора\", коментира Александров. Според него загрижеността не е лицемерна в този случай.  \"Тя е автентична. Съвсем друг, според него е въпросът, какви ще се последствията от това рязко действие, защото Васил Божков е интегрална част от елита на прехода. Заявката на прокуратурата, че започва един вид преразглеждане на криминалния преход, звучи от една страна доста гръмко и обнадеждаващо, от друга страна доста нереалистично, тъй като Божков е особена фигура. Около него имаше цял двор\", каза той.", "date": "2020.02.02", "title": "Харалан Александров: Държавата настъпва в сфери, в които е отсъствала дълго"}
{"url": "https://faktor.bg/bg/articles/novini-svyat-emil-radev-veroyatno-shte-sa-ni-nuzhni-zadgranichni-pasporti-za-da-patuvame-do-velikobritaniya-ot-2021-g", "text": "„Първоначалните условия за българите, които учат във Великобритания, няма да бъдат променени. Университетите в Шотландия заявиха ясно, че няма да има промяна в таксите. Вероятно ще има визи за тези, които работят в страната. Това ще стане ясно, след като разберем дали ще има споразумение между ЕС и Обединеното кралство”, заяви пред Нова телевизия евродепутатът от ЕНП/ГЕРБ Емил Радев.  Той обясни и какво ще се промени за българските превозвачи.  „Ако няма споразумение, вероятно ще влезе в сила митнически режим .И ЕС, и Обединеното кралство се опитват да се договорят, за да не пострада бизнесът, особено на транспортният. След 1 януари 2021 г.обаче вероятно ще са ни нужни задгранични паспорти, за да пътуваме до Великобритания”, прогнозира Радев.", "date": "2020.02.02", "title": "Емил Радев: Вероятно ще са ни нужни задгранични паспорти, за да пътуваме до Великобритания от 2021 г."}
{"url": "https://faktor.bg/bg/articles/novini-svyat-pomoshtnik-na-prezidenta-zelenski-nyama-da-sam-chesten-ako-kazha-koga-i-kak-krim-shte-se-varne-v-ukrayna", "text": "Помощникът на президента на Украйна Андрей Ермак призна, че \"засега\" не знае по какъв начин окупираният от Русия Крим ще се върне в Украйна. \"Бих бил нечестен, ако кажа, че знам как ще стане това\", казва в интервю за \"KRYM – Критичне мислення\" Ермак. В същото време той подчертава:  Никога няма да спрем, никога няма да се откажем да си върнем тази територия\".", "date": "2020.02.02", "title": "Помощник на президента Зеленски: Нe знам кога и как Крим ще се върне в Украйна"}
{"url": "https://faktor.bg/bg/articles/novini-svyat-patriarh-kiril-predlaga-vyarata-v-boga-da-bade-vpisana-v-ruskata-konstitutsiya", "text": "Патриархът на Русия Кирил предлага \"вярата в Бога\" да бъде вписана в руската конституция, съобщава  . \"В нашата Конституция да се споменава Бога. Мнозинството от руските граждани вярват в Бог. И не говоря само за православните, а също и за мюсюлманите, и за много, много други. След като в химна се пее: \"Закриляната от Бога родна страна\", защо да го няма в Конституцията\", попитал Кирил. Как точно трябва да бъде формулирана \"вярата в Бога\" във върховния закон Кирил не пояснил. Припомняме, че на 20 януари президентът Владимир Путин внесе в Думата законопроект с поправки в Конституцията. На 23 януари депутатите гласуваха единодушно \"за\" поправките на първо четене, второто е на 11 февруари.", "date": "2020.02.02", "title": "Патриарх Кирил предлага \"вярата в Бога\" да бъде вписана в руската Конституция"}
{"url": "https://faktor.bg/bg/articles/novini-svyat-daily-sabah-sdelkata-na-veka-na-tramp-e-poveche-ot-proval", "text": "„Сделката на века“ е повече от провал, пише турският журналист Кълъч Канат в материал в турското англоезично издание Daily Sabah, цитиран от \"Фокус\". Стана почти обичайно всяка американска администрация да предлага план за решаване на израелско-палестинския проблем в Близкия изток. За някои, като администрацията на Бил Клинтън, тя се превърна почти в наследство. Администрацията и нейният президент прекараха безброй дни и седмици в процеса и провалът на мирния процес, който те смятаха за най-добрата възможна сделка, ги разстрои дълбоко. За други това беше по-малко важно и по-скоро бе задължение, свързано с президентския мандат в САЩ. Мнозина дори не можеха да убедят страните в конфликта, че са инвестирали в създаването му. Всъщност, въпреки че доскоро той се смяташе за един от най-важните въпроси в Близкия изток, от президент до президент имаше колебания в ентусиазма, когато се захващаха с проблема. Както обаче беше посочено, всеки предходен президент искаше или поне изглеждаше да иска да направи нещо по този изключително сложен въпрос. Това се превърна в един от най-често задаваните външнополитически въпроси на кандидатите за президент по време на техните кампании. Президентът Доналд Тръмп и неговата администрация не са изключение от този модел. Всъщност като автор на „Изкуството на сделката“ той се представи като много амбициозен човек, за да постигне най-добрите оферти. Той оттегли САЩ от Транс-Тихоокеанското партньорство (ТТП) и ядрената сделка в Иран, тъй като според него те не са били в най-добрия интерес на САЩ. Той имаше за цел да предоговори някои от споразуменията, договорени по-рано и подписани от други страни. Той определено имаше за цел да посредничи и да договори сделка за проблем, който никой от предишните президенти не можеше да разреши. Още преди представянето му пред обществото той беше наричан „Сделка на века“ отчасти заради амбицията на президента Тръмп и неговия екип. Обаче понякога амбицията не се припокрива с успеха и осъществимостта на предложения план. Този план, който беше обсъждан и обсъждан през последната година, беше представен миналата седмица на международната общност. В пресконференцията и в множество интервюта архитектите на плана го нарекоха най-добрия и най-всеобхватния. Те изразиха решимостта си да изпълнят този план, дори ако палестинската страна го отхвърли. Оценките на плана след неговото представяне бяха доста мрачни. Имаше критики от експерти, бивши политици и някои законодатели. На първо място, както се очаква, планът не предоставя много насоки или пътна карта за устойчиво и осъществимо споразумение за мир между двете страни в региона. Отсъствието на палестинците в представянето му и липсата на доверие от тяхна страна в процеса, който може да се осъществи по периметъра или „критериите“, определени от този план, направи изпълнението му наистина трудно. Всъщност фактът, че планът не събира или не може да обедини двете страни на конфликта около една маса, се счита за най-голямата му слабост. Много коментатори критикуват едностранния характер на този план като най-слабото му звено. Второ, времето за обявяване на план за такъв критичен въпрос повдигна много вежди през последните няколко дни. Предизвикателната политическа ситуация в Израел с обвинението срещу премиера Бенямин Нетаняху и също толкова противоречивата ситуация, която се случва около импийчмънта на президента Тръмп, накараха мнозина да смятат, че вътрешните политически проблеми са приоритет пред устойчивия и траен мир. Трето, всеки опит за мир трябва да отчита чувствителността на страните към критичните и символични въпроси в конфликта. Емоциите са наистина силни в тези конфликти и едностранните решения по теми като статута на Йерусалим ще направят конфликтите по-трудни за разрешаване. Досега мнозина твърдяха, че планът ще бъде още един от неосъществените и неуспешни опити за разрешаване на конфликта между Израел и Палестина, но начинът, по който е разработен планът, може да направи и бъдещите опити по-трудни.", "date": "2020.02.02", "title": "Daily Sabah: \"Сделката на века\" на Тръмп е повече от провал"}
{"url": "https://faktor.bg/bg/articles/novini-svyat-turska-voenna-kolona-e-vlyazla-v-siriyskata-provintsiya-idlib", "text": "Турска военна колона е пресякла границата със Сирия, съобщи днес арабскоезичният телевизионен канал \"Ал Арабия\", цитиран от БТА. Според информацията на \"Ал Арабия\" колоната се състои от десетки единици бронирана техника, включително танкове.  Панарабският вестник \"Аш Шарк ал Аусат\" съобщава в електронното си издание, че през КПП Кафр-Лусейн в северната сирийска провинция Идлиб е преминала колона от най-малко 40 бронирани машини и танкове на турската армия На 28 януари през същия пункт в Сирия е влязла друга военна колона на турската армия от 30 военни машини, включително 12 бронирани. По данни на \"Ал Арабия\" те са се отправили на юг. Телевизия \"Ал Маядин\" съобщи по-рано, че подразделения на сирийската армия са обкръжили от три страни наблюдателен пост на турската армия в село Маар Хатат в югоизточната част на Идлиб.  На 23 декември бе блокиран друг турски наблюдателен пост в същата провинция, разположен в Сарман. Сирийската армия започна настъпление в Идлиб на 19 декември миналата година и си върна контрола над 46 населени места в южната и източната част на провинцията на територия от 320 кв. км. Идлиб е единственият район в Сирия, който от 2012 г. е под контрола на противници на режима в Дамаск. През 2017 г. там бе обявена зона за деескалация, където се преместиха бойци от дамаското предградие Източна Гута и от други зони, които отказаха да предадат оръжието си. На територията на провинцията действат 12 наблюдателни пункта на турската армия.", "date": "2020.02.02", "title": "Турска военна колона е влязла в сирийската провинция Идлиб"}
{"url": "https://faktor.bg/bg/articles/novini-balgariya-geshev-potvardi-vasil-bozhkov-e-zadarzhan-v-oae", "text": "\"Обявеният за издирване Васил Божков е задържан в Обединените арабски емирства, изготвяме всички необходими документи за екстрадицията му, но дали ще го върнат у нас, е решение на властите в ОАЕ\", съобщи във Варна главният прокурор Иван Гешев. Той пристигна в морската столица с главния секретар на МВР Ивайло Ивано и новият екоминистър Емил Димитров във връзка с ново разследване за откритите 102 контейнера с боклук от Италия на пристанище Варна Запад Очаквайте подробности.", "date": "2020.02.02", "title": "Гешев потвърди: Васил Божков е задържан в ОАЕ"}
{"url": "https://faktor.bg/bg/articles/novini-balgariya-shte-pravi-li-rumen-radev-partiya-vsichko-e-na-masata-nishto-ne-e-izklyucheno", "text": "\"Моето мнение е, че тази комуникация трябва да върви по всякакви институционални канали. Тя трябва да върви не само между президентството и прокуратурата, и между президентството, правителството, Народното събрание, защото в крайна сметка всички работим в интерес на българското общество, на неговото развитие\", каза пред БНТ началникът на кабинета на Румен Радев Калоян Методиев по повод съобщението, че прокуратурата официално прекратява всякакви контакти с президентството. Случилото се през седмицата той определи като атака от гледна точка на президентската институция, още с питането да Конституционния съд, а след това и с оповестяването на СРС-тата. \"Не бих казал, че това нанесе имиджови щети на президента\", смята Методиев, който добави, че няма данни за импийчмънт.  Според него, става въпрос за административно-трудов казус назад в миналото. \"Не може да се подслушва президент, а още по-малко да се размята в публичното пространство. Фактите са безусловни, подслушван е държавният глава, съхранявано е това СРС, вкарва се в публичен оборот. Това нещо е недопустимо. Нито една държава не трябва да си го позволява когато има претенции за държавност, за законност, за спазване на институционална култура, която да гарантира доверие на гражданите в държавата. Ние разбиваме и последното остатъчно доверие, което има това общество, в институциите. А свършили доверието на едно общество към държавата, това означава само едно нещо - криза, революция, улица\", прогнозира той. \"Тази година почна кризисно. Така и ще продължи заради серията нерешени проблеми, няма как и да бъдат решени. Вървим уверено към парламентарните избори, след това имаме и президентски избори. Нормално е да почнат и политическите размествания, всеки да прави сметки и да се опитва да извлече полза в ситуацията за себе си\", коментира Методиев, който заяви, че има \"гласове, които искат президента да направи партия\". \"Всичко е на масата, нищо не е изключено, в политиката не трябва да се изключва нито една опция\", отговори той на въпроса ще прави ли партия Радев след изтичането на мандата му.", "date": "2020.02.02", "title": "Ще прави ли Румен Радев партия: Всичко е на масата, нищо не е изключено"}
{"url": "https://faktor.bg/bg/articles/novini-svyat-304-sa-pochinalite-ot-koronavirusa-parvi-smarten-sluchay-izvan-kitay", "text": "Броят на починалите в Китай от усложнения в следствие на зараза с новия коронавирус достигна 304 души, предадоха световните агенции, като се позоваха на местните власти. 294 са смъртните случаи в Хубей, като в самия Ухан, който се намира в провинцията и от който тръгна заразата, те са 224. Другите смъртни случая са на други места в страната, включително и един в Пекин, предава БТА. В Китай са потвърдени 2590 нови случая на зараза, което води до общо 14 380 потвърдени случая. Във Филипините бе регистриран първи смъртен случай извън Китай на заразен от новия коронавирус, предадоха световните агенции, като се позоваха на съобщение на Световната здравна организация. Става дума за китаец, роден в китайския град Ухан, където се появи първо коронавирусът. Пациентът е бил на 44 години. Той е починал вчера, след като от 25 януари е бил изолиран във болница във Филипините, посочва ДПА. Мъжът е бил партньор на 38-годишната китайка, която беше първият случай на зараза с новия коронавирус във Филипините. Той се е разболял от тежка пневмония. В последните дни от живота си обаче бил стабилен и показвал признаци на подобрение, накрая обаче рязко се влошил и починал. Двойката е пристигнала от Ухан във Филипините на 21 януари. Това са единствените потвърдени случаи на заразата във Филипините засега.", "date": "2020.02.02", "title": "304 са починалите от коронавируса, първи смъртен случай извън Китай"}
{"url": "https://faktor.bg/bg/articles/novini-svyat-shofyor-se-vryaza-v-detsa-na-peshehodna-pateka-v-sidni", "text": "Пиян шофьор се вряза с колата си в група деца в Сидни. При инцидента загинаха две сестри, брат им и братовчедка им. Други три деца са сериозно ранени, съобщи Нова телевизия.  29-годишният шофьор бе обвинен в убийство след злоупотреба с алкохол. Децата пресичали на пешеходна пътека, когато автомобилът се качил на бордюра и се блъснал в групата, твърдят полицаи. Загиналите на място са три момичета на възраст от 8 до 12 години и 13-годишно момче. Ранените две момичета и момче са били откарани в болница, където състоянието им е стабилизирано. Шофьорът, чието име не се съобщава ще бъде изправен пред 20 обвинения в съда.", "date": "2020.02.02", "title": "Шофьор се вряза в деца на пешеходна пътека в Сидни"}
{"url": "https://faktor.bg/bg/articles/novini-balgariya-balgarkite-koito-se-evakuirat-ot-kitay-sa-izleteli-sas-zakasnenie", "text": "Двете наши сънароднички, които трябваше да бъдат евакуирани от Китай са излетели рано тази сутрин със закъснение. Очаква се те да кацнат във Франция, след което ще бъдат транспортирани с военния самолет \"Спартан\" към България. Вчера Правителството обяви четвърта от общо пет степени на опасност заради коронавируса. От Външното ни министерство съветват българите да не пътуват до Китай. А всички, които се връщат от там, ще бъдат подложени на 14-дневна карантина. На летищата ще бъдат монтирани термокамери, които да проверяват състоянието, а при явни симптоми хората ще бъдат транспортирани до лечебните заведения, подготвени за прием на заразени пациенти.", "date": "2020.02.02", "title": "Българките, които се евакуират от Китай, са излетели със закъснение"}
{"url": "https://faktor.bg/bg/articles/novini-balgariya-prof-mira-kozhuharova-dnes-e-pikat-na-gripnata-epidemiya-u-nas", "text": "\"При грипа е малко опасно да се правят прогнози, дори и близки, но всъщност до момента, което наблюдаваме, е че тази седмица, която приключва, всъщност днешният ден ще бъде пикът на грепната епидемия\", обясни в студиото на \"Денят започва с Георги Любенов\" известният епидемиолог проф. Мира Кожухарова. През миналата седмица вече е имало висока заболеваемост у нас. Епидемия имаше на практика в цялата страна. По нейно мнение настоящата седмица ще е върхът на грипната епидемия и ще започне да намалява броя на болните. \"След утихване на най-големия интензитет на грипната епидемия обикновено се появяват усложненията, които най-често са пневмонии. Както всяка година, сезонният грип има еднаква симптоматика. В момента по-особеното е, че са засегнати децата между 5 и 14 години, което не е съвсем обичайно\", обясни тя. Проф. Кожухарова напомни, че антибиотик се взима само тогава, когато е предписан от лекар.  \"Вирусите не се убиват с антибиотици. Те убиват бактерии. Антибиотиците са необходими при бактериални усложнения след грип\", добави тя. \"В огромния процент от хората грипът всъщност минава от само себе си в рамките на 5-6 дни. Грипът е сезонно заболяване и възможностите да се разболеем от него започват от края на септември и продължават до към март. Човек може да преболедува от един щам грипен вирус само веднъж. Проблемът е обаче, че в този сезон, освен грипните вируси, циркулират и няколкостотин други вируси, които предизвикват сходна симптоматика\", каза още проф. Кожухарова.", "date": "2020.02.02", "title": "Проф. Мира Кожухарова: Днес е пикът на грипната епидемия у нас"}
{"url": "https://faktor.bg/bg/articles/novini-balgariya-bez-bitka-s-ruskite-zavisimosti-i-rodnata-mafiya-balgariya-nyama-kak-da-ostane-v-orbitata-na-svobodniya-svyat", "text": "Мисля, че когато става въпрос за борба с руския шпионаж и с производната му организирана престъпност в България, всички трябва да преглътнем и егото, и емоциите си, и вътрешнополитическите си пристрастия (ако имаме такива). Трябва да бъдем безпристрастни, рационални и хладнокръвни. Защото знаем и видяхме колко поколения бяха съсипани по време на прехода от една псевдо държавност, опираща се на бившото КГБ, ДС, както и на руските олигархически кръгове. Обществото, българското общество бе смазано. Справедливостта не само не съществуваше, тя беше  тя беше поставена на самото дъно на системата от морални ценности. Релативизмът победи – бяха размити границите между добро и зло. Това позволи мафиотизация на страната и беззаконие, което надмина редица световни рекорди. Отвсякъде лъхаше една дума: „БЕЗНАДЕЖДНОСТ“. И сега, в този момент, в България заискри една плаха, но видима и осезателна надежда. Тя се опира на категоричното изхвърляне от страната на редица руски шпиони, тя се опира и на действията на прокуратурата и правоохранителните и правораздавателните органи срещу най-тъмните и високи етажи на българската мафиотска действителност. Тя се опира на действия от страна на Главна прокуратура и специалните служби на страната ни в посока защита на националната сигурност и суверенитет на България. За тези си последни крайно решителни действия прокуратурата и службите трябва най-сетне да бъдат поздравени и подкрепени от онази положителна социална енергия, която всъщност превръща дадена нация от шагренова аморфна маса в зряло гражданско общество. Това, което се случва в момента, няма аналог в последните 30 години. За първи път се предприеха действия срещу хора, чието дори само споменаване предизвикваше страх, навеждане и раболепие. Е, сега прокуратурата се отърва от приклякването и раболепието. Прокуратурата заяви: „Не на страха!“ И започна да постига невероятни резултати, за които преди само можехме да мечтаем! Ако сме пълноценни граждани и имаме морал, сме длъжни да подкрепим всички последни акции и действия на българската прокуратура. Тези действия аз бих определил като революция в мисленето, действието, и ангажираността в полза на обществото – най сетне! Искам да попитам някои „центристи“, които по скоро ми приличат на повредени центрофуги, къде са те сега? Защо мълчат? Това се отнася до уж „демократични“ политици, политолози, социолози, анализатори, журналисти, писатели и т.н. О, колко е хубаво към развитието на собствената ти родина! О, колко е красиво да те преведат и издадат в Западна Европа, в САЩ и т.н., но после, „другарю“ писател, колко неистово страшно ти мълчиш, когато от теб се иска да кажеш поне една добра дума чрез статия или медия, една добра дума в полза на ценностите на свободния свят! Какъв си ти? Кой си ти? И кой и защо и откъде ни натрапва твоето име като „демократично“? Защо бягаш, колега, от големите геостратегически теми? Не ти ли е жал за разсипаните поколения, не се ли свива сърцето ти от мъка, когато виждаш как се опитват да унищожат всяка гражданска мисъл, всеки проблясък на свободолюбиво мислене, как искат да ни впрегнат в евразийски ярем. Как подло действа технологията на подмяната, използването на тоталитарните рефлексии у народа, въвличането на масите в погрешна посока и логика, обслужваща демоничните гурута на зловещия евразийски вигвам? То, брате писател, и без теб ще се случи промяната. Но мълчанието ти е срамно и позорно. Ситуацията, в която България се намира в момента, показва ясно разделение между тези, които вярват в евроатлантическите ценности и върховенството на закона, и онези, които действат и се облагодетелстват благодарение на паралелната държава, нейните тъмни структури и субекти. Нямат никакво значение нашите вечни вътрешнополитически борби. Големият смисъл е в това  А това включва прочистване на страната от невидимата плетеница руски шпиони, както и от техните олигархически производни. И също включва отлично взаимодействие и координация със западните съюзници в името на категоричното отстояване на българския интерес и национален суверенитет, който е единствения начин България да се развива нагоре, а не да пропада надолу в кладенеца на опита за реставрация на СССР, да бъде едно пробито ведро, през което изтича и последната живинка и надежда. Е, в момента прокуратурата прави именно това – възвръща надеждата пред България чрез ясни, решителни и смели действия.  И тук искам дебело да подчертая, че главен прокурор не може да бъде привикван с обаждания, текстови съобщения или подобни абсурдни начини за комуникация. И в този случай, както и в запитването си към Конституционния съд на, главният прокурор на Р. България подходи с достойнство, юридически професионализъм, издържана концепция и дори гражданска храброст.  Поради изтъкнатите по-горе причини, в този момент аз категорично го подкрепям. Тази статия я написах в качеството си и на публицист, и на доктор по право. И дори ако бъдещето по някаква причина ме опровергае, пак няма да съжалявам, че тук и сега съм заел страната на справедливостта и закона.", "date": "2020.02.02", "title": "Без битка с руските зависимости и родната мафия България няма как да остане в орбитата на свободния свят"}
{"url": "https://faktor.bg/bg/articles/novini-balgariya-borisov-izrazi-saprichastnost-kam-kitay-v-pismo-do-premiera-li-katsyan", "text": "Министър-председателят Бойко Борисов изпрати писмо до премиера на Китайската народна република Ли Къцян, в което изразява съпричастността на българското правителство към китайския народ.  Поводът е тревожното разпространение на коронавируса, довел до многобройни заболели и жертви, съобщават от пресцентъра на Министерски съвет. „От името на правителството на Република България и лично от свое име поднасям искрени съчувствия на семействата и близките на починалите, пожелания за скорошно и пълно възстановяване на заболелите, както и съпричастност към приятелския китайски народ в този тежък момент“, отбелязва в писмото българският премиер. Министър-председателят Бойко Борисов изразява надежда, че своевременно предприетите мащабни и бързи действия от китайското правителство, медицински среди и общество за справяне с разпространението на вируса скоро ще дадат резултат и кризата ще бъде ефективно преодоляна. В писмото премиерът Борисов посочва, че навременните и последователни мерки са от голямо значение не само за Китай, но и за международната общност като цяло. „Уверявам Ви в нашата солидарност с жителите на Ухан и засегнатите провинции и пожелавам успех на правителството и народа на Китай в усилията за справяне с коварното заболяване“, заявява още министър-председателят Бойко Борисов до китайския премиер Ли Къцян.", "date": "2020.02.02", "title": "Борисов изрази съпричастност към Китай в писмо до премиера Ли Къцян"}
{"url": "https://faktor.bg/bg/articles/novini-svyat-avstraliya-yaponiya-i-singapur-sashto-zabranyavat-priemaneto-na-samoleti-i-patnitsi-ot-kitay", "text": "Австралия, Япония и Сингапур обявиха, че затягат контрола по отношение на чужденци, които пристигат или са били в Китай, съобщава Voice of America. В събота същата мярка обявиха и САЩ, които въведоха извънредно положение в областта на здравеопазването. Световната здравна организация обяви глобално извънредно положение опасявайки се, че коронавирусът ще се разпространи в страни, които няма да имат ресурс да ограничат заразата. Вирусът вече е открит в най-малко 23 други страни, мнозинството от заразените са били в контакт с хора, пристигнали от Китай.", "date": "2020.02.02", "title": "Австралия, Япония и Сингапур също забраняват приемането на самолети и пътници от Китай"}
{"url": "https://faktor.bg/bg/articles/novini-svyat-upravlyavashtata-partiya-v-estoniya-e-protiv-poseshtenie-na-prezidenta-na-9-may-v-moskva", "text": "Управляващата партия в Естония - \"Отечество\" - прие политическа декларация, в която се обявява против посещение на президента на страната Керсти Калюланд в Москва за Парада на победата на 9 май, съобщава РИА \"Новости\". От \"Fтечество\" обясняват позицията си с това, че \"Русия пренаписва историята на Втората световна война, оправдава сключването на пакта \"Молотов-Рибентроп\" и нарушенията на международното право\". Припомняме, че в края на миналата година президентът Владимир Путин заяви, че Полша е била \"в сговор с фашистка Германия\", обвини поляците в антисемитизъм, както и, че Съветският съюз не е нападал Полша в началото на ВСВ. Руските официални власти също така отричат, че трите балтийски страни - Литва, Латвия и Естония са били окупирани от СССР, а твърдят, че това е станало по тяхно желание.", "date": "2020.02.02", "title": "Управляващата партия в Естония е против посещение на президента на 9 май в Москва"}
{"url": "https://faktor.bg/bg/articles/novini-balgariya-izpisaha-s-ogneni-bukvi-s-pametnik-starchish-ni-na-glavata-i-skvernish-ni-nebeto-i-zemyata", "text": "\"С паметник стърчиш ни на главата и скверниш ни небето и земята\" и \"Поклон пред жертвите на комунизма! България помни!\" С тези огнени в буквален и преносен смисъл думи, подредени със стотици горящи свещи пред паметника на съветската армия снощи, в дена за почит към жертвите на комунизма беше демонстрирано неодобрението към идеологията, която спорният монумент символизира. Епиграмата, изписана със свещи, звучат правдиво, защото паметникът на окупатора наистина скверни българската земя. Събитието беше организирано от Националния клуб на привържениците на Левски и от пловдивския адвокат Станислав Станев. Участие взеха и други граждани, сред които и българин от Македония. За разлика от други случаи, в които паметникът на окупатора е оцветяван и заливан с боя, което дава повод на подкрепящите комунизма да обвиняват в хулиганство, сега събитието беше организирано по законовия ред - с уведомление до Столична община.", "date": "2020.02.02", "title": "Изписаха с огнени букви: \"С паметник стърчиш ни на главата и скверниш ни небето и земята\""}
{"url": "https://faktor.bg/bg/articles/novini-balgariya-temperaturite-otnovo-shte-badat-visoki-dnes", "text": "Облачността ще е променлива, по-често значителна и на отделни места ще превали дъжд. Минималните температури ще са от 2 до 7 градуса, максималните - между 16 и 21 градуса. По Черноморието облачността ще е променлива. Ще духа до умерен вятър от запад-югозапад. Максималните температури ще са между 13 и 18 градуса. Температурата на морската вода е около 8 градуса. Вълнението на морето ще бъде 1-2 бала. Над планините облачността ще е променлива, по високите части със слаби превалявания от дъжд. Ще духа умерен до временно силен вятър от запад-северозапад. Максимална температура на 1200 метра - около 10 градуса, на 2000 метра - около 3 градуса, предава БТА.", "date": "2020.02.02", "title": "Температурите отново ще бъдат високи днес"}
{"url": "https://faktor.bg/bg/articles/novini-svyat-vlizat-v-sila-novite-vizovi-pravila-na-es", "text": "Актуализираните правила за издаване на визи за ЕС, които трябва да опростят пътуването до държавите от общността и да помогнат за решаването на миграционната криза, влязоха в сила днес. Това съобщиха от пресслужбата на Европейската комисия (ЕК). „Новите правила на ЕС за краткосрочните визи се прилагат по целия свят от 2 февруари 2020 г. Те улесняват легално пътуващите да кандидатстват за виза за влизане в Европа, допринасят за развитието на туризма, търговията и бизнеса, като същевременно предоставят повече ресурси за противодействие на нередовните миграционни потоци и заплахите за вътрешната сигурност на ЕС “, се казва в изявлението на Комисията. Решението за промяна на визовите разпоредби беше взето от Съвета на ЕС миналия юни. Както обясни Съветът, „новите правила ще осигурят по-лесни и бързи визови процедури за легално пътуващите. Те позволяват подаването на заявления от шест месеца до 15 дни преди пътуването, предоставят възможност за попълване и подписване на формуляра за кандидатстване за визи по електронен път, издаване на визи за по-дълъг период на пребиваване за редовно пътуващи”, се казва в решението на Съвета. В същото време ЕС повишава консулската такса от 60 на 80 евро: „За да могат държавите-членки да покрият по-добре разходите за кандидатстване за виза, без да създават пречки за кандидатите, таксата за виза ще бъде увеличена до 80 евро”.", "date": "2020.02.02", "title": "Влизат в сила новите визови правила на ЕС"}
{"url": "https://faktor.bg/bg/articles/novini-balgariya-zaradi-korona-virusa-slagat-termokameri-na-letishtata-vav-varna-i-burgas", "text": "Термокамери ще бъдат поставени на летищата във Варна и Бургас. Концесионерът, който е един и същ за двата аеропорта, ще направи поръчка и специализираната техника ще бъде монтирана и ще заработи до дни. По десет полета на ден, само от страни от Европейския съюз, обслужва варненското летище, а около 2000 пътници слизат от борда на самолетите и преминават от тук, без на практика да се знае здравословното им състояние, предаде БНТ. Подобна е ситуацията и на Летище Пловдив, което разполага с термокамера, но тя подлежи на проверка дали е изправна. Затова е подадена заявка за осигуряване на нова камера, обявиха от Регионалната здравна инспекция в града. Летището изпълнява полети от и за Израел, Турция, Англия и Русия, като броят им е между 10-12 на седмица. От здравната инспекция в Пловдив коментираха, че на територията на летището има лекар, но трябва да се следи изключително внимателно за националността на пристигащите чужди граждани. Освен превантивните мерки на летищата се предвиждат и засилени проверки на екипажите на корабите, които акостират на пристанищата във Варна и Бурга", "date": "2020.02.02", "title": "Заради корона вируса: Слагат термокамери на летищата във Варна и Бургас"}
{"url": "https://faktor.bg/bg/articles/novini-svyat-pentagonat-podgotvya-karantinni-pomeshteniya-za-1000-dushi", "text": "Министърът на отбраната на САЩ Марк Еспер разпореди да бъдат подготвени 1000 помещения за поставени под карантина граждани, за които има подозрения, че са заразени с новия коронавирус. Това заяви говорителят на Пентагона Джонатан Хофман, цитиран от БГНЕС. Първи смъртен случай от коронавируса извън Китай В публикация в Twitter Хофман написа, че карантинните помещения ще бъдат оборудвани в най-скоро време за всички, които пристигат от чужбина. Apple затвори магазините си в Китай заради коронавируса Засега обаче, отбеляза той, военната помощ се свежда само до осигуряване на такива помещения по искане на Министерството на здравеопазването на САЩ.", "date": "2020.02.02", "title": "Пентагонът подготвя карантинни помещения за 1000 души"}
