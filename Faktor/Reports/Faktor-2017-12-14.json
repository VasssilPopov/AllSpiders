{"url": "http://www.faktor.bg/bg/articles/novini/svyat/tsipras-nastoyava-migrantskite-kvoti-da-badat-prieti", "text": "Гръцкият премиер Алексис Ципрас заяви, че отхвърлянето на мигрантските квоти от председателя на Европейския съвет Доналд Туск е ненавременно и няма шанс да бъде прието на срещата на върха на ЕС тази седмица, предаде Франс прес. Няма да приемем никакво изречение в заключителната декларация, което не се позовава на равна подялба на приема на пристигащите в Европа мигранти, добави Ципрас. В писмо до 28-те страни членки на ЕС Туск казва, че дебатът около задължителните квоти за преразпределение на мигранти се е оказал силно конфликтен и определя отделеното му внимание като диспропорционално. Според него темата за задължителните квоти се е оказала неефикасна.", "date": "2017.12.14", "title": "Ципрас настоява мигрантските квоти да бъдат приети"}
{"url": "http://www.faktor.bg/bg/articles/novini/balgariya/d-lazarov-votat-e-tsel-da-se-neglizhirat-uspehite-na-upravlyavashtoto-mnozinstvo", "text": "ГЕРБ и БСП смятат, че ще успеят да гласуват на второ четене Законопроекта за противодействие на корупцията и за отнемане на незаконно придобитото имущество в парламента. Текстовете влизат като втора точка днес. Антикорупционният закон беше приет на първо четене в началото на октомври. Проектът на правителството мина с гласовете на ГЕРБ, патриотите и на ДПС. Управляващите имат за цел да приемат закона до края на годината. Срещу закона са от БСП, които имаха алтернативен проект, който беше отхвърлен. \"Поехме ангажимент да е до края на годината. Дебатът на второ четене ще е текст по текст. Имам усещането, че БСП ще блокират промените по текстовете\", каза Димитър Лазаров от ГЕРБ. \"Ние няма да настояваме за алтернативни текстове, предложихме цял законопроект, който беше отхвърлен, а сегашният законопроект създаде нещо нито независимо, нито антикорупционно, това е замитане на един проблем под килилима, сгрешена рамка, ще доведе до селективна работа на определени хора\", заяви Крум Зарков от БСП. Те коментираха и вота на недоверие. \"Вотът е с предизвестен резултат, той е през януари заради председателството, на фона на добрите финансови резултати и добрата външниа политика, този вот е с цел да се неглижира успехите на управляващото мнозинство\", заяви Лазаров.", "date": "2017.12.14", "title": "Д. Лазаров: Вотът цели да се неглижират успехите на управляващото мнозинство"}
{"url": "http://www.faktor.bg/bg/articles/novini/balgariya/mehmed-dikme-liderat-na-dps-se-opitva-da-demonstrira-sila", "text": "По този начин опозицията показва, че е жива, а в същото време се дава възможност на управляващите да покажат силните си страни, посочи в студиото на \"България сутрин\" на Bulgaria ON AIR бившият земеделски министър Мехмед Дикме. \"Темата корупция е актуална за всяко едно правителство, не само за прехода, както и за всички европейски правителства. Към настоящия момент оценката и на САЩ, и на Европейската комисия е, че корупционният индекс в България е изключително висок. И дори нещо повече - това е и една от причините за неприемането на страната ни в Шенген\", отбеляза гостът. Припомняме, че лидерите на БСП и ДПС, Корнелия Нинова и Мустафа Карадайъ, се договориха да внесат вот на недоверие срещу правителството на Борисов на 17 януари. А работната група трябва да бъде готова до 10 януари с мотивите. ГЕРБ от своя страна заподозряха, че целта на опозицията с внасянето на този вот е да се помрачи първото официално събитие от българското европредседателство, което ще се състои на 11 януари. \"Toва, което правят ДПС в момента е по-скоро легитимация. Лидерът на ДПС се опитва да демонстрира сила. Ако управлението на партията се реструктурира, партията ще се превърне в единна, монолитна и силна организация, представляваща конкретна общност в България\", коментира още Мехмед Дикме .", "date": "2017.12.14", "title": "Мехмед Дикме: Лидерът на ДПС се опитва да демонстрира сила"}
{"url": "http://www.faktor.bg/bg/articles/novini/balgariya/roman-vasilev-prakticheski-nyama-kak-da-ima-masovo-nezakonno-podslushvane-na-polititsi-zhurnalisti-i-magistrati", "text": "\"Директорът на Националното бюро за контрол на специалните разузнавателни средства Бойко Рашков каза две отявлени неистини\", заяви пред бТВ бившият зам.-градски прокурор на София Роман Василев. По думите му, едната е, че има незаконност за дадено разрешение за използване на специални разузнавателни средства (СРС) през 2011 г. от тогавашния председател на Окръжния съд в Пловдив Сотир Цацаров, а друга – за нередности при подслуването на съдия Петър Сантиров. \"Едната неистина е, когато се коментира, че имаме нарушение при дадено СРС от председател на Окръжен съд – Пловдив. Да, от председател на Окръжен съд – Пловдив (Сотир Цацаров, бел. ред.) има дадено разрешение, но то е дадено законно, в рамките на действащото законодателство. А към онзи момент законът казва: \"Разрешение за ползване се дава предварително от председател на окръжен съд\". Точка по въпроса\", заяви той. За втората \"абсолютна неистина\" Василев каза:  \"Искане спрямо съдията Сантиров е направено в Бургаския апелатвиен съд и е дадено от председателя на бургаския съд. Да, не е дадено от Софийския апелативен съд. Но е имало абсолютни основания, за да се иска от Бургаския апелативен и екипът, който е работел, е стъпил на трайната практика на Върховия съд, която е – промяната на местната подсъдност, нарушаването на местната подсъдност не е съществено процесуално нарушение за отмяна на съдебния акт\". По думите му Бойко Рашков си позволява двоен стандарт. \"Той освен това иска да вмени, че в България стават страшни неща. Ми, в България не стават такива страшни неща. Страшни неща стават, когато се говорят такива неистини и създават впечатление, че става нещо страшно в службите\", коментира Василев. Според него, няма масово незаконно подслушване на политици, журналисти и магистрати и практически няма как да стане.  \"Искането за започване на едно подслушване преминава през доста хора, няма как някой да реши да отиде да използва една техника, която е с определени параметри, с риск да бъде хванат. Това, че е имало някакви пропуски или неправомерно удължаване на подслушването е едната стана на въпроса, но това не води до масовост на подслушванията\", заяви той. В предаването се включи и Рашков, който заяви, че Василев е позор за прокуратурата в последните години и го попита дали се явява като адвокат на Цацаров. Василев пък заяви, че Рашков не е емблема на етичността.", "date": "2017.12.14", "title": "Роман Василев: Практически няма как да има масово незаконно подслушване на политици, журналисти и магистрати"}
{"url": "http://www.faktor.bg/bg/articles/novini/balgariya/toma-bikov-votat-na-nedoverie-e-kompliment-za-pravitelstvoto", "text": "Вотът на недоверие е вот заради самия вот. Няма как мотивите за него да бъдат сериозни, тъй като месеци наред се водеха преговори, а отново чухме неясни обяснения от лидера на БСП Корнелия Нинова, за това, че тепърва предстои да се разяснят конкретните корупционни казуси, заради които ще поискат такъв, посочи пред Bulgaria ON AIR депутатът от ГЕРБ Тома Биков. Лидерите на БСП и ДПС се договориха да внесат вот на недоверие срещу правителството на Борисов на 17 януари 2018 г., а работната група с мотивите да бъде готова до 10 януари. ГЕРБ от своя страна заподозряха, че целта на опозицията с внасянето на този вот е да се помрачи първото официално събитие от българското европредседателство, което ще се състои на 11 януари. \"Обикновено процедурата би трябвало да бъде обратната - да имаш много сериозни мотиви и като последна мярка да внесеш и вот на недоверие. Дори темата корупция, която са избрали всъщност е разтягане на локуми и означава, че не могат да поискат вот в някой сектор от политиката. Това от своя страна е \", подчерта той. Тома Биков допълни още, че ако БСП и ДПС сериозно са се ангажирали с борбата с корупцията в държавата, могат да внесат иск към компетентните органи. \"Не мисля, че са в състояние да провалят председателството, но опитите, които правят не са никак приятни. Датата, един ден преди официалното поемане на председателството от страна на България, не е избрана случайно\", отбеляза депутатът.", "date": "2017.12.14", "title": "Тома Биков: Вотът на недоверие е комплимент за правителството"}
{"url": "http://www.faktor.bg/bg/articles/novini/svyat/24-chasova-stachka-paralizira-gartsiya", "text": "В Гърция е обявена 24-часова общонационална стачка днес. Недоволството е срещу предложените трудови реформи.  В протеста ще участват най-големите синдикати в страната. Стачните действия ще обхванат и обществения транспорт – автобуси, тролейбуси, метро, железопътен транспорт и кораби. Автобусите няма да се движат през целия ден. Спрян е и морският транспорт. В тази връзка външното ни министерство препоръчва на българските граждани, пребиваващи или пътуващи до Гърция, да се информират предварително за разписанията на превозните средства и за възможните алтернативни връзки с друг вид транспорт.", "date": "2017.12.14", "title": "24-часова стачка парализира Гърция"}
{"url": "http://www.faktor.bg/bg/articles/novini/svyat/samolet-s-22-ma-patnitsi-se-razbi-v-kanada-po-chudo-nyama-zhertvi", "text": "Самолет с 22-ма пътници и трима души екипаж се разби в Северна Канада, като по чудо жертви няма. Снимката, публикувана в американски медии, е направена от местния жител, пристигнал сред първите на мястото на инцидента. Самолетът на компанията „Уест Уинд Авиейшън” се разбил минути след излитането си в 18:15 ч. местно време. Състоянието на пострадалите не се уточнява. На мястото работят спасители и екипи на канадските военно-въздушни сили. Причините за инцидента се изясняват.", "date": "2017.12.14", "title": "Самолет с 22-ма пътници се разби в Канада, по чудо няма жертви"}
{"url": "http://www.faktor.bg/bg/articles/novini/balgariya/vsichki-obshtinski-bolnitsi-sa-zastrasheni-ot-falit", "text": "\"Всички общински лечебни заведения са застрашени от фалит в началото на новата година, особено след вдигането на минималната работна заплата\", предупреди председателят на Управителния съвет на Сдружението на общинските болници д-р Неделчо Тотев. Той уточни, че в никакъв случай не са срещу увеличението на минималния доход. Но с неговото повишаване, при фиксираните приходи на общинските лечебни заведения, чийто единствен източник е НЗОК, се стига до положението в най-малко 10 болници от Сдружението към момента Фонд трудови разходи да е по-висок от приходите. \"83% от всички приходи на болниците, които членуват в Сдружението, отиват за Фонд работна заплата. Вдигнете го с 10%, което ще стане от нова година – става 93%. Със 7% няма как да издържаш търговско дружество\", посочи той. По думите му, преструктуриране на болници, преведено на български, означава затваряне, защото се дават пари за преструктуриране, но не се финансира дейността, в която болницата се е преструктурирала. Според него голяма част от хората са готови да се вдигнат на защита на болниците.", "date": "2017.12.14", "title": "Всички общински болници са застрашени от фалит"}
{"url": "http://www.faktor.bg/bg/articles/novini/balgariya/sasht-dialogat-sas-severna-koreya-ne-mozhe-da-stane-sega", "text": "Държавният департамент на САЩ заяви, че Вашингтон е склонен да води диалог със Северна Корея \"в подходящия момент\", но това не може да стане сега, тъй като Пхенян не е проявил готовност да спре ядрената и ракетната си програма, предаде Ройтерс, цитирана от БТА. Въпреки направеното във вторник предложение от държавния секретар Рекс Тилърсън за започване на преговори с КНДР без предварителни условия, говорителката на Държавния департамент Хедър Науерт заяви, че първо трябва да има \"период на спокойствие\", в който Пхенян преустановява своите ядрени и ракетни изпитания преди да започнат каквито и да било преговори. Допреди това Тилърсън казваше, че \"условие за тези преговори е, че няма бъдеще за една Северна Корея с ядрени оръжия\", предаде Франс прес. \"Държавният секретар не въвежда нова политика. Политиката не се е променила\", заяви Науерт в отговор на въпрос за тази промяна в позицията.  На въпрос дали безядрена КНДР остава предварително условие за преговори със САЩ Науерт отговори, че \"безядрен Корейски полуостров остава целта на политиката ни\".", "date": "2017.12.14", "title": "САЩ: Диалогът със Северна Корея не може да стане сега"}
{"url": "http://www.faktor.bg/bg/articles/novini/balgariya/gl-komisar-nikolov-nyama-da-se-zakrie-nito-edna-protivopozharna-sluzhba", "text": "Няма да се закрие нито една противопожарна служба или участък в страната. Това заяви във Велико Търново директорът на Главна дирекция \"Пожарна безопасност и защита на населението\" главен комисар Николай Николов. При посещението си в старата столица той награди 13 огнеборци, участвали в погасяването на пожара в месокомбината в града на 6 ноември, предаде БНР. \"Предстои да бъде обявен конкурс за 250 нови пожарникари в страната, както и да се открият нови участъци\", посочи главен комисар Николай Николов. \"В най-малките населени места, общини до 5000 души, е възможно да бъдат организирани участъци с екипи от по двама души, но хората трябва да знаят, че първите минути ще отидат само двама души, докато успеем да съберем останалия от дежурство състав\", допълни комисар Николов. \"От началото на годината 128 души са загинали при пожари, пострадалите са двойно повече, а спасените са над 1700\", съобщи Николов. Той отличи противопожарната служба във Велико Търново за превантивната дейност с рисковите групи от населението за битови пожари.", "date": "2017.12.14", "title": "Гл. комисар Николай  Николов: Няма да се закрие нито една противопожарна служба"}
{"url": "http://www.faktor.bg/bg/articles/boyko-rashkov", "text": "Бюрото ни не може да гарантира на българския гражданин , че ще извърши една прецизна проверка, че ще му отговори точно и ясно-бил ли е подслушван със СРС или не. Бюрото е възпрепятствано да изпълнява своите правомощия, заяви Бойко Рашков - директор на националното бюрю за контрол на СРС-та в \"Здравей, България\" на Нова тв. Той твърди, че манипулацията идва не от някой друг, а от главния прокурор на републиката.  \"Ще ви покажа и ще ви оставя неговата заповед, с която в точка 8-2 забранява на своите подчинени прокурори \"да предоставят при проверка от Националното бюро документите, на които се основава искането за използване на СРС, резултатите получени в хода на проверката, веществените доказателства. Това се отнася до всички СРС-та\", обясни Бойко Рашков. И продължи:  \"Как да отговорим на въпроса:\"Неправомерно ли са използвани СРС-та или не?\" Той припомни, че главният прокурор е казал в Народното събрание, че данните, изнесени от Рашков са неверни и манипулативни.  Тази години получихме 3 отказа за предоставяме на материали, каза Рашков. На базата на тези откази, които получаваме в момента, не може да приключим проверката. Подготвил съм писмо до главния прокурор заради това безобразие, пак няма да имам отговор, заяви Бойко Рашков. „По отношение на три случая на нас ни се пречи да извършим проверка”, оплака се Бойко Рашков. В един от случаите става дума за противодържавно престъпление, което е било „екзотично, дори по тоталитарно време”, уточни той. „Сега деянието, за което този човек се подозира, почти няма място в Наказателния кодекс. Този човек иска да знае дали срещу него са използвани СРС-та. Вчера от него пристигна трета молба. Ние в момента нищо не можем да му отговорим и вероятно ще изпратя тези материали на главния прокурор, той да отговори, тъй като действително става дума за нещо много сериозно. ДАНС също отказват дадат информацията”, разказа Бойко Рашков. Той твърди и, че материали, свързани с конкретно използване на СРС-та са се появили чрез прокуратурата в онлайн медия. \"Този материал, който се е появил в медиите, е бил в делото на прокуратурата. Точно по този случай сме извършвали проверка и две от нашите констатации за неправомерно подслушване на магистрат са по този случай\", каза още Рашков. Бюрото е изпратило 43 сигнала за нарушения на главния прокурор, от тях по 19 ние нямаме знак, че някой е взел отношение по труда на хората от бюрото, коментира още той.  Рашков се обърна към водещия Виктор Николаев с думите: \"Г-н Николаев, знаете ли какво е общото между председател на бюро за контрол на специални разузнавателни средства и водещ на „Здравей, България”. Общото е това, че имат един и същ политически кадровик – той се намира в парламента. При вас идват и казват „Столът до вас е празен”, а на мен ми казват „Имате мандат още една година”.", "date": "2017.12.14", "title": "Бойко Рашков: Сотир Цацаров е забранил с тази заповед да се дават данни на Бюрото за контрол на СРС"}
{"url": "http://www.faktor.bg/bg/articles/kultura/art-faktor/neizvestni-arhivni-materiali-ot-balgarskata-literaturna-klasika-byaha-predstaveni-v-krayova-rumaniya", "text": "За първи път архивни документи и материали свързани с творчеството на известни български литературни класици бяха представени в Областната библиотека на румънския град Крайова.  Проектът е озаглавен „Българска литературна класика – знание за всички. Неизвестни архивни и културни контексти”. Той  е осъществен от учени от Института за литература при БАН с цел  да бъде съхранено българското културно-историческо наследство чрез дигитализация.  Общо до момента са дигитализирани 217 000 архивни единици: документи, книги, фотографии, архиви, писмени текстове, предмети от библиотеките на най-известните български поети и писатели. Част от това неоценимо за българската духовност и култура богатство  се съхранява в Института за литература.  В Областната библиотека на град Крайова бе представена дигитална изложба съдържаща  богата информация от живота и творчеството на писателите Михалаки Георгиев, Иван Вазов, Пенчо Славейков, Пейо Яворов, Елин Пелин, Елисавета Багряна, Христо Смиренски, Фани Попова -Мутафова, Никола Вапцаров и Димитър Димов.   Изложбата беше открита от директора на Института за литература при БАН доц. д-р Елка Трайкова. Тя е първа по рода си проява в създадения „Български център” към Областната библиотека в Крайова. Според директорката на библиотеката Лучиян Диндиринка опитът на българския литературен институт в използването на модерните технологии за съхраняване и представяне на културното наследство и синхронизиране на културната памет,  е изключително полезен и затова очаква сътрудничеството да продължи с нови проекти и инициативи от двете страни.  В представянето на българската литературна класика участваха още доц. д-р Александър Йорданов и гл.ас. Димитринка Димитрова – лектор по български език в Университета в Крайова. Румънски студенти българисти прочетоха на български език произведения на български поети  и представиха на румънски език основното съдържание на изложбата. Гости на проявата бяха ученици от различни гимназии в града.  Предстои изложбата да гостува на българската общност в Банат.  Според  доц. д-р Александър Йорданов идеята да бъде показвано и представяно извън пределите на България  богатото архивно наследство на българските литературни класици е възможност за „духовно разширяване на територията на нашата родина”. Защото, както изтъкна в словото си доц. д-р Елка Трайкова „опазването на паметта за миналото, чертае пътя на нашето бъдеще”.", "date": "2017.12.14", "title": "Неизвестни архивни материали от българската литературна класика бяха представени в Крайова - Румъния"}
{"url": "http://www.faktor.bg/bg/articles/politika/hlyab-i-pasti/rusiya-shte-prestane-da-bade-zaplaha-samo-kogato-se-razpadne-okolo-2020-godina", "text": "Русия е последният остатък от европейските феодални и колониални империи. Днес това архаично териториаялно обединение може да бъде съхранено само с помощта на силен авторитарен режим, но това заплашва нейните близки и далечни съседи. Либерална и икономически ефективна система може да има само след краха на московския централизъм и фрагментацията на Русия на неголеми национални обединения.  Защо Руската федерация трябва да бъде разглеждана като   а не като съвременна национална държава?  Империята управлява други самостоятелни единици-народи или колонии. Империята се нуждае от мощен централизъм на властта, който е способен да се справи с центробежните тенденции на регионите и народите. Ослабването на централната власт на империята, като правило, води до нейното раздробяване, към загуба на народи и териториите, на които те живеят.  Властовият централизъм в империята има авторитарен, а не либерален характер. Либералните механизми бързо биха отслабили властовия централизъм и империята би започнала да се разпада. Авторитарната власт разчита на конкретни личности, делегира им част от пълномощията си, а те на свой ред управляват практически самоволно, а институциите подпомагат тази власт. Империята е политическият връх на ерата на феодалната аграрна селска икономика, докато националната държава е отражение на градската индустриална икономика. Съвременният национализъм е градски феномен, за него е необходима концентрация на хора, защото само когато хората са събрани в големи общности могат да почувстват национална солидарност и да изискват самостоятелност. Затова и империите отслабват след края на аграрната епоха и вече не са в състояние да конкурират по ефективност неголемите индустриални национални държави.  Ерата на големите империи завършва в началото, максимум в средата на 20 век. Заогубата в Първата световна война през 1918 година слага край на Хабсбургскатка и Османскатка империи. Втората световна война приближава разпада на такива колониални империи като Великобритания и Франция, а също и на неголемите колониални играчи Италия, Испания и Португалия.  И само една европейска империя – царска Русия – е заобиколена от този процес благодарение на болшевишката революция, която създава толкова силен репресивен централизъм, че надминава царския режим. Болшевишкият режим отстранява националните и либералните сили, които подкопават европейските империи и, с помощта на жестока диктатура консервират царската империя до наши дни. Ако тогава относително либералното петроградско правителство беше удържало връх над болшевиките, в следващите десетилетия нямаше да успее да се справи с центробежните сили в Далечния Изток, Средна Азия, Кавказ – точно както не успяват европейските империи. Сталин директивно индустриализира страната, а в началото този процес се провежда централизирано. Сталин постига временен икономически ръст, от който се възползва за укрепване на военната мощ на СССР, защото неговата империя е преживяла нападение отвън. Национализмът, който съпровожда урбанизацията и индустриализацията и, който представлява смъртоносна заплаха за многонационалните империи, Сталин заменя с интернационалния марксизъм, служещ като идеологическа платформа за ликвидирането на всяка опозиция и заплаха вътре в страната. Русия, преименувана на СССР, запазва всички атрибути на империята и, на първо място, силинят централизъм на Москва, контролираща огромните и разнородни части на периферията. Целостта на руската империя зависи от московската централна власт и всяко нейно отслабване засилва центробежните тенденции на периферията. Това се случва след болшевишката революция от 1917 до 1921 годинао, а също и след краха на комунизма при Михаил Горбачов и Борис Елцин. През 90-те години Русия загуби буферната зона за сигурност на сателитите си и външния пояс на собствените си територии: Прибалтика, Белорусия, Украйна, Закавказието и средноазиатските републики. Идването на власт на авторитарния Владимир Путин беше закономерен и необходим за запазването на целостта на остатъците от империята. Без неговото управление Руската федерация щеше да продължи да се раздробява. Делото срещу Ходорковски доказва необходимостта от икономическа централизация на империята. Въпросът не е в това как руският олигарх е спечелирл състоянието си и дали е плащал данъците си. Главното в този казус е фактът, че той е сибирски магнат, който се опитва да излезе от влиянието на Москва, построявайки нефтопровод до Китай. Но междувременно и държавната «Транснефт» планира строитерство на тръбопровод до пристанището Находка, откъдето да доставя нефт в Китай, Северна Корея и Япония. Проектът на Ходорковски би донесъл огромни пари и власт. Става ясно, че огромните региони на Централен Сибир също имат свои икономически интереси, които са в конфликт с Москва. И става ясно защо държавата държи посредством едно-единствено монополно предприятие да контролира всеки нефто и газопроводи, а също така и железопътната инфраструктура. Цялата икономическа, политическа и военна сила на Русия зависи от износа на полезни изкопаеми. Друго тя не може да предложи. Затова тръбопроводите играят огромна роля за Русия и контролът на Москва над тях и гарантират запазването на империята. Ако Москва престане да ги контролира то тутакси ще се лиши от властта си и тогава Руската федерация ще се разпадне на три типа региони. Към първата група спадат регионите с големи залежи на полезни изкопаеми. Тези региони биха забогатели силно от добива и износа, но ресурсите биха се продавали на цени определяни по критерии, различни от сегашните кремълски принципи. Втората група са тези със стратегическо разположение и Москва би имала изгода за транзитните такси от доставките на тези полезни изкопаеми. Разрешението за транзит би се използвало като инструмент за натиск при преговорите за цените на тези ресурси. Третата група не притежава тези предимства и ще трябва да купува ползни изкопаеми по пазарни цени. Към тази група спада и Москва, днешният център на империята. Контролът над полезните изкопаеми има за Кремъл базисно значение, затова и се наложи да бъде отстранен Ходорковски, който се опита да наруши този монопол. Тогава режимът на Путин все още не държеше всички икономически лостове под свой контрол, но неговата система за сигурност и правораздаване вече беше консолидирана и затова Кремъл се осмели на силово решение. Затова и той беше арестуван, осъден и пратен в затвора. «Юкос» беше поделен между държавните компании, а вместо неговият проект беше построен нефтопровод до Находка. Тя, по-скоро, е слепена от разнородни територии, култури и народи, обединени насилствено от московския център през XVI-XX веках. И можем да кажем, че Русия е европейска колониална държава, която и до днес владее обширни слабонаселени колонии в Сибир и Далечния Изток. Тя си поставя амбициозната цел да обединява разнородни части без да им предлага нищо в замяна. Не е трудно да си представим как биха завършили честни избори в Чечня, например. А такива райони в Русия има много. В мюсюлманските Дагестан и Татарстан вече има сепаратистка традиция, но мощната тенденция към емапнципация отдавна се проявява и в  тези региони, където етническите реснаци са мнозинство-например, в големите градове на Западен и Южен Сибир. Регионите на Владивосток имат повече общи интереси с Япония, Корея и Китай, а полуостров Камчатка е по-заинтересован от терминала за износ на нефт в Япония и дори в САЩ, отколкото от Москва, която се намира на 8 000 километра. Санкт-Петербург зависи от търговията със Скандинавието и Северо-западна Европа, така че азиатската ориентация на Кремъл е пречка за региона. Москва не може да допусне създаването на либерална система, ако иска да остане център на империята.   Авторитарната централизация на властта е остаряла и освен външната обвивка в нея нищо не може да бъде променено. Реален носител на властта е кланът на авторитарният управник, който постепенно взема под свой контрол всички институции. Когато на върха на пирамидата се е намирал царят, той се е обкръжавал с аристокрация, на която раздавал длъжности, търговски монополи, земи, крепостни.  При комунизма и при Путин архитектурата на властта по същество остава същата. Генералният секретар на комунистическата партия и авторитарният президент се обкръжават с лоялни хора, които използват, за да управляват. Лоялността на придворните властникът може да заслужи само раздавайки награди или със страх.  При Путин във властта се намират няколко десетки души, които притежават собственост за милиони и милиарди – наградата им за лоялността към президента. Но при авторитарните режими тяхното положение не зависи от законите, а то волята на лидера, затова и путинският елит постоянно мисли как да спаси собствеността си в случай, че изпаднат в немилост. Този проблем може да има само едно решение: собствеността да бъде изнесена от страната, там, където действат законите, тоест, в либералния Запад. Там отиват и тези, които са влезли в конфликт с Путин, там тайно пазят имуществото си тези, които все още се ползват с неговата благосклонност, защото не знаят колко дълго ще продължи тя. Руската имперска външна политика, която е агресивно експанзионистична има три основни мотива: военен, икономически, вътрешно-политически. Военният мотив се състои в това, че европейскто ядро на руската империя няма естествени географски граници. От Москва равнините се простират чак до Германия. Единствена защита е достатъчно голямата отдалеченост и създаването на буферна зона за сигурност, максимално отдалечена от западната и южната граници на РФ. Кремъл не смята, че е задължително да завзема територии в този регион.  Той има и други възможности да ги превърне в сигурен военен плацдарм. Това засяга, както зависимата от Москва Белорусия, така и относително независими страни, деклариращи своя неутралитет, в частност Финландия. Кремъл също така иска насилствено да превърне Украйна в свой плацдарм. Но този геополитически принцип губи своята актуалност и руските генерали, както изглежда, вече не страхуват толкова много от мащабен и продължителен военен поход от Европа към Москва, както по времето на Наполеон и Хитлер. Икономическият мотив се състои в това Москва да вземе под контрол пазарите и да диктува условията и цените при продажбата на полезни изкопаеми. Когато руската държава е монополен продавач на тези природни богатства, то се държи както и всеки друг частен монополист, който не иска конкуренция и се стреми към доминиращо влияние, да диктува цените и по този начин да извлече максимална изгода, както и да гарантира бъдещето си. Основният икономически интерес на Русия е износът на полезни изкопаеми за богатия Запад, затова на Кремъл му е необходима раздробена Европа. Тогава, в отнашенията си с всяка отделна страна Москва ще заема позицията на по-силния. Икономическият мотив е по-важен от военния, защото притокът на пари към центъра на властта е по-важен за стабилността на режима отколкото някакви абстрактни военни заплахи. Вътрешнополитическият мотив се състои в това в съседните държави да управляват режими лоялни към централизирания авторитаризъм на Москва, за да се поддържа вътрешната стабилност на империята. Успешна демократична система в близост до руските граници е опасна за руския авторитарен режим. Затова идеалното оръжие е пояс от нестабилни и още по-бедни държави, сред които Русия да изглежда стабилна и процъфтяваща. Този мотив на руската външна политика е по-важен от другите два, защото така наречените цветни революции могат да изместят Русия. Геополитическите сили на Руската империя винаги ще бъдат заплаха или, в най-добрия случай, проблем за съседите и, включително за Централна и Източна Европа. Тези сили действат в ущърб на интересите на малките държави разположени между Русия и Германия. Руската империя винаги се е стремила в името на собствената си вътрешна сигурност да държи под контрол с военни средства пояса от източноевропейски държави. Кремъл винаги е предпочитал белоруския вариант, тоест, всички тези държави да са включени във военно-политическо обединение, ръководено от Москва. Затова и Москва винаги е принуждавала тези страни към политическа система, която да не се различава и икономически не е по-успешна отколкото руската. Кога Русия би могла да създаде продължително и честно сътрудничество с Европа, без да представлява потенциална заплаха?  Само тогава, когато Москва няма да се нуждае от централизма, който да  Това е жестоко, но закономерно. Русия ще престане да бъде заплаха, само когато се разпадне на по-малки формации, а мнозина анализатори твърдят, че след края на управлението на Путин Руската федерация ще започне да се раздробява.  Според Джордж Фридман това ще се случи около 2020 година.", "date": "2017.12.14", "title": "Русия  ще престане да бъде заплаха, само когато се разпадне -  около 2020 година"}
{"url": "http://www.faktor.bg/bg/articles/novini/balgariya/tsveta-karayancheva-shte-pomognem-za-prisaedinyavaneto-na-cherna-gora-kam-es", "text": "Като председатели на Съвета на Европа следващите 6 месеца ние ще направим стъпка в посока да помогнем на Черна гора да отвори трите процедури, които трябва да продължи да спазва, за да влезе в ЕС.\" Това заяви председателят на парламента Цвета Караянчева след среща с председателя на парламента на Черна гора Иван Брайович. От своя страна ние потърсихме подкрепа за ПСЮИЕ - Процес за сътрудничество в Югоизточна Европа и получихме уверение, че Черна гора ще ни подкрепи, заяви тя. \"Основната задача на българското председателство е приобщаването на Западните Балкани към ЕС\", допълни Караянчева.   \"България и Черна гора се радват на добри политически отношения, които ще спомогнат за развитието им в сферите на туризма и икономиката\", добави от своя страна председателят на парламента на Черна гора. \"Благодарим за подкрепата на България за присъединяването на Черна гора в НАТО. Радваме се, че ще отворим последните три глави за присъединяване към ЕС именно по време на българското председателство\", каза още председателят на парламента на Черна гора.", "date": "2017.12.14", "title": "Цвета Караянчева: Ще помогнем за  присъединяването на Черна гора към ЕС"}
{"url": "http://www.faktor.bg/bg/articles/novini/svyat/kamarata-na-obshtinite-othvarli-brekzit", "text": "Британският премиер Тереза Мей претърпя загуба в Камарата на общините след като депутатите подкрепиха поправка, позволяваща на парламента да има заключителна дума по сделката за Брекзит. Депутатите гласуваха с 309 гласа \"за\" срещу 305 \"против\", нанасяйки първо поражение на премиера в парламента. Това стана след като внеслият поправката консерватор Доминик Грейв събра достатъчно подкрепа сред така наречените \"бунтовници\" в Консервативната партия и с гласовете на опозицията поправката бе одобрена. Така депутатите ще имат последната дума по одобряването на сделката по Брекзит, постигната с Брюксел. Критиците на подкрепилите поправката ги обвиниха, че се опитват да саботират Брекзит и да вържат ръцете на правителството. Тереза Мей ще пътува утре за Брюксел за среща с лидерите на страните-членки на ЕС, които се очаква да дадат \"зелена светлина\" за започване на втората фаза от преговорите, включваща бъдещите търговски отношения.", "date": "2017.12.14", "title": "Камарата на общините отхвърли Брекзит"}
{"url": "http://www.faktor.bg/bg/articles/novini/svyat/moldovskoto-pravitelstvo-obyavi-rumanskiya-za-ofitsialen-ezik", "text": "Правителството на Молдова одобри законопроект, според който официалният език на страната няма да се нарича молдовски а румънски, предаде Дойче веле.  Проруският президент Игор Додон категорично се противопостави на промяната. Според него, \"управляващият режим\" прави всичко възможно, за да всее разкол в молдовското общество. Той дори заяви, че инициативата на правителството е противоконституционна.  През декември 2013 година Конституционният съд на Молдова постанови, че декларацията за независимостта на страната (в която държавният език е наречен румънски) стои над конституцията.  Съответният закон, внасящ промени в конституцията, може да бъде приет не по-рано от шест месеца след внасяне на предложението в парламента. За да бъде приет, е необходимо квалифицирано мнозинство от две трети от депутатите - най-малко 67 гласа от общо 101.", "date": "2017.12.14", "title": "Молдовското правителство обяви румънския за официален език"}
{"url": "http://www.faktor.bg/bg/articles/novini/balgariya/ns-othvarli-preizdentskoto-veto-varhu-byudzheta-na-nzok-za-2018-g", "text": "Депутатите отхвърлиха президентското вето върху Бюджета на НЗОК за 2018 година. Гласуваха 221 народни представители, като 121 бяха \"за\" повторното приемане на Бюджета на НЗОК за 2018 година, а 95 се обявиха \"против\".", "date": "2017.12.14", "title": "НС отхвърли преиздентското вето върху Бюджета на НЗОК за 2018 г."}
{"url": "http://www.faktor.bg/bg/articles/novini/balgariya/balgariya-shte-finansira-55-proekta-v-stranite-ot-zapadnite-balkani", "text": "България ще финансира 55 проекта на стойност 3 541 706 лв. в страните от Западните Балкани и от Източното партньорство, реши правителството. С отпуснатата помощ ще бъдат финансирани 21 проекта в Сърбия за неправителствени организации, омбудсмана, образователни институции и малък бизнес. В Босна и Херцеговина ще бъдат реализирани 12 проекта, основно свързани с ремонти на детски градини и нови площадки за игри. Пет проекта ще бъдат финансирани в Република Македония – в областта на здравеопазването и за децата със специални потребности. В Албания ще бъде реализиран един проект за укрепване на капацитета на институцията на омбудсмана. Изграждане на мултикултурен образователен център, подкрепа за неправителствения сектор за повишаване информираността на младежите в областта на правата на човека ще бъдат финансирани в Грузия. В Република Молдова ще се ремонтират училища и детска градина. Четирите проекта, които ще бъдат финансирани в Украйна, са за оборудване на кабинети за интерактивно езиково обучение във висши и средни училища. В Армения пък ще бъде изграден образователен кабинет с модерни компютърни и информационни технологии. Средствата се осигуряват в рамките на официалната помощ за развитие, която всяка държава членка на ЕС е длъжна да отделя съгласно Договора за функционирането на ЕС.", "date": "2017.12.14", "title": "България ще финансира 55 проекта в страните от Западните Балкани"}
{"url": "http://www.faktor.bg/bg/articles/dimitar-manolov-2018-g-shte-bade-godina-na-povishavane-na-dohodite", "text": "Предстоящата 2018 г. ще бъде година на повишаване на доходите, каза в интервю за БТА президентът на КТ \"Подкрепа\" Димитър Манолов. Той даде положителна оценка на направеното от правителството в тази посока, но се опасява, че паралелно ще се вдигнат и цените. Минималната работна заплата ще продължи да расте дотогава, докато стигне приемливи стойности, каза още Манолов. По думите му минималната работна заплата във всяка държава е основният защитен механизъм на доходите на хората. Темата за класовете е затворена, клас \"Прослужено време\" остава, подчерта Манолов. Големият порок на сегашната ни пенсионна система е изискуемият осигурителен стаж за придобиване право на пенсия, който вече е 40 години, коментира президентът на КТ \"Подкрепа\". По думите му така се наказват хората, които са учили и поради тази причина са се появили по-късно на пазара на труда. Линията на бедност догодина - 321 лева Не е реалистично да очакваме намаляване на изискването за осигурителен стаж, смята Манолов.Той обаче има идея да се признава за осигурителен стаж времето, прекарано на ученически и студентски бригади, както и да се преразгледа категорията за пенсиониране при войнишка служба. Това са дреболии, но е хубаво някой да им обърне внимание, посочи синдикалистът. Системата с т. нар. инвалидни пенсии и въобще всички доплащания е създадена през 1953 г. в сегашния си вид. Тя е остаряла и коригирането й оттук и оттам ще доведе само до грешки, затова е необходимо да се пренапише изцяло и наново, категоричен е синдикалният лидер. Според него щетите от контрабанда и кражба на ДДС са далече по-значими и по-големи от нанесената вреда на държавата чрез инвалидни пенсии. Малките неща от голямо значение за здравето Edna.bg  Димитър Манолов изрази притеснение от прилагането на европейска директива, която поставя високи изисквания към централите, работещи с въглища. Проблемът не е само български, той касае девет европейски държави, чиято енергетика е сериозно застрашена от това, посочи синдикалистът. Той се опасява, че може да изчезне българската енергетика, която зависи 100 процента от български ресурс. Невъзможна и невярна е тезата, че АЕЦ \"Козлодуй\" ще компенсира липсата на въглищна енергетика, убеден е лидерът на КТ \"Подкрепа\".", "date": "2017.12.14", "title": "Димитър Манолов: 2018 г. ще е година на повишаване на доходите"}
{"url": "http://www.faktor.bg/bg/articles/novini/svyat/putin-shte-se-yavi-kato-nezavisim-kandidat-na-izborite", "text": "Владимир Путин ще се кандидатира като независим кандидат за президент на следващите избори през март 2018 година. Това съобщи той по време на поредната си годишна пресконференция. Той заяви, че разчита на подкрепата на политически партии, които споделят неговите възгледи, но основно \"на широката подкрепа на гражданите\". Путин още не е взел решение кой ще участва в кампанията му и в предизборния щаб, защото по думите му, е взел решението \"едва ли не вчера\". Той заяви, че ще се яви за пореден път на президентски избори, за да повиши доходите на руснаците. По думите му, опозицията не е конкуренция на сегашната власт, заради \"спецификата на Русия\". \"Няма сам да си отглеждам конкурент\", каза още Путин. \"Историята с нерегламентираните контакти на представители на екипа на Тръмп с руското правителство са пълни измислици. Пълни измислици, чиито автори са опонентите на Тръмп, които искат да направят така, че неговата дейност да изглежда нелегитимна\", заяви Путин в отговор на въпрос на телевизия АВС. Той се изказа изключително ласкаво за политиката на Тръмп и заяви, че независимо от критиките на опонентите му, той е постигнал големи успехи. \"Отстраняването на руските спортисти е политическа провокация. Родчено, председателят на антидопинговата агенция на Русия е правил опит за самоубийство, с такива хора не трябва да се работи, това значи че нещо не е наред с психиката им\", отговори той на въпрос за отстраняването на руския отбор от Олимпиадата. По думите му, той работи под контрола на американскитке спецслужби:  \"Какви препарати му дават, за да говори по този начин\", попита Путин. Руският президент заяви, че държавата ще помогне на руските спортисти, отстранени от зимната Олимпиада, да защитят правата си в съда. Тазгодишната пресконференция е 13 по ред и на нея са акредитирани 1 640 журналисти. За разлика от миналата година, не са видими въпросите, които пристигат онлайн, след като през 2016-та имаше много призиви към Путин да се оттегли от властта.", "date": "2017.12.14", "title": "Путин ще се яви като \"независим\" кандидат на изборите (обновена)"}
{"url": "http://www.faktor.bg/bg/articles/obshtestvo/vazrasten-mazh-pochina-na-volana", "text": "Около 08.55 ч. на 13 декември на пътя к. к. Пампорово – гр. Смолян, при управление на товарен автомобил е починал водачът - 64-годишен мъж от гр. Смолян. Това съобщиха от ОДМВР-Смолян.  Местопроизшествието е посетено от дежурна оперативна група за извършване на оглед.  По случая е образувано досъдебно производство", "date": "2017.12.14", "title": "Възрастен мъж почина на волана"}
{"url": "http://www.faktor.bg/bg/articles/novini/svyat/ostra-reaktsiya-sreshtu-donald-tusk-za-dumite-mu-za-kvotite-migranti", "text": "Остра реакция срещу председателят на Европейския съвет Доналд Туск в навечерието на последното за годината заседание на държавните и правителствените ръководители на страните-членки. Той предизвика негодувание заради оценката си, че задължителните квоти за разселване на мигранти не работят и са довели до разединение.  Туск призова до юни догодина държавите в Общността да направят предложения за промени в регламента от Дъблин. Днес се очаква европейските лидери да обсъдят въпросите за миграцията и продължаването на санкциите срещу Русия.  Ще бъде разисквано и решението на президента Доналд Тръмп за преместване на посолството на Съединените щати в Израел от Тел Авив в Ерусалим.", "date": "2017.12.14", "title": "Остра реакция срещу Доналд Туск за думите му за квотите мигранти"}
{"url": "http://www.faktor.bg/bg/articles/novini/balgariya/evrokomisaryat-po-sigurnostta-dzhulian-king-pristiga-na-ofitsialno-poseshtenie", "text": "Европейският комисар за Съюза на сигурност Джулиан Кинг пристига днес на официално посещение в България. Програмата му включва срещи с министъра на вътрешните работи Валентин Радев и с министъра на правосъдието Цецка Цачева. Очаква се основна тема на разговор да бъде присъединяването на България към Шенген. Наскоро Кинг обяви, че би било добре за разузнаването в Европейския съюз да започне по-често да се използва базата данни на Шенгенската информационна система. Предвидени са също разговори с представители на три парламентарни комисии в Народното събрание и с председателя на Държавната агенция по национална сигурност Димитър Георгиев, както и посещение на Националния контратерористичен център.", "date": "2017.12.14", "title": "Еврокомисарят по сигурността Джулиан Кинг пристига на официално посещение"}
{"url": "http://www.faktor.bg/bg/articles/novini/balgariya/ts-tsvetkov-n-deklaratsiite-na-275-polititsi-ima-nesaotvetstviya", "text": "\"Най-често отклоненията в имуществените декларации на политиците, при които са открити несъответствия, са свързани с недеклариране на дохода или имуществото на съпруг или съпруга\", съобщи пред бТВ председателят на Сметната палата Цветан Цветков. \"От 6900 проверени лица при 275 са констатирани несъответствия. Може да става дума за апартаменти, коли, дялови участия в капитала на търговски дружества\", поясни Цветков. \"В последните години се наблюдава като най-сериозно отклонение недеклариране на солидарни ипотекарни задължения по различни кредитни линии. Тези задължения са в голям размер и се поставя въпросът дали лицето, което ги е поело, има необходимите доходи, за да може да ги обслужва. Порази тази причина законът ни задължава да уведомим НАП, която да извърши проверка\", посочи той. \"Нашата политика е да не коментираме конкретни случаи и лица\", каза още шефът на Сметната палата по повод искането да съобщи от кои партии са неизрядните политици. Той все пак разкри, че характерното конкретно за депутатите е, че предимно не са декларирали доходи от друга дейност, както и доходи от дейността на своите съпрузи или съпруги. \"На 4 бюджетни организации няма да бъдат заверени годишните финансови отчети. Това са Софийският университет и 3 общини – Лозница, Омуртаг и Братя Даскалови\", заяви още Цветан Цветков.", "date": "2017.12.14", "title": "Ц. Цветков: В декларациите на 275 политици има несъответствия"}
{"url": "http://www.faktor.bg/bg/articles/novini/balgariya/mazhd-algafari-biznes-s-trafik-na-migranti-e-poveche-semeen-u-nas", "text": "Не са верни твърденията на политиците, че оградата по границата не може да се прескочи. Мигрантът дори има време да изяде една кутийка с бисквити горе, докато се прехвърли.  Така коментира в \"България сутрин\"  пред Bulgaria ON AIR новината за арестувания бивш кмет на Свиленград и настоящ съветник от ГЕРБ Христо Минков по време на акция срещу организирана престъпна група, занимаваща се с трафик на хора, преводачът и анализатор Мажд Алгафари. При операцията на ГДБОП са задържани общо 10 души. Престъпната група е действала от началото на 2017 г. на територията на Свиленград. Алгафари не е изненадан от новината. \"Това е един доста сладък бизнес за много пари, за милиони\", поясни той.По думите му да се трафикира един човек от Турция до Германия, която е основната дестинация, струва около 5-6 хил. евро. Тези пари се разпределят на хората, участвали в схемата.\"Измежду тях има каналджии, помагачи, извозвачи, шофьори, такива, които настаняват мигрантите. Всеки получава своя дял, като на човек се падат от 50 до 150 евро\", разказа анализаторът. Запитан как един кмет се е подлъгал да участва в такава схема, Мажд Алгафари отговори, че когато ти предложат суми, които са изкушителни, малко трудно може да откажеш. \"Там мислят бързо, на момента\", категоричен бе той. И не само. Гостът на телевизията заяви, че този \"бизнес\" е повече семеен у нас. \"Колкото по-свързани са хората помежду си, толкова по-добре могат да изпълняват задачите си, няма да се натопят\", подчерта той. Алгафари твърди, че основната точка като маршрут, през която се трафикират хора у нас, е линията между Елхово и Малко Търново, а групите, занимаващи се с това в България, са много.", "date": "2017.12.14", "title": "Мажд Алгафари: \"Бизнесът\" с трафик на мигранти е повече семеен у нас"}
