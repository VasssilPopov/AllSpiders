{"url": "http://www.faktor.bg/bg/articles/novini/svyat/polsha-obvini-es-v-dvoyni-standarti", "text": "Полша обвини ЕС в \"двойни стандарти\" при третирането на страните членки, след като Брюксел отхвърли позицията на Варшава за подетите реформи в съдебната система, които според критиците на управляващите заплашват демокрацията, съобщава \"Ройтерс\". ЕС заплаши да предприеме наказателни действия, които включват отнемане правото на глас на Полша, ако Варшава не промени законодателството, което засилва държавния контрол върху съдебната власт. \"Нищо не вреди повече на идеята за европейска интеграция от реалното неравенство на страните членки пред закона, използването на двойни стандарти и отстъплението на Европейската комисия от ролята й на обективен пазител на договорите, за да се превърне в инструмент в ръцете на някои държави\", заяви външният министър на Полша Яцек Чапутович пред парламента. Полша твърди, че в някои страни членки, включително Испания и Германия, политиците също имат роля при избирането на съдии. Полското правителство пояснява, че съдебните реформи са необходими, за да се подобри ефективността и прозрачността. Чапутович изтъкна още, че институциите в ЕС пренебрегват тревогите на гласоподавателите и това подхранва евроскептицизма.", "date": "2018.03.21", "title": "Полша обвини ЕС в двойни стандарти"}
{"url": "http://www.faktor.bg/bg/articles/tomislav-donchev-opozitsiyata-govori-v-razlichna-tonalnost-za-sdelkata-na-chez", "text": "\"Темата ЧЕЗ не е абстрактна. Случаят изисква техническа и политическа реакция. Някой би могъл да ни обвини в прибързани действия, но не и в липсата на реакция. Когато чуждо дружество в чужда държава провежда процедура, за мен е подозрително страната да знае в момента на избора. Съмнително би било всеки освен комисията по избора да знае кой е избран за купувач. Кой е купувач в реално време, няма как да знаем\", каза пред БНТ вицепремиерът Томислав Дончев. \"Решения в енергетиката е редно да се вземат в много дълъг хоризонт - 10 години напред. Не сме в такава ситуация. Ще ми е трудно да ви заредя по темата с шокиращи подробности. Не мога да претендирам, че знам такива. Още нямаме категоричен отговор дали българската държава ще е съдружник в сделката. Това, което знам, е, че банковите документи имат малко общо с финалния списък от институции, които ще представят пари за сделката\", коментира още той. Според него критиките на опозицията не са в една и съща тоналност. \"Чувам, че Борисов стоял зад сделката, после, че правителството било най-големият душманин на ЧЕЗ. Няма как и двете да са верни.  Щом има съмнения и страхове, нито един политик няма право да вдига рамене и да казва \"Ние друго не можем да направим\". Ако няма доверие на потребители и институции, нормалната работа на едно такова дружество е невъзможна. Ситуацията е такава, че изискваше изънредна мярка\", каза още Дончев. Като вземе някой да обяснява, че утре няма да има ток или ще скочи цената на електроенергията, няма потребител, който да е спокоен.\" На въпрос има ли опора Гинка Върбакова във властта, вицепремиерът отговори: \"Не знам за опора на Гинка Върбакова във властта. Позицията и действията на властта не дават повод за подобни укори. Опозицията се опитва да движи политическия дискурс. Това е легитимна политическа технология.\" Томислав Дончев засегна и темата за отношенията в коалицията. \"Вдига се много шум. Имаме ситуация, където отношенията между партньори в коалиция са много вокални. Дори да поражда смут, това гарантира прозрачност. Поне е ясно кой каква позиция има и за какво се бори\", обясни вицепремиерът. По повод изказването на премиера Борисов, че до \"всяка дупка трябва да има полицай или чиновник\" Дончев каза: \"Премиерът Борисов е представител на гражданите. Това е добър стандарт за политическа работа - да се изстисква максимума от всяка институция\". \"Сега знаем кой язовир в какво състояние е. Редно е да бъде намерен ред, където на никой стопанин не трябва да се позволява да се стига до извънредно положение\", добави той.", "date": "2018.03.21", "title": "Томислав Дончев: Опозицията критикува в различна тоналност за сделката с ЧЕЗ"}
{"url": "http://www.faktor.bg/bg/articles/novini/svyat/nova-portsiya-lazhi-ot-rusiya-razev-blagodaril-na-portugaltsite-i-nato-che-sa-ni-osvobodili", "text": "\"Президентът на България Румен Радев благодари на страните от Евросъюза за помощта в освобождаването на страната от петвековното турско иго, случило се в резултат от разгрома на турските войски от руската армия. \"Ние няма да забравим помощта, която ни оказаха германци, французи, португалци, холандци, финландци, латиши, литовци и естонци. Това е празник не само за България, а и за целия Евросъюз и НАТО\", радостно провъзгласи българският президент. Какви финландци, какви прибалтийци!? Те дори не са имали своя държава тогава? А как в този списък се намърдаха португалците е напълно непонятно. Тази изцепка на Радев би била просто куриоз, ако нямаше едно \"но\". Продължава целенасоченото пренаписване на историята, продължава информационната война срещу Русия\". Faktor.bg попадна на тази скандална публикация в официозната РИА Новости. Тя е със заглавие \"Гневът на Русия, британското предателство и 100-те дни на Наполеон\", а авторът Владимир Бичков описва \"коварството\" на Запада, неговото \"двуличие\", агресивността му срещу Русия и \"фалшификациите на руската история\". Да попитаме и ние: какви португалци, какво НАТО? Съвсем ли откачихте, братушки? Откъде се появиха тези въпиющи глупости?  Дори и руските медии цитираха вярно думите на Румен Радев, колкото и унищожителни, и унизителни за българския държавен глава, да бяха коментарите след това. Три седмици след скандала с руския патриарх Кирил, който си позволи да тропа с пръст по масата на българския президент задето си е позволил дързостта да благодари и на други, освен руския, народи за Освобождението ни, авторът Бичков забърква такава манджа от отявлени лъжи, че е учудващо как една, все пак, претендираща за авторитет агенция си е позволила да ги публикува.  Бичков не просто е чел и писал, той явно е получавал указания от \"кораба-майка\", за да напише тези тъпотии.  Не че ми е мило или съчувствам на Румен Радев - той си заслужи тропането с пръст от Кирил. Как, за Бога, български генерал, още повече държавен глава, ще стои с наведена глава докато го унижават? Кой български политик би забравил българските опълченци, положили костите си за Освобождението?    Той представлява държавата ни, дори и временно, и ако някой чужденец плюе в неговото лице, плюе в лицето на България, особено ако бъде оставено без отговор. Но... текстът с претенциозно заглавие има за цел едно-като навърже истини и лъжи в една голяма лъжа да убеди читателя, че Русия е държава миротворец, великодушна и открита към всички, а па само злоба, хули и лъжи. \"След всичко, написано по-горе, нали вече разбирате, че лошото отношение към Русия няма нищо общо с анексирането на Крим\", дълбокомислено заключава Бичков и с това окончателно доубива собствената си теза.  За всички става ясно, че написаното е нескопосана кремълска пропаганда. А в Русия я умеят, и то виртуозно, та заради тази безкрайно тъпа публикация ми се иска да им подвикна: \"По-високо носовете, майстори, натопили сте се в много смрадливо блато\".", "date": "2018.03.21", "title": "Нова порция лъжи от Русия: Радев благодарил на португалците и НАТО, че са ни освободили"}
{"url": "http://www.faktor.bg/bg/articles/daniel-smilov-putin-eksperimentira-po-agresivnata-si-politika-v-ukrayna-sega-poluchi-legitimatsiya-da-ya-prilaga", "text": "Политологът Даниел Смилов коментира в студиото на БНТ случая \"Скрипал\". \"Великобритания сега разбра колко важна е европейската солидарност. Дори министърът, който беше най-отявлен защитник на Брекзита, сега усети силата на покрепата на партьорите. Ситуацията е такава, че Великобритания сега трябва да бъде по-близка с партньорите си, дори повече, отколкото беше преди. Това е едно важно развитие след този скандал със Скрипал. Българската позиция не се различава от тази на останалите страни членки. Това каза политологът и обясни, че към момента има достатъчно доказателства за предварителни много сериозни въпроси към Русия. Това, което е тревожно, че вместо да отговаря на тях, Русия ги отхвърля. А и всъщност отговаря с резипрочни действия, имайки предвид изгонването на дипломатите.  Според Смилов, следите водят към вещество с руски произход. \"Това не е пъвият казус, казусът Литвиненко е много ясен, имаше разследване, което води до двама руски агенти. Не може да се каже, че няма информация, за която да се отговаря. Това вещество може да се използва навсякъде, включително и в Русия\", убеден е политологът. На въпрос дали ще има нова студена война, Смилов поясни: \"Ще има известно охладяване в отношенията на Русия със Запада, надяваме се, че война няма да има. След тези избори Русия е по-различна. Путин получи официален мандат да води политика, която той експериментира в Украйна през 2014 г. - политика на налагане на руските интереси, включително и с военни средства. Видяхме и опита за преврат в Черна гора. Това, което можеше да се определи като експеримент и опипване на почвата, вече получи официална санкция от руския избирател и той може систематично да започне да го прилага. Това трябва да бъде отчитано. Европа трябва да бъде доста внимателна, солидарна, да мисли как да защитава своите позици в една такава ситуация\" Даниел Смилев разясни, че тук става дума за принципен спор - Путин настоява, че в съвременния свят държавите трябва да са суверенни и такива конструкции като Европейски съюз не могат да съществуват. Това е руската теза. Русия ще продължи да се опитва да провокира слабостта на ЕС и дори да стимулира разпадането му\", убеден е политологът.", "date": "2018.03.21", "title": "Даниел Смилов: Русия ще провокира слабостта на ЕС и ще стимулира разпадането му"}
{"url": "http://www.faktor.bg/bg/articles/tsvetanov-1-18", "text": "Наш ангажимент е да подкрепяме развитието на община Свищов. В настоящия програмен период 7,4 млрд. лева са осигурени, за да могат общините да кандидатстват за финансиране на проектите си. Това съобщи председателят на ПГ на ГЕРБ и зам.-председател на партията Цветан Цветанов по време на среща с граждани на Свищов. Заедно с Цветанов на срещата с присъстваха и великотърновският кмет Даниел Панов, депутатът от ГЕРБ-Свищов Станислава Стоянова, председателят на Общинския съвет д-р Кристиян Кирилов и свищовският градоначалник Генчо Генчев. Цветан Цветанов отбеляза, че България трябва да има и своето решение какво да прави и след 2020 г., като усилията ни трябва да са насочени към запазването на кохезионната политика. „Общините у нас се нуждаят от европейската солидарност. Когато се обсъждат политиките в новия програмен период, трябва да бъдем единни и като българи да отстояваме общите си интереси“, коментира зам.-председателят на ГЕРБ. „Фалшивите новини са голям проблем в момента. Много хора са наивни и им вярват. Отговорът на фалшивите новини са срещите като тази. Ние, политиците, трябва да мислим като родители, защото в момента се създават условия за увеличаване на агресията. За съжаление, в голямата политика има огромна конфронтация, която води до разделение в обществото“, каза още Цветанов. „Европейските средства преобразяват общините“, категоричен бе великотърновският кмет Даниел Панов. „Това, което виждам че се случва в Свищов, е плод на единомислие и сериозна работа. Това е един пример, който политиците от опозицията трябва да следват, вместо да използват езика на омразата“, препоръча Панов. По думите му в Свищов показваме как можем да работим заедно, защото кметът е от БСП, а председателят на Общинския съвет е от ГЕРБ. „Нагоре не се върви, като се насажда омраза към другия“, обясни кметът на Велико Търново. Пред присъстващите свои съграждани градоначалникът на Свищов Генчо Генчев сподели, че през годините общината е загубила много. Той съобщи, че благодарение на отпуснатите от правителството в края на миналата година над 2 млн. лева ще се ремонтират над 45 улици в града и ще се подновят водопроводни връзки.", "date": "2018.03.21", "title": "Цветанов в Свищов: Наш ангажимент е да подкрепяме развитието на община Свищов"}
{"url": "http://www.faktor.bg/bg/articles/ministerstvoto-na-otbranata-reshi-iztrebitelite-mig-da-se-remontirat-v-rusiya", "text": "Ремонтът на старите изтребители МиГ ще бъде извършен от Руската самолетостроителна корпорация (РСК) \"МиГ\". Това обяви Министерството на отбраната. Преди седмица агенция \"Ройтерс\" публикува тази информация, която обаче така и не беше потвърдена тогава от представители на министерството. Днес е било подписано рамковото споразумение за логистичната поддръжка на самолетите. До него се стигна, след като изтекоха всички процедурни срокове за обжалване на обществената поръчка, подчертават от Министерството на отбраната. Споразумението на стойност 81 млн. лева и предвижда доставка на резервни части и услуги. В него е предвидена още подмяната на резервните части да се извършва от български инженери в авиобазата в Граф Игнатиево. \"РСК МиГ\", която произвежда изтребителите, притежава лицензите за ремонта им. Според поръчката предстои да бъдат ремонтирани 15 изтребителя, 12 от които - едноместни бойни, а 3 – учебно-бойни. Така за следващите 4 години се гарантира тяхната експлоатация, включително и изпълнението на задачите по охрана на въздушното пространство. \"Това споразумение не води до отмяна или забавяне на процедурата за придобиване на нов тип многоцелеви боен самолет, подготовката на която е в напреднала фаза и се очаква до края на април да бъде внесена в Народното събрание\", уточняват от Министерството на отбраната.", "date": "2018.03.21", "title": "Министерството на отбраната реши изтребителите МиГ да се ремонтират в Русия"}
{"url": "http://www.faktor.bg/bg/articles/tramp-vbesen-ot-tech-na-informatsiya-kakvo-bil-posavetvan-da-govori-s-putin", "text": "Американският президент Доналд Тръмп е бил вбесен от бързо изтеклата информация, че е бил инструктиран от съветниците си по националната сигурност да не поздравява руския президент Владимир Путин за изборната му победа по време на вчерашния им телефонен разговор. Това съобщи телевизия Си Ен Ен, цитирайки \"източник, запознат с мисленето на президента\".  Вестник \"Вашингтон пост\" пръв, а после и други медии съобщиха снощи, че Тръмп е поздравил Путин въпреки писмените препоръки на няколко съветника по националната сигурност да не го прави. В официално изявление днес на Белия дом, цитирано от Асошиейтед прес, се посочва, че изтичането на такава информация е нарушение, което се наказва с уволнение и \"вероятно е незаконно\".  Според Си Ен Ен Тръмп е попитал приближените си и външни съветници кой според тях е \"изнесъл\" информацията, като е отбелязал, че само малка група хора от екипа имат достъп до тези материали и биха могли да знаят какви насоки са му били дадени за разговора с Путин.  Президентът често звъни на чуждестранни лидери от апартамента си, отбелязва Си Ен Ен, и на тези разговори често присъства и главният му съветник по националната сигурност Хърбърт Макмастър. Той е бил там и вчера по време на разговора с Путин. Според оповестения от Белия дом президентски график за вчерашния ден Тръмп не е трябвало да се появява в Западното крило (където работи неговият екип) до следобеда, когато той отиде там за среща със саудитския престолонаследник.  Инцидентът, добавил източникът, отново изважда на бял свят отдавнашните съмнения, че в администрацията има хора - особено в екипа по националната сигурност, които активно работят срещу президента. Това допринася за атмосфера на параноя в Западното крило, отбелязва Си Ен Ен. Шефът на канцеларията на Белия дом Джон Кели също бил ужасно ядосан от изтичането на тази информация и днес щял да обсъжда въпроса в опит да се изясни кой е \"подал\" на медиите сигнал за предупреждението. Днес редица медии отбелязват също, че не е ясно дали изобщо Тръмп е прочел предоставените му от съветниците преди разговора насоки. Редица високопоставени служители неведнъж са твърдели, че той често не се съобразява с такива материали и провежда разговори с чужди лидери по свой личен сценарий. Според \"Ню Йорк таймс\" във вчерашния разговор Тръмп не е говорил нито за намесата на Русия в изборите в САЩ през 2016 г., нито за ролята на Москва в отравянето на бившия руски шпионин Скрипал и дъщеря му във Великобритания - въпроси, които е бил посъветван да повдигне. В случая обаче главният въпрос не е в това защо той е решил така, а защо се е получило изтичане на поверителна информация, отбелязва Си Ен Ен.  Телевизията добавя, че скандалът идва на фона на слуховете, че столът на Макмастър също се клати. Те се засилиха след оставката миналата седмица на държавния секретар Рекс Тилърсън и се заговори, че Макмастър е следващият. Белият дом обаче отрече.", "date": "2018.03.21", "title": "Тръмп бесен от теч на информация, че бил инструктиран да не поздравява Путин"}
{"url": "http://www.faktor.bg/bg/articles/novini/svyat/rusiya-otravyaneto-na-skripal-e-ili-terorizam-ili-e-organiziran-ot-vashington", "text": "Руското министерство на външните работи заяви днес, че отравянето на бившия руски шпионин Сергей Скрипал във Великобритания е или терористична атака, от която Лондон не е съумял да защити жертвите, или постановка на британските власти. \"Русия няма абсолютно нищо общо със случая с отравянето на Скрипал и дъщеря му Юлия. Това най-вероятно е поредната грубо фалшифицирана авантюра\", каза директорът на департамента за неразпространение и контрол върху въоръженията Владимир Ермаков на брифинг за чуждестранните посланици в Москва, цитиран от ТАСС. \"Остава само да се разкрие кой стои зад това и какви цели е преследвал. Ясно е едно, че Русия няма нищо общо, и то по една проста причина: за Русия такава авантюра е просто недопустима, по всичките параметри ние нямаме изгода от нея\", добави той. \"Случаят \"Скрипал\" може да е организиран от Вашингтон. За никого не е тайна, че именно най-близкият партньор на Великобритания остава единствената държава, която официално запазва най-големия в света арсенал от химически оръжия\", изтъкна Ермаков и изрази увереност, и авторите и участниците на провокацията с този случай ще понесат наказание.", "date": "2018.03.21", "title": "Русия: Отравянето на Скрипал е или тероризъм, или е организирано от Вашингтон"}
{"url": "http://www.faktor.bg/bg/articles/novini/svyat/v-kongresa-na-sasht-e-vnesen-zakonoproekt-sreshtu-ruskata-propaganda", "text": "В Конгреса на САЩ беше внесен законопроект \"За противодействие на чуждестранната пропаганда\", съобщи Multona. Необходимостта от него, вносителите обосновават с \"атаката на Русия срещу американската демокрация през 2016 година\", а също така с \"намесата в изборите във Фрънция и Германия\" през 2017 година. Според мерките в законопроекта, от медиите ще се изисква повече прозрачност, особено за контакти на медиите с чуждестранни правителство. Тези мерки, смятат авторите на законопроекта, ще попречат на опитите на Русия и Китай да отслабят влиянието на общественото мнение върху събитията в страната. \"Това засяга нашата национална сигурност. Ние не можем сляпо да възприемаме такива медии като Russia today, които се занимават с пропаганда и подкопават нашата демокрация, заяви един от вносителите, демократът Сет Мълтън.", "date": "2018.03.21", "title": "В Конгреса на САЩ е внесен законопроект срещу руската пропаганда"}
{"url": "http://www.faktor.bg/bg/articles/novini/balgariya/nikolay-nenchev-rumen-radev-mozhe-da-e-opasen-za-atlanticheskata-ni-sigurnost", "text": "Има решение на министъра на отбраната бойните самолети МИГ да се ремонтират от руска фирма, но цената е изключително висока. България е зависима на 90%. В този смисъл въоръженията в армията са близо 90% руско производство. Аз наскоро  коментирах, защо е възможно и на други места да бъдат ремонтирани тези самолети и защо не е добре да бъдат ремонтирани в Русия в РСК- МИГ. Много по-важно е, че беше спрян проектът за модернизация. Във времето в което бях министър успях с цената на много усилия да убедя парламентарните групи и НС и получих между другото подкрепа, обърнете внимание на това, много по-голяма от подкрепата за правителството, по отношение на проектите за модернизация. Тоест в края на моя мандат бяха осигурени милиард и половина за нови изтребители. Сделката беше почти финализирана. Институтът по отбрана приключваше своя доклад, бяха изпратили до 3 запитвания, ком 3 фирми, които отговаряха на нашите изисквания и условия. Тоест в рамките на тази година, към края може би ,ние трябваше да получим първите изтребители от фирмата, която спечели. Това изтъква по ТВ „Европа” бившият военен министър Николай Ненчев. По време на служебното правителство стана пълен обрат – беше сменен директорът на Института по отбрана – бившия министър на отбраната проф. Тагарев. Бяха променени указанията в ход и така се стигна до тази комисия в НС, която трябваше да разгледа, да направи анализ на този процес, да вземе съответните решения, т.е. този процес някак се отложи във времето. Колко време ще се отлага аз не мога да кажа, но той беше финализиран. Заедно с изтребителите за авиацията ние имахме и решение за два бойни кораба, от които имаме изключително голяма нужда. И двата проекта се отлагат, което е твърде обезпокоително. Тогава водих разговори с Полша в две направления и подготвихме два договора. Единият беше за ремонт на двигателите, което е изключително важно и полските заводи могат да извършват тази дейност, макар че имат безспорно ограничен капацитет за това. Другият договор беше много по-важен, и за който аз се интересувам какво се случва – той беше за промяна на авиониката, това е важно. Защото ние към днешна дата не можем съвместно да изпълняваме мисии поради една много проста причина, че нашите партньори са невидими за нашите пилоти. От друга страна, което е по-лошо, пилотите на натовски самолети възприемат нашите самолети като вражески, т.е. много голяма беля може да се случи, така че този договор беше изключително важен. За смяна на авиониката Полша разполага с капацитет, това е безспорно. Всички техни самолети са оборудвани с такава авионика, допълва Ненчев. Според него действията на настоящия президент Румен Радев трябва да бъдат разделяни на два периода - Румен Радев преди Решетников и Румен Радев след Решетников. Не е тайна за никого, че президентът Радев е привърженик на Грипен, той го казва открито, но пак  казвам аз не съм се месил в работата нито на Комисията, нито в работата на Института по отбрана, обяснява Николай Ненчев.  Той обаче е категоричен, че от Румен Радев идва проблемът със закопуването на нови самолети и модернизиране на авиацията. Според Ненчев, Радев е непоследователен в оценките, и в политиките, и в действията си.  Не може да носи отговорност. За пръв път ще го кажа във вашето студио и то съвсем отговорно, спомням си в рамките на един съвет по отбрана, тогава той твърдеше, че всеки момент ще приземим изтребителите, даваше два месеца на изтребителната ни авиация, че тя ще бъде приземена, че това било голям удар. Тогава помолих началника на отбраната да направи обстоен доклад и да изнесе информация в рамките на този съвет. Той опроверга изцяло командира на ВВС. От това правя извод, че най-малко Радев не е говорил истината. И аз го казах – в рамките на този съвет, че повече не вярвам на командира на ВВС. Знаете ли какво означава това на военен език? В момента, в който той чуе това, трябва да стане и да си тръгне на секундата, казва Ненчев. Той акцентира и върху факта, че напоследък президентът Радев не споменава вече нещо за авиацията и за тежкото й състояние и положение, въпреки, че  вече е главнокомандващ.", "date": "2018.03.21", "title": "Николай Ненчев: Румен Радев може да е опасен за атлантическата ни сигурност"}
{"url": "http://www.faktor.bg/bg/articles/politika/hlyab-i-pasti/de-profundis-putinizmat-shte-prodalzhi-da-se-vazproizvezhda-dori-kogato-imperatorat-putin-izchezne", "text": "Руската демокрация цъфтя, цъфтя, па на 18 март взе, та върза - Путин. Не, такъв е изразът, но не ме разбирайте неправилно. Всъщност на президентските избори руската демокрация не върза президента Путин и не го вкара в затвора за извършените от него и режима му престъпления.  Грешно се изразих, но то е по навик – нали такава е нормалната практика в нормалните демокрации, та се подведох.  Трябваше да кажа всъщност, че руската демокрация „отвърза” Путин. И така за пореден път даде на най-демократичния съвременен сатрап безкрайна свобода   Подозирам, че точно това е една от онези „типични особености” на източната руска демокрация, които я различават от нормалната западна демокрация, една от онези „специфики”, за съществуването на които постоянно ни надуват главата путинските пропагандисти по света и у нас.  Ама каква ти тук специфика, бе, граждани, това си е чист мазохизъм от страна на великия руски народ. Освен ако не е поредната колективна проява на чистия скотски манталитет, който очевидно владее тия хора.  Иначе не знам как да определя този феномен - да си избереш ти за вожд човека, който те е довел до истинска просешка тояга по метода на простото ограбване, а сега обещава да те извади от тежкото ти икономическо положение, като още по-щедро започне да харчи твоите пари за нови оръжия и разпалване на нови конфликти по света.   Добре, де – глас народен! Не е глас Божи обаче, защото тогава щяхме и ние, българите, да чуваме божия глас в ушите си – нали сме братя православни, тоест, имаме достъп до същите небесни информационни канали като руснаците.  Вместо това, откъм московското небе чуваме само гласовете на и без това отдавна известните клакьори като Волен Сидеров, Светлана Шаренкова и другите особи, специално поканени в Русия като „независими наблюдатели” на изборите.  Да-а-а, руските избори са си честни по природа, най-честните избори в света, както знаем - и за да се удостовери това, те нямат нужда от наблюдатели изобщо, а само от светла вяра. Но нали такава е традицията, де – наблюдатели да има.   Е, за всеки случай Кремъл се подсигури, като не покани мен и Иво Инджев да наблюдаваме изборите, но то вероятно е, защото не сме достатъчно независими, докато виж, Волен и Светланка са достигнали върха в това отношение.  То нали отдавна е казано - каквито наблюдаваните, такива и наблюдателите. Такова е положението и трябва отдавна да сме си дали сметка, че просто толкова си може руската демокрация, че дотам стигат нейните сили и разум – най-независимият наблюдател да е платеният от нас наблюдател.  Както виждате, граждани, притиснат от очевидните факти, за самите избори в Русия мога да кажа и казвам само най-прекрасни неща. Не така стои работата обаче с някои тълкувания, които чух или не чух във връзка с тях.  Голяма идиотщина например ми се видя доста често лансираната през последните дни теза, че силната антируска кампания на Запад всъщност е помогнала за изборната победа на Путин, доколкото е консолидирала руските граждани около идеята, че светът е срещу тях и те трябва да затегнат още коланите и да се обединят край вожда.  Някои български мозъкозаври като Таско Ерменков, Кирчо Киров и други тути-кванти се изказаха както винаги неподготвени, но пък напълно убедени. Към тази величайша простотия те добавиха експертното си мнение, че глупавият Запад не разбира сложната психиката на простия руснак - иначе щял да го котка и да му се мазни, за да може той да свали Путин. Или поне да не го подкрепи толкова мощно – вместо 77, да гласуват за него 67 на сто.  По тези твърдения имам няколко основателни възражения. Първо, Путин не спечели чак толкова голяма изборна победа, колкото би могъл. Един вид – прояви скромност. При всички случаи победата му е по-малка например от някогашните на другаря Брежнев във великия Съветски съюз или дори на другаря Живков в жалката България. Някой ще каже – ама сега времената са други, демократични.  Абе, уж е така, ама пък вижте какво прави другарят Ким в Северна Корея..... Второ, огромна лъжа е да се говори за някаква   Такова нещо няма, има нормални реакции на нормални държави и нормални хора срещу нарастващата руска агресия и наглост.  Ако сме искрени привърженици на истината, в случая трябва да ни пресъхнат устата от говорене за обратното – за кампанията, която Русия води против света. Имам предвид онази дълга поредица действия, с които Кремъл вече години наред демонстрира пълно незачитане както на международните закони и договори, така и на принципите на хуманизма и човешките права. Но добре, че като цяло, поне ние, българите, не сме искрени привърженици на истината, та не ни пресъхва устата.  Освен това на руснаците трябва да им се каже ясно и по начин, по който те да разберат – не светът трябва да се съобразява с тях, а те трябва да се съобразяват със света!  Ако не искат, ако продължават да се правят на бабаити, ще получават все повече удари – и не като кампания срещу тях, а като нормална и справедлива ответна реакция.  Но може и като кампания, ако искат. Нали знаем, че никое уважаващо себе си общество не търпи да го тормозят хулигани, побойници или мафиоти - подобни типове навсякъде се укротяват със строги мерки. Същото важи и за нормалното общество на целокупното човечество. Трето, с победата си на тези избори  Путин изтегли късата клечка. Макар че може би още не си дава сметка, той вече плува в нова международна среда и сярната киселина в нея ще става все повече.  Надявам се, никой не се съмнява, че на терена на дипломацията например англичаните, след като най-после се задействаха,  ще надиграят руснаците и ще спретнат на Кремъл такива изненади, които той дори не е сънувал. Казвам го, защото руските тъпаци явно съвсем се разпасаха, дръпнаха за опашката и събудиха заспалия британски лъв, при което Тереза Мей започва да прилича все повече на Новата Желязна лейди.   Да, Москва сега, както правеше Берлин по времето на Хитлер, продължава да вярва, че демокрацията е прекалено мека и не умее да отвръща подобаващо на твърдата политика отсреща. Досегашните развития сякаш доказваха на Путин, че е точно така.  В първите години на управлението си той се радваше на изключителен комфорт, тогава Западът още живееше с илюзиите, че, макар с много усилия, пари и експертна помощ, Русия може да се превърне в поне донякъде приемлива от гледна точка на демокрацията и пазарната икономика страна.  По средата на путиновото управление, някъде след агресията срещу Грузия, това мнение започна бавно да се променя – но прекалено бавно, така че още имаше големи политически пространства, където Путин да удовлетвори руската имперска лакомия.  На всичкото отгоре, в САЩ президент беше Обама, който трябва да бъде съден за отстъпките си пред путинизма, а традиционният хаос по международните въпроси в Брюксел превръщаше ЕС по-скоро в обект, отколкото в реален субект на международната политика.   След последните развития и разкритията за руската роля в някои от най-отвратителните събития в света обаче става ясно, че в зенита на своето управление Путин ще се сблъска с наистина големи проблеми. Императорът вече няма да може необезпокояван да си разиграва коня навън, за да демонстрира пред мужиците вътре своята сила и безнаказаност.  Четвърто, което непременно трябва да се отбележи обаче и за което наблюдателите сякаш избягват да говорят, е, че, въпреки казаното дотук за пировата победа на Путин на президентските избори в Русия, като цяло резултатът от тях изобщо не е добре дошъл за света.  И това не е само защото още 6 години на власт в Кремъл ще бъде доказано опасен и непредсказуем човек. По-лошото е, че цялата система ще съществува още поне 6 години и оксиморонната кремълска пропаганда през това време ще продължи да облъчва хората в Русия с внушението, че  лошият свят иска да им навреди,  защото те са велики гении, народ – богоносец, духовен и морален коректив на гадния Запад. Тази отрова вече и без това здраво е увредила душите и умовете на руснаците и е на  път да се превърне в неизтриваема тяхна същност. По този начин путинизмът ще продължи да се възпроизвежда, дори когато императорът Путин изчезне – а тази масовизация носи далеч по-голяма опасност, отколкото шизофреничните капризи в болния мозък на един само император.", "date": "2018.03.21", "title": "De Profundis: Путинизмът ще продължи да се възпроизвежда, дори когато императорът Путин изчезне"}
{"url": "http://www.faktor.bg/bg/articles/stado-divi-kone-potroshi-audi-na-glavniya-pat-plovdiv-stara-zagora", "text": "Стадо диви коне потроши „Ауди“ на главния път Пловдив – Стара Загора. Сигнал за инцидента, станал в района на село Розовец, е подаден снощи около 22,15 часа, съобщиха от полицията в града под тепетата. Изпратеният на място автопатрул на Районното управление на МВР в Раковски установил, че безстопанствените коне изскочили внезапно на пътното платно и преминали през лекия автомобил. В резултат на това колата е със счупени обзорни стъкла и деформирани таван и калник. Вижте още новини от България и света  На 22-годишния водач е оказана медицинска помощ, съобщава \"Дарик\". Няма данни за употреба на алкохол на шофьора.", "date": "2018.03.21", "title": "Стадо диви коне потроши „Ауди“ на главния път Пловдив – Стара Загора"}
{"url": "http://www.faktor.bg/bg/articles/ikonomika/biznes/nikolay-nankov-8-000-km-ot-republikanskata-patna-mrezha-sa-v-losho-sastoyanie", "text": "9-те големи язовира, които държавата контролира, са в много добро състояние. Кърджали прелива, както и някои язовири в Източна България, но няма никаква опасност за населението. Това заяви в студиото на Би Ти Ви регионалният министър Николай Нанков. Малко повече от 300 млн. лева са отделени за палиативни ремонти на пътищата. Нашата политика е към рехабилитация на пътната инфраструктура от 2019, защото има пътища които не са ремонтирани от 20 години. Държавата е нямало финансов ресурс, но сега както се казва искаме да поставим чиновник до всяка дупка, фигуративно казано. Пътна полиция също е тази, която трябва да следи за доброто състояние на пътищата, обясни Нанков. Той обясни, че 40-50 млн. лева отиват за палиативни ремонти на пътищата от националната инфраструктура и още около 20 млн. за второкласните и третокласни пътища. С по-големият ресурс, с който ще разполага министерството от догодина ще се променим този подход и ще се преминем към рехабилитиране на всички пътища.  8 000 от 20 000 километра от републиканската пътна мрежа са в тежко състояние. Около 400 -450 км се рехабилитират на годишна база, които два до  три пъти ще се удължат пътните отсечки, които ще бъдат рехабилитираме, за да бъде съкратено времето, в което републиканската пътна мрежа да бъде приведена в добро състояние. С тръгването на ТОЛ-системата до 6-7 години ще бъдат ремонтирани всички пътища в страната, обеща регионалният министър.", "date": "2018.03.21", "title": "Николай Нанков: С тръгване на ТОЛ-системата за 6-7 години ще ремонтираме всички пътища"}
{"url": "http://www.faktor.bg/bg/articles/ikonomika/biznes/sled-nova-tv-cheshkiyat-miliarder-kelner-kupi-i-telenor", "text": "Чешкият милиардер Петр Келнер купува и \"Теленор\" след Нова телевизия. За сделката бе официално съобщено от \"Теленор\" днес.  Освен българският бизнес, са продадени и активите в Централна и Източна Европа (ЦИЕ) на купувача PPF Group за сумата от 2,8 милиарда евро (приблизително 27 милиарда норвежки крони). Договорената цена отговаря на съотношение между стойността на предприятията и приходите им преди данъци от 6,4 пъти, на базата на резултатите за 2017 г. Двете страни са се споразумее за разсрочено плащане на част от цената, като 400 милиона евро от сумата ще бъдат изплатени на четири вноски за период от четири години. След одобрение от регулаторите, транзакцията може да бъде финализирана. Очаква се това да стане през септември тази година. Тя включва изцяло притежаваните от Теленор предприятия в Унгария, България, Черна гора и Сърбия, както и доставчика на технологични услуги Telenor Common Operation. През 2017 г. компаниите на \"Теленор\" в ЦИЕ са донесли на групата приходи от приблизително 11,8 милиарда норвежки крони или 9% от общите приходи на Теленор Груп. Приходите преди данъци, лихви, амортизации и отчисления на компаниите достигат 4,1 милиарда норвежки крони или 8% от общите на групата. Те имат общо над 9 милиона клиенти и около 3 500 служители. Петр Келнер е определян от Forbes като най-богатия човек в Централна и Източна Европа със състояние от 16 млрд. долара. Групата му PPF Group е най-голямата частна инвестиционна в ЦИЕ, която управлява активи на стойност приблизително 35 милиарда евро. PPF Group инвестира в различни сектори, включително банки, потребителски финанси, недвижими имоти, минно-добивна дейност и телекомуникации. През 2013 г. групата придоби подразделението на O2 в Чешката република от \"Телефоника\", а през 2018 г. -\"Нова Броудкастинг Груп\" в България.", "date": "2018.03.21", "title": "След Нова ТВ чешкият милиардер Келнер купи и „Теленор“"}
{"url": "http://www.faktor.bg/bg/articles/fbr-vze-na-pritsel-pamela-andersan-zaradi-dzhulian-asandzh", "text": "Приятелството на Памела Андерсън с основателя на Wikileaks Джулиан Асандж й навлече проблеми. Заради многобройните посещения в посолството на Еквадор в Лондон, където 46-годишният Асандж живее от 2012 година, холивудската звезда бе повикана на разпит в ФБР, съобщава Radar Online. След задържането на изкусителката от \"Спасители на плажа\" е пост на обвиненият в изнасилване и сексуално насилие от две жени в Швеция Асандж, който написа в социалната мрежа Туитър: ”ФБР си има нова цел – Памела Андерсън”. В отговор на предстоящия разпит в ФБР бившия модел на Playboy изригна, че ФБР би трябвало да се занимава с Facebook, а не с нея, визирайки скандала около социалната мрежа и изборите, на който за президент беше избран Доналд Тръмп. Вчера стана ясно, че личната информация на 50 милиона потребители е била употребена от консултантската фирма „Кеймбридж аналитикс”. В САЩ започна проверка срещу Facebook. Федералната комисия по търговия разследва социалната мрежа след", "date": "2018.03.21", "title": "Памела Андерсън скочи на ФБР: Защо се занимавате с мен, а не с Фейсбук"}
{"url": "http://www.faktor.bg/bg/articles/prez-2030-g-85-protsenta-ot-rabotnite-mesta-shte-sa-razlichni-ot-segashnite", "text": "През 2030 година се очаква 85 процента от работните места да са такива, които не съществуват в момента. Това каза Светлин Наков, съосновател и главен изпълнителен директор на Софтуерен университет (СофтУни) при откриването на международен форум за бъдещето на труда днес, организиран от социалното министерство с подкрепата на ЕК. Той прогнозира, че нискоквалифицираните работни места ще изчезват напълно. Не са ни необходими работници с елементарни умения, те ще бъдат заместени от роботи, допълни Наков.  Главният изпълнителен директор прогнозира още, че след 20-30 години няма да има професия като шофьор на такси, защото автомобилите ще се движат без шофьори. Ще съществуват и ресторанти без готвачи и сервитьори. По думите на Наков хората трябва да придобиват повече умения, по-добро и съвсем различно от съществуващото в момента образование, което само възпроизвежда. Ще се появят професии като треньор на роботи, хора, които обучават роботи, да станат специалисти по сигурността и други, каза Наков.  Стана ясно още, че трудът и неговите класически форми изчезват. Според експерта вероятно няма да има нужда и от министерство на труда, защото работа ще има само за висококвалифицираните работници, а хората без работа ще бъдат обслужвани от социалните системи. Вероятно ще има министерство на талантите и министерство на развитие на уменията, така си представям бъдещето, каза Наков.  Според него цифровите умения са като езиковите, като грамотността, те не подлежат на обсъждане, те трябва да са налице.", "date": "2018.03.21", "title": "През 2030 г. нискоквалифицираните работни места ще изчезнат напълно"}
{"url": "http://www.faktor.bg/bg/articles/tri-predimstva-da-obedinish-kreditite-si-v-edin", "text": "Кредитна програма „Повече днес“ е финансово решение и много повече. Освен че e модерна, тази програма има и редица предимства, от които можеш да се възползваш (povechednes.bg). Специално разработен калкулатор помага да разбереш с колко можеш да намалиш вноската по кредита си и да увеличиш разполагаемия си доход след обединение на задълженията.  • СПЕСТЯВА ВРЕМЕ  Процесът по плащането на месечните вноски по жилищен или потребителски кредит, евентуално лизинг на автомобил или стоков кредит отнемат време, независимо дали си близо до клон на банка или ползваш интернет банкиране. Освен по-добро управление на личните финанси, програмите за обединение на задълженията ти дават възможност да спестиш време за други свои цели. Плащаш на определена дата само една и в повечето случаи по-ниска вноска в една банка.  • НАМАЛЯВА РАЗХОДИТЕ  Една от основните причини за обединение на задълженията се състои в това, че така спестяваш средства и намаляваш разходите си. Например с кредитна програма „Повече днес” можеш да увеличиш разполагаемия си доход с до 50%, а в определени случаи дори и повече. Тя включва широка гама от кредитни продукти, като с нея имаш възможност бързо и лесно да обединиш задълженията си по кредитни карти, потребителски или ипотечни кредити до 100 000 лв. Имаш възможност да разсрочиш своите задължения за по-дълъг срок, като по този начин всеки месец отделяш по-малко разходи за изплащането на един кредит и разполагаш с повече средства за себе си. В допълнение на това, новият кредит, който се отпуска, е изцяло съобразен с индивидуалния ти профил и възможности. Нещо повече, наличието на застраховка по ползвания кредит осигурява допълнителна защита и спокойствие при изплащане.  • ОСИГУРЯВА ПО-ДОБЪР КОНТРОЛ  Не на последно място, с програмите за обединение на задълженията по-лесно и по-добре управляваш личните си финанси и семеен бюджет. Не се налага да помниш срокове и да се притесняваш, че можеш да пропуснеш плащане. Имаш по-добър контрол върху финансите си и банкираш по начин, отговарящ на твоя стил на живот. Мечтаеш за екскурзия до приказна Прага, разходка из търговските улици на Виена или семеен уикенд в любимата на всички Венеция. Ако до 31 март 2018 г. кандидатстваш и усвоиш нов кредит по програма „Повече днес“, участваш автоматично в томбола за пътуване за двама до един от тези романтични градове.", "date": "2018.03.21", "title": "Три  предимства да обединиш кредитите си в един"}
{"url": "http://www.faktor.bg/bg/articles/energien-ekspert-okolo-chez-se-vdigna-mnogo-shum-a-parite-obichart-tishinata", "text": "Има сериозни опасения за посоката, в която ще поеме сделката за ЧЕЗ, защото се вдигна много шум, а парите обичат тишината, каза в интервю за БНР енергийният експерт Васко Начев. Той смята, че ако българската страна е искала да направи нещо по тази сделка, е имала достатъчно време и възможности.  Начев определи евентуално включване на държавата в сделката като \"изключително голяма грешка\", защото това, по думите му, ще бъде генерална индикация за бизнес климата в България.  \"В обществото беше насадено мнението, че едни изедници ни ограбваха, а сега дори една Гинка (Върбакова) предстои да ни ограбва. Оттам е тази обществена нагласа и неодобрение от хората, без да си дават сметка, че това е по късата допирателна и нещата са много по-различни, отколкото някои се опитват да ги представят\", посочи експертът. \"Държавата има достатъчно силни механизми на контрол за посоката на цената на тока\", категоричен е енергийният експерт. Запитан как вижда изхода от сделката за ЧЕЗ, Васко Начев посочи, че има съмнения за начина на плащанията, защото дори да е имало готови банки, сега те все по-трудно ще се съгласят да финансират сделката. \"Вероятността тази сделка да не се случи, идва от страна на банките, които биха застанали зад купувача\", подчерта Васко Начев. Внушенията, че сделката би могла да пропадне, според него, граничат с популизъм. Коментирайки началото на работата на временната парламентарна комисия за проверка на продажбата на ЧЕЗ, Начев посочи: \"Както неведнъж е казано: „Ако искате нещо да бъде объркано или да не се разбере какво се случва, направете комисия по даден казус“. Тази комисия – те са, образно казано, с вързани ръце и ако има отговори на въпросите, които провокира тази сделка, то те са в чешката страна. Като се изключи типичният популизъм на БСП, която поиска създаването на една такава комисия, не очаквам нещо сензационно да излезе като становище от комисията. Дори да има нещо притеснително в цялата сделка, те (членовете на комисията) няма да могат да стигнат до всички тези елементи\". Сумата, която е официално обявена, е договорена между двете страни, напомни Начев. \"Вторият в класирането е дал по-висока стойност от спечелилия сделката. Тоест, това на колко ние оценяваме и на колко пазарът определя, са две различни неща. Постигнат е някакъв консенсус относно цената, който удовлетворява и двете страни, и това не бива да се подлага на съмнение. Ние вечно гледаме в паничката на другия\".", "date": "2018.03.21", "title": "Енергиен експерт: Около ЧЕЗ се вдигна много шум, а парите обичат тишината"}
{"url": "http://www.faktor.bg/bg/articles/obshtestvo/ulitsata/skalna-masa-se-sruti-varhu-patnoto-platno-na-avtomagistrala-lyulin-v-posoka-sofiya", "text": "Скална маса се срути върху пътното платно на автомагистрала \"Люлин\".  Свлачището е станало в платното в посока София. От Агенция \"Пътна инфраструктура\" информират, че заради срутването на скалната маса, движението временно се осъществява двупосочно в платното в посока Перник.", "date": "2018.03.21", "title": "Скална маса се срути върху пътното платно на автомагистрала \"Люлин\"в посока София"}
{"url": "http://www.faktor.bg/bg/articles/obshtestvo/zakon-i-red/kmet-prekarval-migranti-v-sarbiya-osadiha-go", "text": "Кметът на село Буковец в община Брусарци Димитър Петров е отстранен от поста си заради влязла в сила присъда срещу него за трафик на хора, съобщиха от общината в Брусарци, предаде БТА. През септември 2015 година Димитър Петров бил задържан от гранични полицаи на километър от българо-сръбската граница във видинско при опит да прехвърли 35 мигранти от арабски произход в Сърбия. Мигрантите били натоварени в два микробуса и три леки коли, като Петров шофирал един от микробусите. Задържаха 28 нелегални мигранти в товарен влак Срещу него и останалите четирима шофьори започнало разследване, но междувременно през октомври 2015 година Димитър Петров спечелил кметските избори в село Буковец и започнал да управлява. В началота на 2017 година Районният съд във Видин осъдил Димитър Петров на година лишаване от свобода и глоба от 1000 лева, но той обжалвал пред Окръжния съд. Присъдата била намалена на 8 месеца условно с тригодишен изпитателен срок, като основен аргумент за това бил фактът, че по това време Петров бил безработен. От общината в Брусарци уточниха, че в село Буковец е назначен кметски наместник, тъй като селото е под 350 жители и според новия изборен кодекс там не се налага избор на кмет.", "date": "2018.03.21", "title": "Кмет прекарвал мигранти в Сърбия, осъдиха го"}
{"url": "http://www.faktor.bg/bg/articles/gdbop-udari-albano-balgarska-grupa-generirala-pechalba-mezhdu-10-i-15-miliona-evro-na-godina", "text": "Две успешни акции отчетоха ГДБОП и Прокуратурата по време на пресконференция. Едната група, която е била ударена, се е занимавала с трафик на хора през територията на България, другата група се е занимавала с фалшифициране на пари и документи. Административният ръководител на Специализираната прокуратура Иван Гешев съобщи, че при първата операция се касае за досъдебно производство срещу организирана престъпна група, изработвала фалшиви документи. Тя е действала на територията на Пловдив, Русе, Сливен и София. Иззети са над 500 000 евро. Тази реализация е подпомогната и от Европол. Документите са се изработвали на територията на град Пловдив и след това са ги предавали на лица от Албания.  Втората група е прекарвала чужденци през наша територия е генерирала печалба между 10 и 15 милиона евро на година. 7 лица са подведени под отговорност, стана ясно от думите на Гешев. Той уточни, че двете престъпни групи са си взаимодействали много добре като две търговски дружества. Чужденците са плащали по 7000 паунда, за да стигнат до Великобритания и от 25 000 до 30 000 долара, за да стигнат до САЩ и Канада. Информацията е дошла към службите ни от Албания, каза заместник-директорът на ГДБОП ст. комисар Стоян Темелакиев. Установихме случаи, при които са използвани откраднати български документи за самоличност. Той допълни, че сред задържаните има и знаково лице от престъпния ъндърграунд у нас. Каналът, според данните, които имаме, е действал от няколко години. На лицата, участници в престъпната група, са повдигнати обвинения. Иван Гешев увери, че добрите реализации ще продължат и резултатите ще са видни. Той добави, че това е част от борбата срещу корупцията в страната. Резултати има и вървим в правилната посока.", "date": "2018.03.21", "title": "ГДБОП удари албано-българска група, генерирала печалба между 10 и 15 милиона евро на година"}
{"url": "http://www.faktor.bg/bg/articles/zhestoko-prestaplenie-raztarsi-varna-24-godishen-84-godishnata-si-sasedka", "text": "Жестоко престъпление разтърси Варна – 24-годишен уби 84-годишна жена, след което се самоуби. Инцидентът е станал около 1.00 часа след полунощ във варненския квартал „Младост“. Тогава е получен сигнал за това, че 24-годишният Цветан започнал да хвърля от балкона на жилището си различни предмети. Младият мъж излязъл на балкона гол и крещял. Шумът от виковете и буйството му събудили живеещите във входа съседи.  По-късно Цветан прескочил през балкона в съседния апартамент, където 84-годишната Минка М. Нападателят убил старицата с нанасяне на множество удари по тялото.   В апартамента било намерено и тялото на Цветан, който се самоубил чрез включени кабели в електрическия контакт. От прокуратурата във Варна съобщават, че има данни, че той е страдал от психично заболяване. Извършен е оглед на местопроизшествието под ръководството на наблюдаващ прокурор от Окръжната прокуратура във Варна. Разпитани са свидетели на действията на 24-годишния мъж. Днес ще бъдат извършени аутопсии на двете тела и назначени експертизи за установяване причините за смъртта им.  Досъдебно производство за извършено убийство с последвалото самоубийство на извършителя ръководи Окръжната прокуратура във Варна.", "date": "2018.03.21", "title": "Жестоко престъпление разтърси Варна – 24-годишен уби съседка и се самоуби"}
{"url": "http://www.faktor.bg/bg/articles/tsvetanov-uchastva-v-otkrivaneto-remontiranata-detska-gradina-radost-v-svishtov", "text": "Председателят на ПГ на ГЕРБ и зам.-председател на партията Цветан Цветанов присъства на откриването ремонтираната със средства от ОП „Региони в растеж“ детска градина „Радост“ в Свищов. В тържествената церемония участваха още кметът на Велико Търново и председател на НСОРБ Даниел Панов, депутатът от ГЕРБ-Свищов Станислава Стоянова, кметът на Свищов Генчо Генчев и председателят на Общинския съвет д-р Кристиян Кирилов. Това съобщиха от пресцентъра на ПП ГЕРБ. „Когато работим заедно можем да сме много по-полезни за обществото и да се виждат постигнатите резултати. Подобни обекти, реализирани с европейската солидарност, доказват колко много е спечелила България от членството си в Европейския съюз“, посочи Цветанов.  По думите му в момента тече много сериозен дебат за бъдещето на кохезионната политика. „Когато политиците не гледат с дългосрочната визия, когато не се интересуват какво ще се случи след 5, 10 или 15 години, това означава, че ние живеем само със статуквото и с настоящето. Ние трябва да мислим винаги за бъдещето. Казвам това, защото в момента Националното сдружение на общините усвояват средства по кохезионната политика на сегашния програмен период в размер на 7.4 млрд.”, уточни председателят на ПГ на ГЕРБ.  На свой ред домакините на събитието Генчо Генчев и д-р Кристиян Кирилов изразиха благодарността си за подкрепата на Цветан Цветанов и депутатите от ГЕРБ. „Ако г-н Цветанов и г-жа Станислава Стоянова не ни бяха подкрепили в този сложен процес, нищо от това, което виждаме сега, нямаше да се случи”, каза кметът на града Генчо Генчев. ДГ „Радост“ е обновена със средства по управляваната от МРРБ Оперативна програма „Региони в растеж“. Проектът за обновяване на обекти от образователната инфраструктура е от Инвестиционната програма на Свищов и Интегрирания план за градско възстановяване и развитие, а по него общината получи 100 % безвъзмездна финансова помощ. Предстои да бъдат ремонтирани още ЦДГ „Васил Левски“ и ОУ „Св. св. Кирил и Методий“ с. Овча Могила.", "date": "2018.03.21", "title": "Цветанов при откриването на ремонтирана детска градина в Свищов: Този обект е доказателство за европейската солидарност"}
{"url": "http://www.faktor.bg/bg/articles/novini/svyat/poslanitsite-na-velikobritaniya-frantsiya-kitay-i-es-boykotirat-sreshta-v-ruskoto-mvnr-za-otravyaneto-na-sergey-skripal", "text": "Посланиците на страните постоянни членове на Съвета за сигурност на ООН отказаха да участват в срещата, на която бяха извикани от руското Министерство на външните работи, посветено на \"позицията на Руската федерация по разследването на химическата атака в Солсбъри, в резултат на която бяха отровени бившият офицер от ГРУ Сергей Скрипал и дъщеря му Юлия\". Поканата са отказали посланиците на Великобритания, Франция, САЩ и, което е изненадващо, посланикът на Китай, съобщава ТАСС.  На срещата е отказал да присъства и посланикът на Германия, но ще бъде изпратен служител на по-ниско ниво, по същият начин ще процедират и от посолството на ЕС.  Говорителят на руското МВнР Мария Захарова се опита да омаловажи тези факти и написа в профила си във Фейсбук: \"Обяснявам, понеже започнаха \"новините\", че отказват, няма да дойдат и т.н. От сутринта са се акредитилари 140 души, ще дойдат и още. Освен това работата не е в статута, а в съдържанието на разговора\". По думите и, целта на срещата е да бъде съобщена на дипломатите \"руската гледна точка\". Макар че от руска страна срещата не предвижда участие на министъра на външните работи или високопоставени служители, но явно отказът е имал силен отзвук, тъй като говорителят на Кремъл Дмитрий Песков лично коментира бойкото и го нарече \"абсурден\".", "date": "2018.03.21", "title": "Посланиците на Великобритания, Франция, Китай и ЕС бойкотират среща в руското МВнР за отравянето на Сергей Скрипал"}
{"url": "http://www.faktor.bg/bg/articles/borisov-do-vchera-asfalt-ne-se-yadeshe-a-sega-vsichki-iskat-asfalt", "text": "Промени в законодателството, които да спрат злоумишленото обжалване на обществени поръчки, и други, които да дадат инструменти за борба с престъпността, бяха обсъдени на днешното правителствено заседание, съобщиха от правителствената пресслужба.  Работни групи с участието на всички заинтересовани институции, готвят изменения в ЗОП и в Наказателния кодекс, посочиха вицепремиерът Дончев и министър Цачева. Прецизират се текстовете за кръга заинтересовани лица при обжалване на обществените поръчки, като целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. Готвените промени в наказателното законодателство са свързани основно с приравняване на противозаконното отнемане на автомобил с кражба.  Обсъдени бяха и резултатите от първите срещи на министъра на вътрешните работи с кметове от малки населени места и с кметски наместници за съвместната им работа с полицията за опазване на обществения ред и сигурността по селата. Задачата беше възложена от премиера Борисов на оперативно заседание на кабинета в понеделник. \"Трябва да се знае в селото, че или има постоянен полицай, или има видеонаблюдение, или веднъж минава полицейски патрул, който отива при кметския наместник или при кмета, подписва се в тетрадката, пита го за проблеми, за да живеят спокойно хората\", посочи министър-председателят.  Публукуваме целия разговор по темата без редакторска намеса:  БОЙКО БОРИСОВ: Някой иска ли да каже нещо?  ТОМИСЛАВ ДОНЧЕВ: От вчера, след неколкоседмични усилия, практически всички министерства са включени в системата за обмен на документи по електронен път. Благодарност и поздравления за всички колеги, защото само преди две-три седмици бяха половината.  Сега в момента се работи с основен приоритет включването в системата на всички структури – 36, ако не ме лъже паметта, на МВР, което дава фундамент (без значение дали имаме дигитализирани регистри, или нямаме) само след няколко месеца, или до есента, на база вътрешна организация, модерация, това е ново упражнение, ние да сме в състояние по отношение на ползвателя на услугата да не го караме да разнася хартия.  Но, най-доброто предстои. Свързаността е само началото. Тепърва трябва да изрежисираме всички сценарии как едно ведомство прави в друго справка по електронен път, когато нямаме първично достъпен регистър. Но, първата стъпка – свързаността, е факт. Поздравления за колегите.  БОЙКО БОРИСОВ: Това практически означава, че може и на хартия да не се движат материали…  ТОМИСЛАВ ДОНЧЕВ: Малко опит трябва да се натрупа. Няколко месеца.  ЕКАТЕРИНА ЗАХАРИЕВА: Остава да направим електронни услугите…  БОЙКО БОРИСОВ: Ами почвайте да правите услугите електронни!  ТОМИСЛАВ ДОНЧЕВ: Има нормативни въпроси, които ще ги уредим. По отношение на това, че някои институции, включително институциите на съдебната власт, изискват документи на хартия, те са свързани с промяна в законодателството. Дайте да се фокусираме върху това, което ни е основният приоритет – услуга, справка по отношение на гражданите.  БОЙКО БОРИСОВ: В този ред на мисли. Докъде стигна, Николина, системата, която трябва в хотелите…  НИКОЛИНА АНГЕЛКОВА: ЕСТИ.  БОЙКО БОРИСОВ: ЕСТИ – кога ще бъде въведена?  НИКОЛИНА АНГЕЛКОВА: Работи комисията. Отворени са офертите. Спазват се законовите срокове.  БОЙКО БОРИСОВ: От месеци слушам, че комисията работи денонощно.  НИКОЛИНА АНГЕЛКОВА: Има срокове, законови, господин премиер…  БОЙКО БОРИСОВ: Така. До кога?  НИКОЛИНА АНГЕЛКОВА: …в ЗОП.  БОЙКО БОРИСОВ: До кога?  НИКОЛИНА АНГЕЛКОВА: Още месец и половина работата на комисията, следва да се избере изпълнител. След което, ако няма обжалване, трябва да стартира.  БОЙКО БОРИСОВ: Сиреч, този сезон няма да стане…  НИКОЛИНА АНГЕЛКОВА: Не, до края на годината. Защото изработването на самата система е шест месеца. Няма как. Имаше една година и половина обжалване, както при ТОЛ-а. Ние почваме, те обжалват. И то фирми, които дори не са закупували документи. Просто, имали правен интерес.  БОЙКО БОРИСОВ: Дончев, трябва да помислите върху това буквално саботиране на държавата с…  ТОМИСЛАВ ДОНЧЕВ: Отговарям веднага, господин премиер. След няколко месеца работа – смесен екип и представители на Народното събрание, и в консултация с всички институции, които са отговорни за обжалването по реда на Закона за обществените поръчки – Комисията за защита на конкуренцията и други, сме готови с промени в закона. Сега правото за обжалване, ако ми позволите да обясня две минути, но това дава яснота на колегите, правото на всеки заинтересован да обжалва не е достижение на родното законодателство. Това директно е уредено в европейските директиви, свързани с обществените поръчки. Това, което сме направили ние, е опит за стесняване на кръга на този, който може да обжалва. Защото към момента прочитът на Директивата е, че всеки, който има интерес, примерно фризьорски салон, баничарница приемаме, че има интерес от строителство на магистрала, примерно, или от изграждането на електронна система – има право да жали. Първият опит е да свием леко този кръг от заинтересовани страни. По логиката, която се опитваме да въведем е, че фризьорски салон не може да строи магистрала. Въпреки че според практиката, която е натрупана, една фирма, която се занимава с подбор на персонал или с охрана на труда, може да обжалва. И като аргумент не може да се изключи някоя инстанция да би решила, че ако някой би строил магистрала би имал нужда от услугите на тази фирма. И тя лесно би могла да си намери четири или пет партньора – строители, асфалтополагащи, асфалтова база, бетонов възел и т. н. Но, при изключително буквален прочит на директивите, сме се опитали да направим една малка стъпка напред без да ги нарушаваме, която да стесни кръга от недобросъвестно обжалване. Включително и по-директно уреждане на възможността, ако в резултат на жалене, както е случаят с АПИ, МРРБ, възложителите са претърпели щети. Естествено, когато цялото обжалване е приключило и се е установило, че то е неоснователно.  БОЙКО БОРИСОВ: Или както в обжалването на ТОЛ системата – като проверихме кой обжалва се оказва, че човекът метеше пред „Пирогов“ улиците.  ТОМИСЛАВ ДОНЧЕВ: Има много такива случаи.  БОЙКО БОРИСОВ: Така че, аз правилно искам да бъда разбран, говоря за саботирането. Че обжалването е необходимо, че то стимулира и конкуренцията, и прозрачността въобще не става спор. Говорим за системи… има ли някой, който да не е убеден, че системата, която всеки, отишъл в хотел, ще го регистрира – първо е полезна за националната сигурност, второ за бюджета и за прозрачността на бизнеса. И това година и половина не може да се въведе заради обжалване! ТОЛ системата две години! И то си личи умисълът – чака се последният момент, шест часа вечерта без една минута, тогава се внася от някоя фирма и блокира нещо, което ни струва милион и половина на ден. До вчера асфалт не се ядеше, а сега всички искат асфалт. Хубаво, ама по милион и половина ние губим от това, че ТОЛ системата не работи, години наред не можахме и чак сега преодоляхме тази пречка.  ТОМИСЛАВ ДОНЧЕВ: Имаме и много други такива случаи, може би не толкова драстични като стойност, но, например, неотдавна по отношение на една електронна система, която трябва да се изгражда, обжалва фирма за търговия с чорапи.  БОЙКО БОРИСОВ: Разбрахте ме, просто мислете как да направим така, че да свършим навреме. Да не дойде краят на тази година и да се разбере, че ще стане до края на следващата година.  НИКОЛИНА АНГЕЛКОВА: Аз не мога да гарантирам, господин премиер, че няма да има обжалване пак, защото, когато се избере изпълнител, това е възможно отново да се случи. Но този път заинтересовани са само тези, които са участвали, а не всяко лице. Ние винаги искаме предварително изпълнение, но това не означава, че няма да обжалват. Те обжалват и предварителното изпълнение.  БОЙКО БОРИСОВ: Другото, което и коалиционните партньори ги интересува, защото сме поемали заедно ангажимент – текат анализите на МВР, в които участват министърът, главният секретар, шефовете на полиции, съответни централни и местни, областните управители и преди няколко дни разпоредих на министър Радев да кани всички кметове, кметски наместници и на най-малките населени места, нека да доложи да ви информира.  ВАЛЕНТИН РАДЕВ: Господин премиер, уважаеми колеги, както си спомняте от обсъжданията в понеделник, едната задача беше свързана с престъпността в малките населени места и полицаите, които сме разпределили там. Вчера вече направихме две поредни срещи. Анализите са всеки ден, но аз участвах вчера в Плевенска област и в Ловеч. Поканихме всички кметове и имаше над 70-80 от тях, включително кметски наместници, както разпоредихте. Запознахме ги с това какво сме направили ние. Освен, че чух анализи на областните дирекции на МВР, по-интересното беше, че чухме от кметовете на общини и на населени места, кметските наместници какво те си мислят за нас, има ли ги тези мобилни групи, виждат ли ги. За мое удовлетворение, чух повече положителни неща. Имат и забележки, мога да кажа някои от тях – искат да връщаме инспектори, дежурни и т. н. Не всичко можем да изпълним, но там, където можем, включително и за камерите, веднага им отговорихме или ще направим възможно дори лично да получат информация какво може да направи министерството и в какви срокове. Продължаваме в Благоевград другата седмица и ще бъде така до 29-ти, когато завършваме този цикъл с анализите и участието на кметовете. Отново ще ги каним и навсякъде, където се появим дали аз, дали главен секретар с екипи – да присъстват и да кажат забележките си.  БОЙКО БОРИСОВ: Така трябва да го направите, че да сте заедно, така ще ги планирате. Ако трябва, ако сте в Благоевград сутринта, оттам можете да се прехвърлите в Пазарджик, пътища направихме хубави, така че навсякъде присъствате заедно. Протоколират хората на областния директор и след един месец ти дават справка къде какво е отстранено и къде, примерно, трябва централно финансиране или нещо, което да помогнем. Така, както махнахме лимита на автомобилите, да се движат непрекъснато.  ВАЛЕНТИН РАДЕВ: Много са доволни, казаха го.  БОЙКО БОРИСОВ: Това, което ти казах – да си въведат книга при кмета.  ВАЛЕНТИН РАДЕВ: Това ще го направим.  БОЙКО БОРИСОВ: Отиват полицаите, обхождат, подписват се. Утре да имаме и за пред кмета, и за пред нас какво са проверили, какво са констатирали. Това не случайно го бяха измислили едно време…  ВАЛЕНТИН РАДЕВ: И хубавото е, господин премиер, че на тези срещи присъстват и областният управител, и кмета на населеното място, кметът на големия град, например, Плевен, Ловеч и освен това представители на съдебната система – окръжният прокурор, съдиите и те участват включително.  БОЙКО БОРИСОВ: Нас ни интересува полицаят, пожарникарят и тези, които са там – едните пазят нивите, да не изгорят, а другите помагат за спазване на обществения ред. Там трябва да се знае в селото, че или има постоянен полицай, или има видеонаблюдение, или веднъж минава полицейски патрул, който отива при кметския наместник или при кмета, подписва се в тетрадката, пита го за проблеми, за да живеят спокойно хората. Затова махнахме лимитите на горивата, нови автомобили се взеха, униформи нови, увеличение на заплатите.  ВАЛЕНТИН РАДЕВ: Доволни са, чухме го това от всички там.  БОЙКО БОРИСОВ: Затова сега искам от теб да въведеш ред. С колегите това сме го поели като ангажимент! Над 1330 души нови полицаи сме назначили така, както поехме ангажимент, но са 6000 села още. Така че, за тези трябва да се направи по този начин рамката.  ВАЛЕНТИН РАДЕВ: Разбрах.  КРАСИМИР КАРАКАЧАНОВ: В тази област, господин премиер, наистина, увеличи се броят на полицаите и на Гранична полиция, и на жандармерия. Има един момент, който, разбира се, изцяло е в ръцете на Министерството на вътрешните работи, а именно – по отношение на увереността на полицаите да изпълняват своите задължения. Знаете, че много случаи имаше в предишни години, когато полицай си свърши работата, включително използвайки сила обуздава по трима-четирима престъпници и като вдигнат шум всевъзможни организации, наказваха полицая. Просто ръководството на Министерството на вътрешните работи трябва да застане зад полицая в такива случаи. Не говоря за превишаване на законовите норми, а говоря за самочувствието на самите полицаи. Второ, всеки един кмет, а и във всяка една областна дирекция, знаят горе-долу по селата контингента, който извършва кражби и подобни престъпления. Знаят се буквално поименно – история, дядо, баба и т.н. Профилактични разговори с тези хора! Профилактиране на този контингент би било една превантивна мярка – викат го един път в месеца или един път седмично и районният инспектор си провежда един разговор с него, това има ефект.  БОЙКО БОРИСОВ: Сутринта на оперативката, колега, по тази тема разговаряхме много. Възложих го на Радев с юристите да провери и тук госпожа Цачева може да ни каже сигурно повече, но в България законът е такъв, че ако направиш десет еднакви кражби, те съдят за една от тях. След това отива на пробация, понеже престъплението става малко и пак излиза. И така докато не гръмне някой много фрапантен случай и не заговорят хората за него, защото станал голям инцидент. Това на Ципов, моля ти се, понеже разбрах, че той се занимава, възложи да му се предаде. Ето, коалиционните партньори са изцяло „за“ да сменим това противозаконно отнемане, да си стане кражба и крадците на коли… Просто имаме абсолютно разбиране във всяка една тема. Двете парламентарни групи ще го внесат веднага и с тези промени ще дадем инструменти на МВР да няма откъде да се шиканира след това процесът.  ВАЛЕНТИН РАДЕВ: Подготвили сме текстовете, господин премиер.  БОЙКО БОРИСОВ: Добре. Моля ти се, това го съгласувай, виж го, и госпожа Цачева, от министерството да кажат как точно – първо, второ, трето. Но това трябва да се промени, то е безумно.  ЦЕЦКА ЦАЧЕВА: Уважаеми господин министър-председател, колеги, в работната група, която вече работи по тази тема, предложенията на текстовете за промени от страна на МВР ще се обсъждат в петък в 10 часа. Имаме готовност до края на месец март, другата седмица, да обявим какви точно ще бъдат новите редакции. Имаме конкретни текстове от тях, които вече са ни предложени.  БОЙКО БОРИСОВ: Добре. И на вицепремиерите също го пратете, те съответно – на парламентарните групи. Радев, срещни се с двете парламентарни групи, обясни, да знаят точно за какво става въпрос, да дадем този инструмент. Имайте предвид, че аз за това нещо се боря от сигурно 15 години и не мога да преодолея противозаконното отнемане на автомобили да стане кражба. Ще е много приятна изненада за мен, ако това успеем да го направим. Хващаме го в колата, след това излиза, пробация, домашен арест, отива пак да краде и такива случаи, ако извикам директора на Софийско, може би до утре сутринта ще ви разказва с имена, с факти, с хора. Само че законът казва, че това е възможно. Да променим законите, да ги обясним на обществото, защото отнемането означава, че като те хванат вътре в автомобила, но ако не работи, или там те хванат на място – не го крадеш, не е кражба и там има други членове и състави. И миналия път ви разказвах, знаковите крадци вече са като директори – влиза с лаптопа, пали колата и слиза. Влиза шофьорът, който вече и да го хванат, той е никому неизвестен, почват да го съдят, поема цялата вина. И законът им позволява това да го вършат! И полицаите всяка сряда ми казват: „Борим се, но този пак е навън, този пак е под домашен арест, този пак го хванахме под домашен арест как разфасова кола“. И затова – 10 дни срок, седнете и го направете! Дайте им този инструмент.  ЦЕЦКА ЦАЧЕВА: Към настоящия момент този текст за отнемането е в главата за транспортните престъпления, а не в главата и раздела за престъпления против собствеността, където са кражбите.  БОЙКО БОРИСОВ: Защо е така, според теб?  ЦЕЦКА ЦАЧЕВА: Това е направено още преди демокрацията, промяната. Не могат да ми обяснят защо така е направено, но текстът е от тогава.  БОЙКО БОРИСОВ: Е, и?  ЦЕЦКА ЦАЧЕВА: Имаме сега новите промени на МВР.  БОЙКО БОРИСОВ: Двадесет и осем години вече не можем да го променим.  ЦЕЦКА ЦАЧЕВА: Не съм казала такова нещо. Обратното. До края на месец март. Другата седмица в петък заседават, другата седмица излиза предложението. Имаме конкретните текстове, които ще се огледат от междуведомствената работна група, включени са представители на магистрати, прокуратура, съдии и т.н.  БОЙКО БОРИСОВ: Добре. До петък разпределяте на парламентарните групи и на двамата вицепремиери – да го имат и те, за да може по тази тема, ако имат забележки, веднага да ги направят и да отива в парламента, да стане възможно най-бързо. Закривам заседанието.", "date": "2018.03.21", "title": "Борисов: До вчера асфалт не се ядеше, а сега всички искат асфалт"}
{"url": "http://www.faktor.bg/bg/articles/novini/svyat/salzotvoren-gaz-v-kosovskiya-parlament", "text": "Косовски депутати от крайно дясното движение \"Самоопределение\" разпръснаха сълзотворен газ в парламента в Прищина, за да попречат на приемането на документ за определяне на границата с Черна гора, съобщи косовската телевизия. Газът е разпръснат от депутатите Фиторе Пацоли и Джелал Цвечла веднага след началото на заседанието. То е било прекъснато до нормализиране на условията за работа. Това е четвърти опит на парламента в Косово да гласува документа, от чието приемане зависи и бъдещата интеграция на Косово в ЕС.", "date": "2018.03.21", "title": "Сълзотворен газ в косовския парламент"}
{"url": "http://www.faktor.bg/bg/articles/novini/balgariya/tsvetanov-v-s-ovcha-mogila-gerb-vinagi-podkrepya-initsiativite-na-mestnata-vlast-i-kmetovete", "text": "Народните представители от ГЕРБ винаги се стремим да подкрепяме инициативите на местната власт и кметовете и да оказваме нужното съдействие за развитието на регионите. Това заяви в свищовското село Овча могила председателят на ПГ на ГЕРБ и зам.-председател на партията Цветан Цветанов по време на среща с носителите на приза „достойни българи“ свищовски доброволци Георги Иванов, Тихомир Веселинов и Милен Милев. Тримата мъже са наградени също и с почетно отличие на МВР за доблест и заслуга за проявената храброст при справянето с голям пожар в края на декември. Мъжете са доброволци от отряда в Овча могила, където функционира първият у нас Кризисен център за борба с пожарите, бедствията и катастрофите.  Центърът бе изграден по инициатива на местната власт с цел бързо и адекватно овладяване на спешни ситуации в по-отдалечените места на община Свищов. Край Овча могила се намират пет села с население над 4000 души и за времето от откриването му през октомври 2016 г., звеното доказа своята ефективност. Центърът разполага с пожарен автомобил и линейка, осигурена с личното съдействие на Цветан Цветанов.   В Овча могила, заедно с великотърновския кмет Даниел Панов и с депутата от ГЕРБ-Свищов Станислава Стоянова, Цветан Цветанов посети и новосъздадения Център за настаняване от семеен тип за хора с деменция, както и изгорялата сграда на Здравната служба, намираща се в съседство. Именно при потушаването на бушувалия там пожар през декември, тримата отличени доброволци са проявили героизма си, изправяйки се срещу стихията. Благодарение на бързата реакция на доброволното формирование са били евакуирани болните хора и персоналът, като същевременно са започнали и да гасят пожара, докато чакат пристигането на огнеборците. По думите на Цветанов подобни социални звена като Центъра за настаняване от семеен тип за хора с деменция осигуряват не само грижа за нуждаещи се хора, но и работни места за местните жители.", "date": "2018.03.21", "title": "Цветанов в с. Овча могила: ГЕРБ винаги подкрепя инициативите на местната власт и кметовете"}
{"url": "http://www.faktor.bg/bg/articles/rumen-radev-balgariya-ne-prosto-spasi-svoite-evrei-a-i-dostoynstvoto-na-svoya-narod-i-na-evropa", "text": "България не просто спаси своите евреи, а и достойнството на своя народ и достойнството на Европа. Това каза пред журналисти българският президент Румен Радев по време на официалното му посещение в Държавата Израел, предаде репортер на Агенция \"Фокус\".   \"България е единствената държава, която не допусна нито един неин гражданин от еврейски произход да бъде изпратен в лагерите на смъртта. Това е наистина достойно за уважение и този факт става все повече известен\", каза още Радев и добави,че това е един невероятен капитал, с който ние трябва да се гордеем. Държавният глава отбеляза, че има изключително близки и топли исторически връзки между двата народа, но е необходима още работа за едно по-активно сътрудничество.   \"Ние имаме политически отношения на едно наистина много активно прекрасно ниво и в същото време ние не можем да материализираме тези отношения в нещо по-прагматично. Наистина, 150 млн. долара на година търговско-икономически обмен са си капитал. Аз няма да споря голям или малък, но те са нищо в сравнение с този духовен капитал, който има между двете държави. Трябва да направим така, че да имаме вече много по-работещи и прагматични решения. И в областта на високите технологии, образованието, науката, индустрията, ако щете селското стопанство, където Израел е водеща държава в много от тези сектори. Крайно време е ние да използваме тези прекрасни отношения, за да имаме прагматични отношения\", каза още президентът и добави, че заедно можем да направим много повече. Румен Радев коментира и срещата си с председателя на Кнесета Юли-Йоел Еделщайн. \"Отношенията между двата парламента са много важни, защото парламентите определят конструкцията, рамката, в която се намира обществото. Държавата Израел е един изключително успешен пример за това как всеки гражданин по най-добрия начин се е интегрирал в това общество и как държавата просперира. Ние можем да си бъдем много полезни за обмяна точно на тези модели за обществено развитие, за отношения между институциите, между гражданите така че всеки да съвместява своите лични цели с целите на държавата. Това тук го има в голяма степен\", заяви държавният глава. Президентът каза още, че се наблюдава световна тенденция за възстановяване на езика на омразата, на ксенофобията, на антисемитизма и трябва да полагаме усилия като общество, особено във възпитанието на младото поколение, че това не е нашият път. \"Нашият път е съвсем друг и ние сме го доказали. Дали сме пример и трябва да го отстояваме\", каза той.", "date": "2018.03.21", "title": "Румен Радев: България не просто спаси своите евреи, а и достойнството на своя народ и на Европа"}
{"url": "http://www.faktor.bg/bg/articles/novini/svyat/levichari-zabarkaha-tramp-v-nov-skandal-s-cambridge-analytica-i-feysbuk", "text": "От няколко дни из света бушува нов скандал – демонизирането на Фейсбук. Най-масовата платформа в Мрежата, в която доброволно участват два милиарда души  е обвинена заедно с английската медийна консултантска фирма Cambridge Analytica /СА/, че са помогнали на Тръмп да бъде избран за президент. Според обвинителите - големите леви западни медии, СА вероятно със съдействието/бездействието  на ФБ са съставили алгоритъм за настроенията, особеностите, желанията и предпочитанията на около 30 млн. американци, въз основа на лайковете на 30-те милиона във ФБ. След това, малката, неизвестна, с  малоброен състав фирма СА,  по някакъв могъщ, свръхестествен  начин  повлияла  чрез мозъчни вълни, изключително настойчиви масови медийни послания и натиск, постоянни политически реклами,   огромни митинги,  или кой знае как, на тези 30 млн. американци, и те,    покорно гласували за Тръмп! СА отрича, че е използвала личната инфо на милионите американци в полза на Тръмп, а директорът на фирмата Alexander Nix беше временно отстранен от длъжност след таен запис как се хвали с работата си. Тази колосална нелепост сега се подхвърля нагоре-надолу по света,  без умора и е вече доста  досадно, въпреки, че за  ФБ не е досадно, защото изгубиха 50 млрд. долара от стойността си на маждународните пазари.    Разбира се, огромната сила на медиите и социалните мрежи в дадени избори е неоспорима, но но не и в този случай – малка, до скоро  почти никому известна фирма да накара 30 млн. американци да гласуват за Тръмп. Левите западни медии, естествени врагове на президента на САЩ , естествено не казват това на наивния западен свят: 1/ Всеки един от милиардите жители на планетата  в мига, когато отиде в Четвъртото измерение, т.е. в Мрежата, вече се е съгласил да бъде обект на изследване и наблюдение. 2/ Всеки един от 30-те милиона американци съвсем ДОБРОВОЛНО е дал личните си данни на ФБ, най-голямата платформа в Мрежата.   ФБ е обвинявана, че не е опазила личните данни на 30-те милиона и в няколко парламента,  собственикът на платформата М. Зукърбърг е поканен да обясни какво точно се е случило. До сега от него няма известие, освен, че ФБ са били „измамени\". Левите медии, разбира се, не казват на наивниците, че Обама направи абсолютно същото с ФБ и в  двете си кампании. Само, че в много по-голяма степен, отколкото СА!  В кампанията от 2012 хората на Обама използваха напълно същите техники, за да изтръгнат инфо от ФБ за десетки милиони хора, без те да знаят за това. Личната информация те използваха , за да убедят колкото може повече избиратели да гласуват за Обама, неизвестно с какъв успех.(Виж   за това от декември 2012, т.е. след тогавашните избори,  от сътрудник на Обама)   Размерът на използването на лична информация за  нищо неподозиращи избиратели е потресаващ. Екипът на Обама започна изборната 2012 с увереност, че могат поименно и лично да се свържат с всичките 69 456 897 американци, които гласуваха за него в 2008. Екипът на Обама възнамеряваше да изпълни тази херкулесова задача, като преравя, проверява и търси  личните данни на 69-те милиона именно във ФБ/Мрежата.  Същият „Ню Йорк таймс\", който пръв раздуха настоящия скандал и сега лицемерно се възмущава от ФБ и СА,  се възхищаваше и ръкопляскаше абсолютно за същото на Обама и хората му.  (Виж  )  Ето огромния състав на технологичния екип на Обама, задачите и програмата им:  Същият „Гардиън\" който сега праведно осъжда СА и ФБ, в 2012 писа, че екипът на Обама „построи гигантска база данни, която за пръв път съчетава единната ЛИЧНА информация на милиони американци със силата на Фейсбук, за да се прицели в отделните избиратели в степен непозната досега\". Без коментар, освен: и надхвърля дори най-свободното левичарско въображение. Carol Dаvidsen беше медиен директор на кампанията на Обама в 2012. Ето какво написа тя за дейността си в 2012, в Туитър, на 18.03.2018, в 20.02 ч: „От Фейсбук бяха изненадани, че успяхме да измъкнем цялата социална информация, и въпреки това не ни спряха. След изборите техни хора дойдоха в офиса ни, и бяха откровени – казаха, че са ни позволили неща, които никому не са позволявали, и то защото са на наша страна\". Без коментар. Сегашният скандал несъмнено има две основни цели: 1/ Да обезцени и постави под съмнение избирането на Тръмп за президент, и да оправдае загубата на Х. Клинтън, кандидат на лявото статукво в САЩ, ЕС и левите западни медии. От 15 месеца това статукво, вкл. основните страни в  ЕС,  се опитва да свали Тръмп без успех.  И сега ще се провалят.   2/ Да наложи нови задушаващи анти-пазарни регулации над Фейсбук и другите социални мрежи. 3/ Яростното нападение против Фейсбук от най-големите леви западни медии, в Европа и Америка, несъмнено е причинено от жестока, черна, убийствена  завист – социалната мрежа с 2 млрд. участници е безкрайно по-могъща и без усилие, лесно може да ги натика в прашния ъгъл на забравата. За добро или за зло – това никой не знае.", "date": "2018.03.21", "title": "Левичари забъркаха Тръмп в нов скандал с Cambridge Analytica  и Фейсбук"}
{"url": "http://www.faktor.bg/bg/articles/novini/svyat/ekshumirat-saprugata-i-sina-na-skripal", "text": "След отравянето на бившия офицер от ГРУ Сергей Скрипал и дъщеря му Юлия с бойно отровно вещество във Великобритания властите са разпоредили ексхумация на съпругата на Скрипал и сина му Александър. Александър Скрипал се жени за дъщерята на колега на баща му от разузнаването. След събитията около баща му семейството се преместило във Великобритания. Отношенията между двамата обаче не вървели и по думите на тъста му Александър започнал да пие и да посяга на жена си. Това довело до развод, пише \"Фокус\". На 13 юли миналата година Александър и новата му приятелка Анна заминали за Санкт Петербург, където на 18 юли починал, по официални данни, от чернодробна недостатъчност. Съпругата на Сергей Скрипал умира от рак през 2012 година.", "date": "2018.03.21", "title": "Ексхумират съпругата и сина на Скрипал"}
{"url": "http://www.faktor.bg/bg/articles/novini/svyat/ruski-medii-sergey-lavrov-si-tragva", "text": "руската RTVI съобщи, че сегашният министър на външните работи Сергей Лавров няма да бъде назначен отново на поста. Една от версиите е, че Лавров отдавна искал да напусне поста си, но по \"настоятелна молба на Путин\" изчакал президентските избори. Той е на поста от 2004 година, и, както твърдят близки до Лавров \"от няколко години се чувства изморен и иска да напусне\". Източник на медията твърди, че Сергей Лавров няма да се пенсионира, а ще заеме висок пост в Русия Съвет по сигурността. Източници близки до руското Министерство на външните работи твърдят, че на поста ще бъде назначен бившият посланик на Русия в НАТО Александър Грушко. Сергей Лавров е министър на външните работи на Русия от 9 март 2004 година. Той е заемал поста в правителствата на Михаил Фрадков (2004-2007), Виктор Зубков (2007-2008), Владимир Путин (2008-2012) и Дмитрий Медведев ( от 2012 до сега). Преди това, от 1994 до 2004 година е бил постоянен представител на Русия в ООН и в Съвета за сигурност на ООН.", "date": "2018.03.21", "title": "Руски медии: Сергей Лавров няма да е външен министър в новото правителство"}
{"url": "http://www.faktor.bg/bg/articles/v-parvata-si-rech-v-parlamenta-dnes-merkel-povtori-dadenoto-ot-neya-obeshtanie", "text": "Германският канцлер Ангела Меркел повтори днес обещанието си, че огромният миграционен наплив от 2015 г. няма да се повтори, предаде Асошиейтед прес.  В първата си реч в парламента, откакто миналата седмица встъпи в длъжност за четвърти мандат на поста, Меркел призна, че дебатите за миграцията и до ден днешен поляризират страната.  Германия, която между 2015 и 2016 г. допусна на своя територия над 1 милион мигранти, може да се гордее със себе си, заяви тя. \"Разбира се, вярно е и че това беше извънредна хуманитарна ситуация. А подобна хуманитарна ситуация не трябва да се повтаря\", добави Меркел.  Германският канцлер призна, че споразумението с Турция от 2016 г. за ограничаване на миграцията има много противници, но даде да се разбере, че \"винаги ще го защитава\". Ислямът е част от германското общество, заяви в речта си Меркел, цитирана от ДПА. \"Очевидно е, че нашата страна носи отпечатъка на християнството и юдаизма. Но в същата степен е вярно и че при положение че сред нас живеят 4,5 млн. мюсюлмани, тяхната религия, ислямът, също е станала част от Германия\", се аргументира Меркел.", "date": "2018.03.21", "title": "В първата си реч в парламента днес Меркел повтори даденото от нея обещание"}
{"url": "http://www.faktor.bg/bg/articles/novini/svyat/evroparlamentat-predupredi-za-opasen-spad-vav-vaksinatsiite", "text": "Намаляващото обществено доверие във ваксинирането представлява голямо предизвикателство и вече доведе до последици за здравето, заявиха членовете на Комисията по обществено здраве на ЕП във вторник, съобщава БТА. Членовете на Комисията отбелязват със загриженост, че епидемиологичните данни показват значителни разлики в приемането на ваксините и недостатъчно покритие, което да гарантира адекватната защита на населението от болести, предотвратими чрез ваксини, в резолюция, приета във вторник. Те заявяват, че нарастващите и широко разпространени обществени колебания относно ваксините будят тревога и вече имат последици, като например огнища на зараза с морбили в редица държави, чието предотвратяване е било възможно. Участвалите в заседанието евродепутати посочват, че ваксините преминават щателна проверка през множество фази на изпитвания и са подложени на периодична оценка. Участвалите в заседанието евродепутати заявяват, че всяка година ваксинирането предотвратява около 2,5 милиона смъртни случаи в световен мащаб и намалява разходите за лечение на конкретните заболявания, включително антимикробните лечения. През периода 2008 - 2015 г. в Европа е имало 215 000 случая на болести, предотвратими чрез ваксини, с изключение на грип. Те също така подчертават, че имунизацията чрез ваксинация е средство за водене на борба с антимикробната резистентност. В своя план за действие относно антимикробната резистентност Европейската комисия обяви стимули за увеличаване на навлизането на диагностика, алтернативи на антимикробните средства и ваксини. Европейската комисия ще представи инициатива за засилено сътрудничество в борбата с болестите, предотвратими чрез ваксини, през второто тримесечие на 2018 г.", "date": "2018.03.21", "title": "Европарламентът предупреди за опасен спад във ваксинациите"}
{"url": "http://www.faktor.bg/bg/articles/makedonska-mediya-pokaza-balgarska-svetinya-ot-skopie", "text": "Районна прокуратура – Петрич е привела в изпълнение ефективна присъда на Хараламбос Г., гражданин на Гърция, за извършени от него престъпления – хулиганство и нанасяне на лека телесна повреда. Това съобщиха от пресцентъра на прокуратурата.  Той се е признал за виновен за това, че на 28.11.2017 г., в отделението по „Анестезиология и интензивно лечение“ при МБАЛ „Югозападна“ ООД в гр. Петрич, извършил непристойни действия, грубо нарушаващи обществения ред. Мъжът нанесъл побой върху медицински лица – сестра и лекари, отправял обидни думи, уринирал по пода.  В пристъп на агресия той ударил медицинската сестра по главата и й причинил охлузвания на дясната ръка. Пострадалият лекар анестезиолог бил с хематом и отток на дясната ръка.  Освен това Хараламбос Г. оказал съпротива срещу орган на властта, като се опитвал да удари полицейски инспектор от „Охранителна полиция“ при РУ – Петрич.  За извършените престъпни деяния на Хараламбос Г. е наложено едно общо наказание в размер на единадесет месеца „Лишаване от свобода“ при „общ“ режим на изтърпяване.  Определението на съда има характер на влязла в сила присъда и не подлежи на обжалване.", "date": "2018.03.21", "title": "11 месеца затвор за грък, издевателствал с непристойни действия над медици"}
{"url": "http://www.faktor.bg/bg/articles/obshtestvo/zakon-i-red/nad-500-000-falshivi-evro-i-lichni-dokumenti-izzeti-pri-spetsaktsiya-na-gdbop", "text": "\"Престъпна група занимаваща се с производство и разпространение на фалшиви банкноти и лични документи беше разбита при спецакция на ГДБОП\", съобщиха на брифинг началникът на спецпрокуратурата Иван Гешев и зам.-директорът на ГДБОП Стоян Темелакиев днес. Операцията се е провела в Пловдив, Русе, Сливен и София. Претърсени са над 40 адреса и са иззети над 500 000 евро с номинал от по 100 евро, имало е и банкноти от по 500 и 20 евро. Акцията е координирана и подпомагана от Европол, отделно е работено с партньорски служби от САЩ, Доминикана, Испания и Албания. При претърсване на помещение в Пловдив са открити и множество фалшиви лични документи – турски, датски и испански паспорти. Акцията е по информация от Албания, като там са задържани 40 души, а 12 са обявени за издирване. Изготвяните фалшиви лични документи у нас са използвани от албанска престъпна група за трафик на хора. Албанците тръгвали със свои документи, като на територията на Европа и Доминикана ги подменяли с фалшиви, за да влязат в САЩ, Канада и Великобритания. Групата е работила в продължение на години. Повдигнати са обвинения на седем лица, като четирима от тях са задържани за постоянно в ареста. Всичките са български граждани, някои са криминално проявени и осъждани за подобен род дейност, а едно лице по думите на прокурор Иван Гешев е знакова фигура от контингента. При друга акция на прокуратурата и ГДБОП е задържана и друга група, която се е занимавала с трафик на мигранти. Връзка между двете български престъпни групи няма.", "date": "2018.03.21", "title": "Над 500 000 фалшиви евро и лични документи иззети при спецакция на ГДБОП"}
{"url": "http://www.faktor.bg/bg/articles/tayni-podzemiya-na-mavzoleya-vse-oshte-funktsionirat", "text": "За първи път показаха тайните подземия на Маавзолея в София. Някои части на бункера все още изпълняват функции, които са важни - те ще бъдат изолирани, други са недостъпни поради разрушения Огромна телефонна централа, сложна електрическа инсталация, система от връзки и административни помещения с впечатляващи мащаби под центъра на София. Тук няма никакви прозорци, защото това е бункер под жълтите павета на столицата. Входът е близо до мястото, където някога се издигаше Мавзолеят на комунистическия лидер Георги Димитров. Бункерът, който представлява цял комплекс, може да се превърне в зона за съвременно изкуство и ново и модерно място за младите артисти на София и нейните гости. Идеята на Столична община представи днес зам.-кметът Тодор Чобанов. Той обясни, че бункерите в центъра на града са цяла система и по проект са свързани помежду си. Според Чобанов е трудно да се каже за какво е бил предназначен бункерът под Мавзолея, тъй като, както и за много други съоръжения от онази епоха, няма документация нито в архивите, нито в библиотеките. „Най-вероятно е предвиден при конфликти, въоръжен конфликт, тук да работят елементи от службите, от правителството. Има доста големи административни помещения с останки от оборудване”, посочи Чобанов. При самото разрушаване на Мавзолея обаче частта от комплекса, която е свързана с обслужването на самата мумия на Георги Димитров, е доста пострадала. До там няма достъп.", "date": "2018.03.21", "title": "Бункерът под жълтите павета на София крие тайни подземия на Мавзолея"}
{"url": "http://www.faktor.bg/bg/articles/adv-hadzhigenov-rezhimat-za-nosene-na-orazhie-u-nas-e-nay-liberalniyat-v-evropa", "text": "Причината за ширещата се престъпност не е режимът за носене на оръжие, а неграмотното и некомпетентно МВР. В момента режимът за носене на оръжие у нас е от най-либералните в Европа, заяви по БТВ адвокат Николай Хаджигенов по повод случая в Пловдив и повдигнатата дискусия за либерализирането на режима за използване на оръжие за самоотбрана. \"Трябва да отчетем факта, че на Балканите не сме нормални хора и ако се либерализира още повече режимът за носене на оръжие, на всеки светофар ще се стреля от сутрин до вечер\", добави адвокат Хаджигенов. Законът в частта за неизбежната отбрана не е лош, но собствеността не е над човешкия живот. Правото на неизбежна отбрана не е право да убиваш, не е лиценз за убиване. Проблемът със закона е правоприлагането му – причината е в некомпетентните МВР и прокуратура. \"Домовите кражби и убийствата у нас не се разследват. По престъпността не се работи, това е основният проблем. Законът е добър, няма кой да го прилага\", подчерта юристът.  Тезите на адвоката оспори бизнесменът Боян Атанасов. \"Не е вярно, че ще се изпозастреляме\", заяви Атанасов. У нас има около 350 000 законни оръжия и неизвестен брой незаконни, а не съм забелязал да се стреляме по улиците. Убийствата у нас са в средностатистическата европейска норма, посочи бизнесменът. Той уточни, че все пак е против безразборното раздаване на оръжие. Един добър закон е, когато той е ясен, точен и всеобхватен. Потърпевшата страна трябва да получи максимална възможност да се защитава, каза Боян Атанасов.", "date": "2018.03.21", "title": "Адв. Хаджигенов:  Режимът за носене на оръжие у нас е най-либералният в Европа"}
{"url": "http://www.faktor.bg/bg/articles/bkp-rabolepen-lakey-na-rusiya-i-vrag-na-balgarskite-natsionalni-interesi", "text": "През месец април и май ще бъде публикувана първата целокупна история на Българската комунистическа партия (БКП), в два тома от Никола Алтънков, наш сънародник и професионален историк с докторат от Калифорнийския университет. Той е прекарал голяма част от живота си като емигрант в САЩ.  Парадоксално е, че досега, 28 години след падането на комунизма, няма написана в България история на БКП. Това е само по себе си е и шокиращо, но то се дължи на факта, че българската историография и институтите, които се занимават с нея, все още се доминират от бивши и настоящи  комунисти и симпатизанти, а това едва ли ще се промени скоро според автора. Ето защо, изследването на Алтънков, което се наех да рецензирам, не страда нито от левичарски илюзии, нито от политическа коректност, а представлява рядка възможност да се хвърли светлина върху една от най-мрачните страници на съвременната ни история.  Първият том, озаглавен „История на БКП: Книга първа, Походът към властта 1919 – 1944.\", изследва  събитията до преврата на 9-ти септември 1944, но и анти-народната същност на БКП, която е ясна от самото и начало, и която авторът описва подробно, позовавайки се на факти и сведения на  авторитетни източници. Веднага след разцепването на партията БКП на „тесни” и „широки” социалисти през 1903 г., „тесните” скъсват с руските меншевики и тръгват по пътя на болшевизацията. От тогава нататък и особено след образуването на новата Коминтерна през март 1919 г. , БКП престава да бъде „българска” партия в истинския смисъл на думата и се превръща в раболепен лакей на Русия и „съзнателно подчинение на руските и съветски болшевики“, с едно единствено краткотрайно изключение (виж по долу).  Коминтерна, както авторът ни подсеща, не е нищо повече от „министерство на съветското правителство за провеждане на световната революция“, а БКП „сляпо и безрезервно следва указанията от централата в Москва.“ Един българин, Кръстю Раковски, става член на Изпълнителния комитет на Коминтерна, но това не пречи на Сталин да унищожи всички активисти след смъртта на Ленин. БКП също сляпо вярва в идеите на Ленин за насилствено сваляне на легитимно избраното правителство в България и се превръща в терористична организация под ръководството и с финансовата и оръжейна подкрепа на Русия ( получават по 20 милиона лева на  година) веднага след основаването на Коминтерна. Ето как Васил Коларов обяснява това ново верую на БКП:  „...бомба, отрова, разстрел - ето нашата нова психология.“ Тази терористична нагласа, насърчена от Москва, кулминира  в атентата в църквата „Света Неделя” на 16 април, 1925 г., най-големия терористичен акт в света за времето с 213 убити и над 500 ранени. Преди атентата в „Света Неделя”, Алтънков описва единственият случай на краткотрайно разногласие между БКП и господарите й в Москва след преврата на 9 юни 1923 г. Комунистите временно отказват да следват указанията на Коминтерна за съюз със БЗНС и подготовка на въоръжено въстание през лятото на 1923 г. Това налага изпращането на пратеници на Коминтерна в България, които много бързо променят мнението на БКП на 180 градуса. Това води до организирането на известния Септемврийски метеж, който завършва с огромно поражение на БКП. Интересно е, че главните организатори на метежа (Георги Димитров, Васил Коларов и Гаврил Генов) бягат от България още в началото на въстанието. Макар че главният  фокус на изследването са отношенията между властта и БКП, в него има и доста ценна информация за други политически фактори като БЗНС, ВМРО, руските белогвардейци и т.н.  Особено интересни са изнесените данни за огромната корупция в БЗНС и лично на премиера Стамболийски по времето на неговото управление. По-важни за основната тема са отношенията между  Почти през целият период след основаването на Коминтерна, българите са най-многобройни от всички комунисти в Москва, с изключение на поляците. През 20-те години те представляват 17% от всички чужденци и служат на отговорни постове не само в Коминтерна, но и в много съветски  военни и партийни организации. От 1923 г до 1944 г от 130 членове на Централния комитет на БКП, 100 са живели в Русия. Има съмнения, че много от тях, включително самият Георги Димитров, са работили и за съветските тайни служби. Това, разбира се не ги е спасило от НКВД и сталинските чистки. От около 3000 българи, които живеят в Москва през 30-те години, всеки трети е репресиран, според автора. Никола Алтънков трябва да бъде поздравен за този труд, но и за важния принос към осветяване на не съвсем познати страници от новата ни история, които са отлично документирани. След прочитането й българският читател остава с тягостно чувство. Защото близо 100 години след основаването на Коминтерна, БКП и нейното днешно превъплъщение, БСП, продължават да служат на чужди господари и да подриват националните интереси на България.", "date": "2018.03.21", "title": "БКП – Раболепен лакей на Русия и враг на българските национални интереси"}
{"url": "http://www.faktor.bg/bg/articles/novini/svyat/evrostat-nay-mnogo-kandidati-za-ubezhishte-u-nas-idvat-ot-afganistan", "text": "Най-голям брой кандидати за убежище у нас са регистрирани от Афганистан - 1050 души, сочат данни от анализ на Евростат за броя на кандидатите за убежище за първи път в страните на ЕС през 2017 г., цитирани от БТА. На втора позиция по брой кандидати за убежище за първи път са били граждани от Ирак - 955, а на трета позиция са били сирийците - 940 души, отчита европейската статистика. За първите два месеца на тази година у нас са потърсили убежище общо 224 лица, като най-голям е бил броят на сирийците - 150, следвани от представителите на Ирак - 35 и на Афганистан - 20. Статут на бежанец са получили около 60 души, хуманитарен статут - 98, а отказ е бил даден на около 180 лица. Според данни на Държавната агенция за бежанците, за 15-годишен период, най-голяма е групата на лицата, които са потърсили убежище у нас от Афганистан - около 25 хиляди души. Втора по численост е групата на лицата от Сирия - около 21 хиляди, а трета - от Ирак - около 19 хиляди. Близо 650 хиляди лица са кандидатствали за пръв път за международна закрила в ЕС през 2017 г., отчита анализът на Евростат. Това е близо наполовина от лицата, които са кандидатствали за убежище в ЕС през 2016 г., когато техният брой е надхвърлил 1,2 милиона души. Сирийците (102 400 кандидати за първи път), иракчаните (47 500) и афганистанците (43 600) продължават да бъдат основно лицата, търсещи международна закрила в държавите-членки на ЕС през 2017 г. Най-голям брой сирийци са потърсили убежище в Германия - близо 50 000 души, в Гърция - около 16 000 и в Австрия - над 7 000 души. Германия е страната с най-голям брой кандидати за убежище през миналата година - над 200 000 души или около 30 на сто от общия брой на всички лица, търсещи убежище в ЕС. По брой лица търсещи убежище следват Италия - 127 хиляди, Франция - 91 хиляди, Гърция - 57 хиляди и Великобритания - 33 хиляди. Анализът на Евростат отчита и някои интересни подробности относно националността на лицата, търсещи убежище в някои страни на ЕС: например най-компактната група лица, търсеща убежище в Испания е от Венецуела - над 10 000 молби за убежище. Във Франция най-голям е броят на молбите за убежище на представителите от Албания - около 12 хиляди, в Италия - кандидатите за убежище са най-много от Нигерия - близо 25 000, в Полша - най-компактна е групата от Русия - над 2 000 души и т.н.", "date": "2018.03.21", "title": "Евростат: Най-много кандидати за убежище у нас идват от Афганистан"}
{"url": "http://www.faktor.bg/bg/articles/novini/svyat/shvetsiya-i-daniya-obsazhdat-boykot-na-svetovnoto-po-futbol-v-rusiya", "text": "Швеци яи Дания вероятно също ще бойкотират официалната церемония по откриването на Световното първенство по футбол в Русия заради отравянето на Сергей Скрипал, съобщава онлайн изданието Local. Министърът на външните работи на Исландия Гудлейгур Тор Тордарсон също заяви, че де обсъжда отказа на исландски официални лица да посетят церемонията по откриването.  Полският президент Анджей Дуда, биратнски официални лица, както и кралското семейство вече заявиха твърдото си намерение да не присъстват на официалните церемонии. Междувременно се появиха съобщения, че националниат отбор по футбол на Англия ще се откаже от участие в Световното.", "date": "2018.03.21", "title": "Швеция и Дания обсъждат бойкот на Световното по футбол в Русия"}
{"url": "http://www.faktor.bg/bg/articles/novini/svyat/zaradi-nelegalen-vnos-gartsiya-zategna-kontrola-na-vlizashti-ot-balgariya-i-makedoniya-avtomobili", "text": "Гръцките власти увеличиха проверките на влизащите от България и Македония автомобили, предаде БНР. През всички гранични пунктове с България се правят опити за нелегален внос на акцизни стоки, съобщават граничните власти. Доскоро основният поток на нелегално внесени цигари, алкохол и бензин минаваше предимно през Промахон и Маказа. Ежедневни са вече случаите и през другите гранични пунктове. Полицията информира, че се проверяват не само български автомобили, а всички, които влизат от България. Само за ден са арестувани за нелегален внос гърци, сърби, македонци и дори германци и италианци. Съгласно закона се налагат глоби, конфискува се както нелегалната стока, така и автобили, с които се транспортира. Гранична полиция съобщи, че са увеличени екипите за проверка на влизащите в Гърция от всички гранични пунктове.", "date": "2018.03.21", "title": "Заради нелегален внос Гърция затегна контрола на влизащи от България и Македония автомобили"}
{"url": "http://www.faktor.bg/bg/articles/zhordi-sanches-ottegli-kandidaturata-si-za-premier-na-kataluniya", "text": "Кандидатът за ръководител на каталунското правителство Жорди Санчес, който е задържан във връзка с разследване за опит за отцепване на испанската област, оттегли кандидатурата си.  Така той ще деблокира съставянето на регионално правителство, съобщи председателят на каталунския парламент, цитиран от Франс прес. \"Санчес ме уведоми, че оттегля кандидатурата си за лидерския пост, тъй като смята, че това е най-доброто, което може да направи в услуга на страната\", каза пред журналисти Роже Торен.  Той напомни, че назначаването на Санчес е затруднено от факта, че той е в ареста, и разкритикува \"накърняването на основните му права\".  Санчес, бивш председател на влиятелната сепаратистка организация \"Каталунско национално събрание\", взе решение да се оттегли след отказа на Върховния съд да го освободи - необходимо условие за евентуалното му встъпване в длъжност. Първият кандидат, предложен от сепаратистите, бе бившият каталунски премиер Карлес Пучдемон, който е в Брюксел, за да избегне съдебно преследване в Испания по обвинения в \"бунт, противодържавна дейност и незаконно присвояване\".", "date": "2018.03.21", "title": "Жорди Санчес оттегли кандидатурата си за премиер на Каталуния"}
{"url": "http://www.faktor.bg/bg/articles/novini/balgariya/ministar-nankov-40-hil-km-patishta-u-nas-sa-v-losho-ili-mnogo-losho-sastoyanie", "text": "8000 от 20 000 км републикански пътища са в лошо или много лошо състояние. Същото важи и за над 12 000 от 20 000 км общинска пътна мрежа. Това съобщи пред бТВ регионалният министър Николай Нанков. По думите му около 100 млн. лв. годишно от бюджета отиват за запълване на дупки по пътищата. Той обаче настоява този неефективен и неустойчив метод да бъде прекратен. \"30 години политиката е била дупките по пътищата да се пълнят със студена смес след края на зимния сезон и в есенно-зимни условия отново да \"цъфнат\", отбеляза министърът. Той увери, че се търси вариант за кардиналното решаване на проблема. Фигуративно сме поставили чиновник до всяка дупка, коментира още Николай Нанков по повод нареждането на премиера по въпроса. Министърът допълни, че в момента на годишна база около 400 км пътища се рехабилитират напълно. Освен средства от тол системата и от бюджета пари за пътни ремонти ще се търсят и от нов фонд, свързан с пътната безопасност, който Европейската комисия създава. \"С въвеждането на тол системата нашите прогнози са с 3-4 пъти по-голям обем от пътища на годишна база. Така че за около 6-7 години ще сме готови с пълна рехабилитация\", увери Нанков.", "date": "2018.03.21", "title": "Министър Нанков: 40 хил. км пътища у нас са в лошо или много лошо състояние"}
{"url": "http://www.faktor.bg/bg/articles/ognena-propoved-na-polski-katolicheski-sveshtenik-molya-se-papata-da-umre-skoro", "text": "Аз се моля папа Франциск да си отиде скоро, каза полският католически свещеник Едвард Станек, предаде Си Ен Ен. Духовникът от южния град Краков заяви по време на служба, че .  \"Той призовава да приемем мюсюлмани в нашите домове и храмове. Как можем да отворим вратите и сърцата си последователи на агресивна религия. Мюсюлманите, които не признават Христа и Евангелието. Ето защо аз се моля Бог да прибере Франциск скоро\", заяви свещеникът пред миряни.  Причината за огнената проповед са честите изказвания на Светия отец в подкрепа на имигрантите, пристигащи в Европа от Близкия изток и Африка. Думите на Станек бяха разкритикувани от местното духовенство. \"Изказването на свещеника е недопустимо\", заяви архиепископът на Краков Марек Ядрешевски. Той посочи, че е обсъдил изказването със свещеника.  От Ватикана все още не коментираха изказването на Станек.", "date": "2018.03.21", "title": "Огнена проповед на полски католически свещеник: Моля се папата да умре скоро"}
{"url": "http://www.faktor.bg/bg/articles/enp-blagodari-na", "text": "Лидерите на ЕНП д-р. Михаел Шнайдер, председател на Групата на ЕНП в Комите на регионите и д-р Хайнц-Петер Кнап, генерален секретар  на Групата на ЕНП в Комите на регионите изпратиха Благодарствено писмо до зам. лидера на ГЕРБ Цветан Цветанов, по повод проведената преди дни в София среща, посветена на предстоящите европейски избори през 2019 г. В нея взеха участие повече от 450 идери от ЕНП. Ето и пълния текст на Благодарственото писмо: Благодарствено писмо TSVETAN TSVETANOV•21 МАРТ 2018 Г. Брюксел, 21 март 2018г. Уважаеми зам.-председател Цветанов, Уважаеми г-н Цветанов, Бихме желали сърдечно да Ви благодарим за Вашата лична подкрепа и принос към успеха на стартирането на Инициативата на ЕНП на местно равнище с оглед на европейските избори през 2019 г. на 9 март в София с участието на повече от 450 лидери на ЕНП от всички нива на управление в 27-те страни-членки. Вашият твърд ангажимент, сърдечна ангажираност и невероятна подкрепа от началото до края бяха решаващи фактори в реализацията на нашата съвместна инициатива. Това беше едно от най-успешните мероприятия, които някога сме организирали! Вие и екипът на ПП ГЕРБ ни показахте как трябва да се правят нещата и ние сме убедени, че другите партии-членки на ЕНП ще последват Вашия пример. Благодаря Ви много за големите усилия, които положихте. Бъдещето на Европейския съюз, нашето бъдеще, ще бъдат формирани от резултатите на европейските избори през 2019 г. Затова ние трябва още повече да засилим контактите с нашите граждани. Със серия от местни диалози на ЕНП в цяла Европа, ние се стремим да подновим връзката си с хората, да възстановим увереността им в ЕС и да повишим тяхната съпричастност и ентусиазъм за европейския проект. Първият Местен диалог на ЕНП Европа започва от София, озаглавен Младежката перспектива и бъдещето на Европа, се състоя следобеда след стартирането на инициативата с участието на 300 млади хора. С оглед на бъдещето, ние ще организираме Среща на високо ниво на местните и регионални лидери от ЕНП през март 2019 г. в Румъния заедно с нашия водещ кандидат, надграждайки успешното събитие, което проведохме с председателя Туск и председателя Юнкер в Познан през 2014 г.  Ние трябва да действаме сега! Местните и регионални лидери са убедени, че като работим заедно като силно и обединено семейство на ЕНП, ние ще можем да възстановим доверието и да гарантираме едно сигурно и проспериращо бъдеще за нашите граждани. Решенията трябва да се вземат близо до гражданите, които трябва да виждат добавената стойност на ЕС на терен. Каним Ви да разгледате акцентите (на   и  ) и снимките от събитието. За повече информация посетете нашия  , където ще откриете Декларацията от София, съобщения до медиите и допълнителни материали за Инициативата на ЕНП на местно равнище. Искрено Ваши, д-р. Михаел Шнайдер Председател  на Групата на ЕНП в Комите на регионите д-р Хайнц-Петер Кнап Генерален секретар  на Групата на ЕНП в Комите на регионите", "date": "2018.03.21", "title": "ЕНП благодари на Цветанов за първата среща, посветена на изборите за европейски парламент"}
{"url": "http://www.faktor.bg/bg/articles/parlamentat-prie-pravila-za-izbor-na-zam-predsedatel-i-chlenove-na-antikoruptsionniya-organ", "text": "Парламентът прие процедурни правила за избор на заместник-председател и членове на Антикорупционния орган, предаде Агенция „Фокус“. \"За\" правилата гласуваха 81 народни представители, \"против\" - 4 и \"въздържали се\" - 17, с което те бяха приети. Предложенията за кандидати за заместник-председател и трима членове на Комисията за противодействие на корупцията и за отнемане на незаконно придобитото имущество (антикорупционния орган) ще се правят от председателя на органа Пламен Георгиев. Той трябва да ги внесе в писмена форма чрез деловодството на Народното събрание до Комисията за борба с корупцията, конфликт на интереси и парламентарна етика в 7-дневен срок от приемането на тези правила. Предложенията съдържат писмени мотиви, в които се обосновават високите професионални и нравствени качества на кандидатите. В 7-дневен срок от публикуване на кандидатурите, всеки кандидат представя на Комисията за борба с корупцията, конфликт на интереси и парламентарна етика писмена концепция за работата си като член на Антикорупционния орган на хартиен и електронен носител, декларация за несъвместимост по образец и такава за имущество и конфликт на интереси. Приетите процедурни правила предвиждат кандидатите да се проверяват за принадлежност към Държавна сигурност и разузнавателните служби на Българската народна армия. В случай, че Комисията за борба с корупцията, конфликт на интереси и парламентарна етика установи, че кандидатът не е представил всички необходими документи, го уведомява, че може да ги представи в срок от 5 дни от уведомяването. До изслушване не се допускат кандидати, които не са си представили документите в срок. Изслушването на кандидатите се провежда на открито заседание на Комисията за борба с корупцията, конфликт на интереси и парламентарна етика. За избран ще се смята кандидатът, получил повече от половината от гласовете на присъстващите народни представители. Ако не получи необходимите гласове, Народното събрание приема решение за откриване на нова процедура за избор.", "date": "2018.03.21", "title": "Кандидатите за членове на антикорупционния орган ще се проверяват за принадлежност към ДС и разузнавателните служби на БНА"}
{"url": "http://www.faktor.bg/bg/articles/moskva-london-ne-zhelae-da-chue-otgovorite-za-skripal", "text": "Кремъл съобщи, че отсъствието на британския посланик в Москва по време на заседанието относно отравянето на бившия служител на ГРУ Сергей Скрипал във Великобритания показва „нежеланието на Лондон да чуе отговорите“, предава AFP. „Може би това е поредната демонстрация на абсурдността на ситуацията, когато въпросите се питат, но няма желание да се чуят отговорите“, заяви прессекретарят на Кремъл Дмитрий Песков. По-рано британското посолство в Москва съобщи, че посланик Лори Бристоу няма да присъства на срещата, свикана в МВнР на Русия за обясняване на руската гледна точка относно отравянето на Скрипал.", "date": "2018.03.21", "title": "Москва: Лондон не желае да чуе отговорите за Скрипал"}
{"url": "http://www.faktor.bg/bg/articles/poredna-intriga-s-inerkom-ginka-varbakova-vzela-i-dvete-sgradi-na-patriarshiyata", "text": "Софийската света митрополия е сключила на 22.12.2016 г. договор (от 2 и половина странички) за наем на 2-те сгради на патриаршията – на пл.Света неделя 16, откъм площада и откъм ул. Съборна, с фирмата Инерком ЕООД на Гинка Върбакова, съобщава 19min.bg. За неин представител е вписан съпругът й Славчо Върбаков, съдружник на Жени Калканджиева във времето, когато тя беше приятелка на Красимир Маринов – Големия Маргин. След Нова телевизия, предишен наемател в сградите беше СИБанк, където може би случайност бяха сметките на Софийската митрополия, по които е платен депозитът от 150 000 лв. без ДДС, за което НЕ е издадена фактура според текста на споразумението.  Интересни са няколко обстоятелства около договора, сключен със Софийска света митрополия, посочва изданието. Първото от тях е как неизвестни бизнесмени от Пазарджишко могат да имат достъп до среща с патриарха на Българската православна църква, който е вписан в договора и с гражданското си име, с когото да се стигне до подписване на мащабен договор – отдаване на общо 2744 кв.м в супер центъра на София при цена 16,80 лв. на квадратен метър. В същото време никой друг, освен патриархът и неговият представител по договор епископ Григорий не е бил в течение на контракта от 22.12.2016 г. – 2 дни преди края Коледния пост и де факто последен работен ден за седмицата, а за повечето хора – и за годината. Защо ли никой не е знаел? Ами, защото в нарушение на правилата на БПЦ договорът е докладван едва на 19 юни 2017 г. на останалите митрополити. Той, въпреки изискванията на закона, не е качен и в публичните регистри. Интересни са и някои от клаузите в него, като например наемателят да заплаща само 15 000 лв. на месец, т.е. реално малко над 5 лв.с ДДС, въпреки установената цена от 8,4 лв., която без друго е скандално ниска за тази сграда и за тази локация. А останалото да му се приспада за ремонти. Хубаво, но в същия договор пише, че тепърва ще се обследва състоянието на сградите, т.е. напълно неясно е с какво се оправдава значителната отстъпка от цената. Притеснително е също, че в договора, като във всеки друг за наем, се забранява преотдаване на площи, но е вписано също така „освен за ЖИЛИЩНА или офис сграда”.  А още в края на миналата година в зданието на пл. Света Неделя отвори врати бутик на Дискуеърд – марка, известна със своя джендър – стил. Според осведомени намеренията на съдържателите му са да отворят и бар в същия стил. В Патриаршията! И ако следваме пазарните цени, само наемът на търговската – не жилищна, не офис площ, която е преотдадена, би трябвало да покрива целия наем на двете сгради от 15 000 лв. месечно. Смущаващ също така е фактът, че договорът е сключен „за 10 години с клауза за автоматично продължаване още четири пъти по толкова”. Не следват никакви условия, т.е. автоматичното продължаване е гарантирано. Дотук стават 50 години, при разрешени по Закона за вероизповеданията, за който трябва да следи Министерският съвет, максимален срок от 10 години! Само, че в предварителния договор е записано още: „Ако след изтичане на договорените срокове използУването на вещта продължи със знанието или без противопоставяне на наемодателя, договорът се счита за продължен за неопределен срок”.  Т.е., ако Гинка и Славчо Върбакови или тогавашният собственик на фирмата \"Инерком\" ЕООД  (според премиера щели да им останат „под 10%”) реши да не дава Патриаршията, тя остава нечия, но не на Българската православна църква ЗА ВЕЧНИ ВРЕМЕНА. В църковните среди вече се говори, че следващият обект за превземане може да се окаже свещоливницата. Чистата печалба от нея е 2,4 млн.лв. годишно.", "date": "2018.03.21", "title": "Поредна интрига с \"Инерком\" - Гинка Върбакова наела и две сгради на Патриаршията"}
{"url": "http://www.faktor.bg/bg/articles/reshenieto-na-tramp-da-pozdravi-putin-zavihri-burya-vav-vashington", "text": "Решението на президента Доналд Тръмп да поздрави руския си колега Владимир Путин за преизбирането му на поста за четвърти мандат предизвика политическа буря във Вашингтон и отвори за пореден път много въпроси как Белият дом формира външнополитическите си позиции.    Тръмп се обади по телефона на руския президент Владимир Путин, за да го поздрави за преизбирането му, но не повдигна въпросите за съмнителния характер на неговата победа при липсата на реална конкуренция, намесата на Русия в изборите в САЩ през 2016 г. или ролята на Москва в отравянето на бивш руски шпионин и дъщеря му във Великобритания, пише mediapool.bg.    Според в. \"Вашингтон пост\" Тръмп е бил предупреден от своите съветници по националната сигурност да не поздравява Путин за преизбирането му, но той не ги е послушал.   Според американското издание, което цитира запознати с разговора служители, Тръмп също така не е изпълнил указанията на своите сътрудници да осъди отравянето на Скрипал - случай, за който правителствата и на Великобритания, и на САЩ обвиниха Русия.   Решението на Тръмп предизвика остри критики срещу него от средите на собствената му Републиканска партия.    Лидерът на Републиканската партия в Сената на САЩ Мич Макконъл заяви, че изборната победа на руския президент Владимир Путин е нечестна и разкритикува косвено американския държавен глава Доналд Тръмп за това, че е честитил победата на руския си колега по телефона.   ”Когато гледам руските избори, това което виждам е липсата на доказателства, че бюлетините са преброени честно“, заяви Макконъл, като добави, че обаждане на Путин ”не би било в челото на неговия списък\".   Той сравни Путин с диктатор от времената на Студената война, който печели изборите без затруднения.   Въпреки това, Макконъл заяви, че да се обади на Путин е прерогатив на президента. ”Президентът може да се обади на когото си иска“, констатира той.   По-рано остра реакция имаше и сенатора-републиканец Джон Маккейн – ”Америкаският президент не предвожда ”свободния свят“ като поздравява диктатори за победата им на нагласени избори“, излезе със съобщение той.   Тръмп избегнал неудобните въпроси    Тръмп се съсредоточи в разговора с Путин върху \"общите интереси\", както заяви Белият дом, включително Северна Корея и Украйна, пренебрегвайки призивите на своите съветници по националната сигурност да повдигне въпроса за поведението на Русия напоследък, отбелязва в. \"Ню Йорк таймс\".    Разговорът, който Тръмп описа по оптимистичен начин, се състоя броени дни, след като неговото правителство наложи санкции на Русия за намесата й в изборите и за други \"злонамерени кибератаки\" - най-сериозната мярка, която то предприема срещу Москва от встъпването в длъжност на Тръмп.    САЩ също така порицаха заедно с Великобритания, Франция и Германия руското правителство за нарушаване на международното право във връзка с нападението с нервнопаралитично вещество срещу Сергей Скрипал и дъщеря му Юлия.   Тези действия изтъкнаха противоречието между все по-твърдата позиция на правителството на Тръмп към Русия и упоритото нежелание на самия американски президент да критикува Путин.   Висш служител, цитиран от \"Ню Йорк таймс\", каза, че Тръмп е одобрил санкциите и твърдия тон на изявленията на правителството, но е бил решен да не настройва срещу себе си Путин, защото смятал, че разбирателството между него и руския президент в отношенията им като лидери е единственият начин за подобряване на връзките между двете страни.    В разговора Тръмп е изразил тревога от новите руски оръжия, за които Путин е говорил в своя реч неотдавна.    Американският президент е повдигнал въпроса за ядрената заплаха в телефонни разговори с британската министър-председателка Тереза Мей, френския президент Еманюел Макрон и германската канцлерка Ангела Меркел.   Наскоро обаче Тръмп отбеляза, че Путин е възприел по-умерен тон, говорейки за нуждата от деескалация на надпреварата в ядрените въоръжения между Русия и САЩ.   Тръмп е казал на Путин, че приветства тази промяна в тона, но му е напомнил, че американското правителство планира да похарчи 700 милиарда долара за усъвършенстване на своите въоръжени сили и че САЩ биха спечелили евентуална надпревара във въоръженията между двете ст,dkr=    Тръмп наруши табу сред западните лидери, като се обади по телефона на Путин, за да го поздрави за изборната му победа, изтъква британският в. \"Гардиън\".", "date": "2018.03.21", "title": "Решението на Тръмп да поздрави Путин завихри буря във Вашингтон"}
{"url": "http://www.faktor.bg/bg/articles/borisov-leti-za-bryuksel-dni-predi-sreshtata-vav-varna", "text": "Министър-председателят Бойко Борисов ще участва в заседанията на Европейския съвет, които се провеждат на 22 и 23 март в Брюксел. Това съобщиха от правителствената информационна служба. На 22 март държавните и правителствени ръководители на държавите членки ще обсъдят Единния пазар, Европейския семестър, социални въпроси, търговията и Западните Балкани преди срещата на върха в София на 17 май.  Лидерите на ЕС ще проведат и заседание във формата по чл. 50 от ДЕС на 23 март. На него ще бъде обсъден напредъкът в преговорите с Обединеното кралство в контекста на Споразумението по оттегляне.  Днес премиерът Борисов ще участва в Тристранната социална среща на върха, която се провежда в Брюксел. В нея участват председателите на институциите на ЕС и висшето ръководство на европейските социални партньори, както и министър-председателят на държавата, председателстваща Съвета. Основна тема на пролетната Тристранна социална среща е свързана с постигането на резултати в областта на Европейския стълб на социалните права. Очаква се на среща с председателя на Европейския съвет Доналд Туск в четвъртък Борисов да обсъди срещата във Варна на 26 март във формата „ЕС - Турция“. Именно детайлите около тази среща, чиято цел е изглаждане на отношенията между Брюксел и Анкара са една от евентуалните теми, които ще обсъдят Борисов и Туск, наред със БГ председателството на ЕС.  Съветът трябва да направи и изявление по случая с отравянето във Великобритания на Сергей Скрипал, съобщи вчера външният министър Екатерина Захариева.", "date": "2018.03.21", "title": "Борисов лети за Брюксел, подготвя срещата във Варна"}
{"url": "http://www.faktor.bg/bg/articles/kabinetat-vdigna-na-4070-lv-zaplatata-na-shefa-na-nap", "text": "Министерският съвет определи на изпълнителния директор на Националната агенция за приходите увеличение на основната месечна заплата с 10% спрямо настоящия й размер. От 1 април т. г. Галя Димитрова ще получава 4070 лева. Решението е обусловено от водещия принос на ръководителя на приходната агенция за успешното изпълнение на основните стратегически и оперативни цели на НАП за 2017 г., свързани със събираемостта на приходите, доброволното изпълнение на задълженията и предоставяните електронни услуги. Съгласно чл. 8, ал. 5 от Закона за НАП, възнаграждението на изпълнителния директор на агенцията се определя от Министерския съвет.", "date": "2018.03.21", "title": "Кабинетът вдигна на 4070 лв заплатата на шефа на НАП"}
{"url": "http://www.faktor.bg/bg/articles/novini/balgariya/nivoto-na-dunav-barzo-se-pokachva-pri-ruse-shte-prehvarli-7-metra", "text": "Нивото на Дунав в българския участък продължава да се покачва. Днес при Русе нивото на реката е 651 см, като в утрешния ден се очаква сутринта то да стигне 680 см, а в следобедните часове - над 7 метра.  Засега няма опасност за населението, съобщиха от Агенцията за проучване и поддържане на река Дунав. От там обясниха, че при Ново село от снощи се наблюдава задържане на едно и също ниво, около 11 000 куб. метра в секунда, което се очаква да дойде при Русе до ден-два. Повишаването на водните стоежи се дължи на топенето на снега в Западна и Средна Европа и на пълноводието на сръбските реки. Тъй като реката е по-широка в българския участък, изпускането на сръбския хидровъзел „Железни врата“ заради пълноводните притоци на Дунава не създава сериозни притеснения, предаде БГНЕС.  В Русе ще бъде обявена първа степен на готовност – повишено внимание, която важи при нива между 680 и 750 см. Следващата степен е между 750 и 800 см, когато се извършва денонощно наблюдение, а третата е над 8 метра – опасност от преливане. Прогнозите в следващите дни са постепенно нивата да се нормализират.", "date": "2018.03.21", "title": "Нивото на Дунав бързо се покачва, при Русе ще прехвърли 7 метра"}
{"url": "http://www.faktor.bg/bg/articles/novini/svyat/bukovskiy-ako-izpratyat-na-lubyanka-dve-krilati-raketi-nivoto-na-mezhdunarodniya-terorizam-shte-padne-s-80", "text": "80% от световния тероризъм се корени в руското ФСБ, твърди в ефира на \"Радио Свобода\" съветският дисидент  Владимир Буковский, коментирайки покушението над бившият шпионин Сергей Скрипал и дъщеря му  Юлия. „Това продължава от много години: нови покушения, убийства. Нека да направим експеримент. И аз съм готов да се обзаложа, че ако изпратят две крилати ракети на Люблянка, нивото на международния тероризъм ще падне с 80%“, убеден е той.  Според Буковски в отравянето на Скрипал личи почеркът на спецслужбите на Руската федерация. В същото време  целта на тези, които стоят зад употребата на химическо оръжие във Великобритания, е „да вдигнат мизата“, поставайки света на ръба на войната, за да бъдат свалени санкциите срещу Русия, смята Буковский. „Това е целта на путиновата власт и тя логично се вписва в предположението за покушение на Скрипал и убийството на Глушков (бивш зам.-директор на „Аерофлот“ Николай Глушков беше намерен мъртъв в Лондон на 12 март - Гордон) по време на избухналия скандал. Това е умишлено нагнетяване на ситуацията. Путин, както би казал народът, сега си блъска главата, че макар  да не са му обявили война, по-зле от това не може да бъде, казва правозащитникът. На 4 март 66-годишният бивш руски шпионин Сергей Скрипал и 33-годишната му дъщеря Юлия бяха хоспитализирани в Солсбъри със симптоми на отравяне. В болницата постъпи по-късно и полицейският инспектор Ник Бейли - първият, посетил дома на Скрипал. И тримата са В последствие стана ясно, че при покушението е бил използван разработен в Русия нервно-паравитичен препарат \"Новичок\". Това обяви в британския парламент министър-председателят Тереза Мей. Тя поиска Москва до 13 март да даде обяснение за случващото и ако това не се случи, Лондон ще счита инцидента като неправомерно използвана от Русия сила срещу Великобритания. Позицията на Мей бе подкрепена от Франция, САЩ, Германия и Австралия, както и от ЕС. Москва отказа обяснения във връзка с инцидента и поиска да и бъде предоставен образец на веществото, с което е бил отровен Скрипал. На следващия ден Великобритания изгони 23 руски дипломати и преустанови двустранните отношения с Русия.  По думите на британския външен министър Борис Джонсън, „твърде вероятно“ е заповед за използването на нервно-паралитичният препарат в Солзбъри да е била дадена лично от президента на Русия Владимир Путин. В Кремъл обаче нарекоха изявлението му „шокиращо и непростимо“ нарушение на дипломатическата етика.", "date": "2018.03.21", "title": "Буковский: Ако изпратят на Лубянка две крилати ракети, нивото на международния тероризъм ще падне с 80 %"}
{"url": "http://www.faktor.bg/bg/articles/nasha-dotsentka-sazhalyava-che-rusiya-otpisala-balkanite", "text": "За съжаление Русия в момента ще се грижи за постсъветското пространство и няма стратегия на Балканите. На Балканите Русия е без стратегическо присъствие. Балканите са на второ място след постсъветското пространство, но това „отписване“ ще излезе скъпо на Русия, защото Балканите са важна стратегическа зона\". Това заяви в интервю за предаването \"12+3\" БНР доц. Дарина Григорова, преподавател в Софийския университет, специалист по история. На моменти тя обаче се изживява като типичен съветски историк. И нищо чудно, госпожата е ръководител на евразийския център \"VIA EVRASIA\", главен редактор на списание ALMANACH VIA EVRASIA.  Според Дарина Григорова, западната приказка е в криза, като аргументите й са направо от арсенала на хибридчиците, жалко, че е професор: \"Ако погледнете идеологическия провал на Запада, този пещерен евроатлантизъм, който се изроди в странна русофобия и удари на камък с джендър-утопията, това също показва кризисно състояние въобще на илюзията, на западната приказка. Няма я вече. За руснаците - те се събудиха, когато ги удариха по държавата. За тях това е сакрално. Българите се събудиха, когато им посегнаха на децата с джендъра. Така че това нещо Запад, което се нарича колективно, е много объркано, лумпенизирано и непредсказуемо, бих казала. Предсказуем е вече Изтокът и Русия се ориентира натам.\" \"На Балканите и в Европа, но на Балканите специално, освен американски фактор и странен, и непонятен руски такъв, имаме арабски (не само турски, а зад арабите кой стои вече е въпрос), имаме албански, имаме и китайски - пътят на коприната е пътят на Китай. Западните Балкани - това е остатъкът от бивша Югославия, плюс Албания. Това се са тези земи, които трябва да се доусвоят. Русия имаше такива заявления за Черна гора и нищо проруско не се случи. Тя разчиташе на Черна гора заради Средиземноморието. И после се ориентира към Сирия.\" Сирия е част от стъпването на Русия на източното Средиземноморие, плюс възстановяването на статута й на велика сила. Крим беше една брънка от това израстване отново, а това е скъпо удоволствие, коментира още доц. Григорова. След президентските избори в Русия и в новия мандат на Владимир Путин външната политика ще доминира над вътрешната - Русия винаги компенсира с външната политика, подчерта Дарина Григорова, според която бавно ще се възстановява вътрешния баланс в посока възпиране на рязкото падане на жизнения стандарт, което се наблюдава през последните години. В Русия личностния фактор винаги е бил много важен, изтъкна Григорова в отговор на въпрос за наследника на Путин: \"В Русия личностният фактор винаги е бил много важен. Дали това е империя, дали генерален секретар или президент, личността е много важна. Това е част и от сакрализацията на държавата и обратно - десакрализацията. Така че личността, мисля че ще е ключова. В самото начало, когато Путин беше изпълняващ длъжността, той беше много безличен. Той израсна. Беше безличен. Може би скандално звучи, но мои приятели го наричаха \"черевичок\" - червейче, симпатично, но безлично, но той израсна. Така че в Русия това е възможност: когато имаш власт, усетиш отговорността и консервативната сила, която те държи, а не либералната пяна на интелигенцията (която трябва да е либерална - все пак трябва да има някакво друго звучене, полифония трябва да има) - ти можеш да се промениш. Но няма смисъл да гадаем. Изборът на приемник или ще затвърди направеното от Путин, или ще го направи на пух и прах. Това е интересното\".", "date": "2018.03.21", "title": "Доцентка от СУ съжалява, че Русия отписала Балканите"}
{"url": "http://www.faktor.bg/bg/articles/novini/svyat/zapodozreniyat-za-bombenite-ataki-v-ostin-teksas-se-e-samoubil", "text": "Заподозреният за шест експлозии на самоделни бомби в района на Остин, Тексас, се е самоубил снощи при опит на полицията да го залови, съобщиха местни медии. Според някои публикации заподозреният се е самовзривил северно от тексаската столица, но в други пише, че е бил застрелян от полицаи. От началото на месеца в града станаха поредица от експлозии на взривни устройства, при които загинаха двама и бяха ранени четирима души. Властите са проследили извършителя по сигнал от мобилния му телефон.", "date": "2018.03.21", "title": "Заподозреният за бомбените атаки в Остин, Тексас, се е самоубил"}
{"url": "http://www.faktor.bg/bg/articles/kalfin", "text": "Геополитическата обстановка в света се усложнява след възникването на новата дипломатическа криза между Москва и Лондон, провокирана от отравянето на бившия руски шпионин Сергей Скрипал и дъщеря му Юлия. Отношенията между Русия и ЕС навлязоха в нова сложна фаза. На този фон се очаква възстановяване на диалога между Брюксел и Анкара, на срещата между лидерите и турския президент Реджеп Ердоран, планирана във Варна на 26 март. Това коментира в ефира на БНТ бившият евродепутат и външен министър Ивайло Калфин. За срещата между европейските лидери и турския президент във Варна той заяви, че това няма да е среща за разширяване на ЕС, а за пари и Турция се нуждае страшно много от нея, но не е сигурно, че ще се случи заради провокацията й срещу Кипър и Гърция.  Според Калфин Ердоган се опитва да получи повече политически терен преди разговорите във Варна, но е на ръба срещата да не се проведе. \"Има страни като Гърция и Кипър, които са против и то заради действия на Ердоган. В последните месеци той направи няколко пъти умишлени провокации в Средиземно море срещу тези две държави. Турция се нуждае страшно много от подобна среща. На нея няма да се говори за присъединяване. Тя би искала да се говори за митническия съюз, за следващото споразумение за бежанците. Ако има среща във Варна, ще става въпрос за пари, а не за разширяване на ЕС\", допълни бившият външен министър. \"Ще има агресия от страна на Турция към нейните съседи. Това неизбежно ще се случи\" предупреди Калфин и добави: \"Виждаме какво се случва. Думите на Ердоган преди срещата във Варна са потвърждение на това, което ни чака\". Бившият министър обясни, че това е нормално да се очаква от страна с диктатура, каквато е Турция в момента и изрази мнение, че това, което виждаме, е амбиции за завземане на територии като тенденцията е за увеличаване на напрежението.  Калфин изрази надежда след изборите в Русия напрежението да спадне. Но цялостната тенденция е за увеличаване на напрежението между Русия и Запад, повтори бившият вицепремиер. Коментирайки острия тон на руските медии по адрес на България, включително и изявлението на патриарх Кирил по време на визитата му в София, Калфин каза, че е „очевидно, че Русия, а и не само Русия, до голяма степен имат интерес да текат някакви процеси на Балканите, които да не водят към консолидация. Влизането на балканските страни в ЕС означава стабилизиране на региона и консолидиране на региона. Не виждам какъв е интересът на Русия от това нещо, посочи Ивайло Калфин, който намекна, че това важи и за САЩ.", "date": "2018.03.21", "title": "Калфин: Турция има огромен интерес от срещата във Варна, но е на ръба тя да не се случи"}
{"url": "http://www.faktor.bg/bg/articles/novini/svyat/tri-atentata-predotvrateni-v-bryuksel-ot-nachaloto-na-2017", "text": "В Брюксел са били предотвратени три възможни атентата от началото на миналата година, съобщават местни медии.  Представител на службата за борба с тероризма пояснява, че разследванията по тези случаи са трудни, защото противникът (терористите) не е структуриран, съобщава БНТ. За последната година белгийските служби са получили и проверили над хиляда сигнала, свързани с тероризъм. Отчита се, че броят на сигналите намалява, но броят на радикализираните - възможните извършители на нови нападения - не се е променил. Докато миналата година 45 на сто от състава на криминалната полиция е бил зает с противодействие на тероризма, днес само една трета от служителите изпълняват подобни задачи. Това е свързано и с преминаването на Белгия от трета и предпоследна степен на готовност за нов терористичен удар, във втора степен. Утре се навършват две години от атентатите на летището и в метрото в Брюксел. Тогава 32 души загинаха, 340 бяха ранени, от които 62 пострадаха тежко. Атентатите бяха извършени по поръчение на терористичната групировка \"Ислямска държава\".", "date": "2018.03.21", "title": "Три атентата предотвратени в Брюксел от началото на 2017"}
{"url": "http://www.faktor.bg/bg/articles/uvelichavat-s-300-leva-zaplatite-v-pirogov", "text": "Заплатите в \"Пирогов\" ще бъдат повишени средно с около 300 лева от 1 април, без да има съкращения на персонала на здравното заведение. Това обеща директорът на болницата проф. Асен Балтов. В ефира на БНТ той обясни, че това ще стане факт, след като днес и утре се проведат заключителните преговори и се сключи новият колективен трудов договор. Балтов обясни, че вече разполага с плана на здравното министерство за финансово оздравяване на \"Пирогов\". Проф. Балтов подчерта, че той не предвижда съкращаване на персонал. \"Повтарям го всеки път. Хората не могат явно да ме разберат какво значи оптимизиране без съкращаване, защото най-вероятно всеки е свикнал да се казва, че когато има оптимизиране, трябва да има съкращаване. В случая става дума за оптимизиране така, че ние да си бъдем вече на нивото на компетентност спрямо хората, които работят в болницата\", каза проф. Балтов. Планът предвижда преструктуриране в болницата, като се премахнат дублиращите дейности. Той трябва да започне на действа от месец април и е за период от три години. Здравното министерство ще контролира изпълнението на плана на месечна и на тримесечна база. В момента в \"Пирогов\" работят 2150 човека, а според структурата на \"Пирогов\" те би трябвало да са 2700, посочи проф. Балтов и допълни, че сега този проблем ще бъде изчистен така, че болницата да отговаря на всички стандарти. Той обясни, че ако в болницата има 4 травматологии, те ще се обединят в две. По същия начин ще се процедира и с хирургиите. \"Проблемите са в хирургиите и в травматологиите. Другите структури отговарят на стандартите, но там пък са направени множество отделения, които по никакъв начин не позволяват да се разгърне повече дейност, а по-скоро тя е раздробена на по-дребни детайли\", е мнението па директора на \"Пирогов\" Той подчерта, че 7-те лаборатории в болницата ще бъдат окрупнени в общ блок, контролиран от трима души. Балтов посочи, че някои началнически длъжности ще отпаднат. Професорът допълни, че в началото на всяка промяна има съпротива, но тези промени няма да обезкървят \"Пирогов\". \"Те ще дадат възможност хората да получават повече пари и работата да бъде по-ефективна\", завърши Балтов.", "date": "2018.03.21", "title": "Увеличават с 300 лева заплатите в \"Пирогов\""}
{"url": "http://www.faktor.bg/bg/articles/novini/balgariya/radan-kanev-ne-priemame-vratkaneto-pred-sultanite-ot-moskva-i-ankara", "text": "Вчерашните бълнувания на Божо Лукарски, че СДС било разделено на либерали и консерватори, отразяват бълнуванията на цялата ни десница. (И в това няма нищо странно - СДС си остава основата на дясното, в 2/3 от България всички десни се определят като \"седесари\", независимо за кого гласуват. Мен постоянно ме питат \"Какво правим със СДС-то?\", макар никога да не съм бил член на тази партия...) Не, няма такава разделителна линия. Нито един десен в България не приема Путинския \"нелиберален\" модел, по който се прехласват \"патриоти\" и откровени комунисти. Нито един десен не приема авторитарната структура на ГЕРБ и култа към личността на Бат'Бойко, камо ли модела на партийни чиновнически назначения и бизнес обръчи, характерен за Борисов и Доган. Всеки десен цени свободата и законността над всичко. С други думи - ние всички сме по-либерални от ГЕРБ, ОП, БСП и ДПС. И всички сме икономически много по-десни от изброените социалистически структури. Нещо повече - всички сме по-националистически настроени от тях, защото не приемаме връткането пред султаните от Москва и Анкара, независимо с какви пораженски аргументи е мотивирано. Защото не приемаме и мълчанието в Брюксел, мотивирано от алчност и гузност на корумпирани тунеядци, за които Европа е кинти за гепене. Защото имаме ясна дефиниция на националния интерес, която е непроменена повече от век и половина, откакто е дефинирана от националистите ни през Възраждането... Не, разделителните линии са други. Едната е отношението към Борисов. И това е нормална разделителна линия, защото ГЕРБ доминира политиката ни вече дузина години. Да си десен и да подкрепяш Бойко не е нито \"консерватизъм\", нито \"патриотизъм\", а обикновен конформизъм, интересчийство или просто бездушие. Другата е отношението към единството вдясно. Сто и четиридесет годишен разлом между стремежа към обединение и градивно лидерство от една страна, и партизанската страст да водиш собствена вярна котерия, от друга. Двете са, прочее, дълбоко свързани. Разделението на дясното на различни вождистки фракции, мотивирани от дребни икономически интереси или пък зелотски претенции за морална уникалност, го обрича на подчинение не само на Бойко, но и на всеки следващ \"Голям мъж\"( Lugal на шумерски, изписва се просто и ясно -", "date": "2018.03.21", "title": "Радан Кънев: Не приемаме връткането пред султаните от Москва и Анкара"}
{"url": "http://www.faktor.bg/bg/articles/zoran-zaev-chlenstvoto-ni-v-nato-ne-e-nasocheno-sreshtu-rusiya", "text": "Македонският министър-председател Зоран Заев заяви, че стремежът на Македония да се интегрира в НАТО не означава противопоставяне срещу Русия и че това членство е желание на македонските граждани от няколко десетилетия, предава македонската медия \"Мета\". Според  него членството в Алеанса е важно за стабилността и сигурността на Македония и региона, предава \"Фокус\".  Коментирайки изявлението на руското външно министерство по време на вчерашната среща на руския заместник-министър на външните работи Александър Грушко с македонския посланик в Москва, Гоце Караянов, в което Грушко казал, че \"плановете за членство на Македония в НАТО може да имат негативни последици за регионалната сигурност и двустранните отношения\", Заев подчерта че Македония като своя стратегическа цел има и подобряването на сътрудничеството с Руската федерация. \"Нашето интегриране в НАТО не означава противопоставяне на сътрудничеството с Русия, предвид че Македония в своите стратегически цели възнамерява да засили сътрудничеството с нея, преди всичко на икономически, културен, образователен и всякакъв друг план\", допълни македонския министър-председател. Той допълни, че ангажиментът на Скопие към НАТО е от преди 25 години. \"Искам да спомена, че още през 1993 г. с обща декларация в парламента, Македония установява своите стратегически приоритети, сред които е и интеграцията в Алианса. В крайна сметка, това е и израз на огромното мнозинство - над 75 на сто от гражданите са за интегриране в НАТО. То е много важно и за стабилността и сигурността на Македония, но и на целия регион\", допълни Заев.", "date": "2018.03.21", "title": "Зоран Заев: Желанието ни за членство в НАТО не е насочено срещу Русия"}
{"url": "http://www.faktor.bg/bg/articles/pregovorite-s-gartsiya-za-imeto-na-makedoniya-na-finalnata-prava", "text": "Преговорите на Гърция със Скопие за името на Бившата югорепублика Македония (БЮРМ) навлизат в най-критичната си фаза, предаде БТА. Утре гръцкият външен министър Никос Кодзиас ще бъде в съседната страна за консултации с правителството в Скопие, а предложенията на двете страни за уреждане на техния спор вече са внесени. Атина и Скопие държат в ръцете си плика с позициите, които те са сложили на масата, а първите впечатления не будят голям оптимизъм за окончателно споразумение. Вчера премиерът на БЮРМ Зоран Заев потвърди, че проектоспоразумението, представено от Гърция за разрешаване на проблема за името, е пристигнало в Скопие. Той добави, че страната му е отговорила и е изпратила на Атина своите предложения. Според Заев размяната на документи между двете страни трябва да послужи като инструмент, който да спомогне, а не да затруднява продължаването на преговорния процес. А този преговорен процес се предвижда да продължи във Виена /под егидата на ООН/ на 30 март. От своя страна, външният министър Никола Димитров, макар и да изглежда оптимист, каза, че съществуват много различия. \"Ние сме убедени, че ако целта е да се намери жизнеспособно и достойно решение за преодоляване на спора по въпроса за името, което да съдържа ясно разграничение между нашата страна, \"Македония\", и района на гръцка Македония, тогава това е възможно да бъде постигнато\", изтъкна първият дипломат на страната. Интерес обаче представлява проектоспоразумението, предложено от гръцката страна и от външния министър Никос Кодзиас. Според информации, цитирани от изданието \"Хеласжурнал\", Атина е поставила седем ключови условия, за да бъде постигнат компромис със Скопие. А те са: Първо, за да се съгласи на споразумение със Скопие, предварително изискване на Гърция е тази съседна страна да смени името си и тази промяна да стане в рамките на една конституционна процедура. Тоест конституцията на БЮРМ да бъде променена и от нея да бъдат премахнати наличните там иредентистки текстове. Това досега изглежда, че Скопие не приема. Второ, Атина иска споразумение за едно название за всеобща употреба /erga omnes/. Според нея само така би могло да има предпоставки за споразумение. Трето, идентичността и промените, които трябва да настъпят вследствие на споразумението. Четвърто, езикът, който очевидно не може да се казва \"македонски\". Пето, съкращенията на името да бъдат такива, че да няма недоразумения и погрешни интерпретации и това да създава свършени факти. Шесто, търговските знаци, които съседната държава трябва да притежава. Седмо, и, разбира се, названието, за което гръцката страна не е изпратила нещо конкретно, а дискусията да се базира на предложенията на международния посредник Матю Нимиц. От петте предложени имена обаче, Атина не приема \"Република Македония\", като в това отношение е по-близо до \"Горна Македония\". Гръцката страна поставя също така и въпроси, свързани с учебниците за училищата и с промените, които трябва да бъдат направени в тях, както и за развитие на търговските отношения на Гърция и Скопие.", "date": "2018.03.21", "title": "Преговорите с Гърция за името на Македония  - на финалната права"}
{"url": "http://www.faktor.bg/bg/articles/federika-mogerini-kosovo-e-chast-ot-strategiyata-na-es-za-zapadnite-balkani", "text": "Върховният представител на Европейския съюз по въпросите на външните работи и политиката на сигурност Федерика Могерини заяви, че Косово е част от стратегията на ЕС за Западните Балкани и че всичко, което е предвидено за другите в региона е възможно и за него, но е необходимо страната да отговаря на определени условия, включително и да води диалог с Белград, предава македонската медия Алсат-М\" \"В стратегията се казва, че всички партньори имат европейска перспектива. Това е ясно послание. Изпращам посланието особено на младите хора, защото знам колко е важна тази перспектива за тях. Косово обаче трябва да направи някои неща, преди да има европейска перспектива\", заяви Могерини. Говорейки за условията, които Косово трябва да изпълни, за да може да напредне към ЕС, тя заяви, че то трябва да продължи диалога с Белград. \"Виждам интереса на лидерите по този въпрос, затова трябва да продължим напред. Това изисква кураж. Косово трябва да приложи Споразумението за стабилизиране и асоцииране и други международни договори, като например Споразумението за специален съд. Реформите в Косово не само се изискват от ЕС, но и от гражданите на страната\", убедена е Могерини.", "date": "2018.03.21", "title": "Федерика Могерини: Косово е част от стратегията на ЕС за Западните Балкани"}
{"url": "http://www.faktor.bg/bg/articles/hodorkovski-ako-putin-iska-da-badat-ubit-nishto-ne-mozhe-da-me-spasi", "text": "Руският олигарх Михаил Ходорковски смята, че ако руският президент Владимир Путин иска той да умре, \"никакви мерки за сигурност не могат да предотвратят това\". Живеещият в Лондон бизнесмен каза, че е решил да не наема лична охрана въпреки нарастващата тревога сред руснаците в чужбина след отравянето на бившия руски шпионин Сергей Скрипал, съобщава британският в. \"Гардиън\", цитиран от БТА. Според живеещия в изгнание олигарх отравянето на Скрипал е ясен пример за наказание от страна на службите за сигурност срещу един дезертьор. По думите му то не представлява особена заплаха за политическите и икономическите изгнаници във Великобритания. Ходорковски е убеден, че смъртта на бившия висш служител на руската авиокомпания \"Аерофлот\" Николай Глушков не е свързана с отравянето на Скрипал. \"През съветската епоха нямаше много дезертьори от службите за сигурност, после броят им започна да се увеличава, а сега те започват да убиват тези дезертьори. Това се смята за много ясно послание: че не можеш да избягаш от специалните служби\", каза олигархът на брифинг в централата на основаната от него организация \"Отворена Русия\" в Лондон. \"Аз съм добре известен противник на Путин и той изпитва силна ненавист към мен, но с мен случаят е различен\", заяви той. Ходорковски е бил информиран \"полуофициално\", че е бил включен в предишен списък с набелязани мишени, в който е фигурирал и убитият през 2015 г. опозиционен лидер Борис Немцов. \"Бях много по-разтревожен, когато беше убит Немцов, но имаше голям скандал за това и списъкът е анулиран\", каза той. Олигархът изрази безпокойство, че британските политици не разглеждат отравянето на Скрипал като престъпно деяние на близкото обкръжение на Путин, а го смятат за действие, одобрено от руското правителство. \"Руското правителство не е замесено в това. Правителството се състои от служители, които вършат обичайната служебна дейност, и единственото нещо, в което можете да ги обвините, е, че от време на време вземат подкупи\", каза Ходорковски. \"Има обаче ясно разграничение между правителството и обкръжението на Путин. Всичко това е дело на обкръжението на Путин\", заяви той. Според него британското правителство би трябвало да признае, че си има работа с \"организирана престъпна група\", и е необходимо най-напред да открие кои са нейните участници и да предприеме действия срещу тях. Попитан дали отравянето на Скрипал във Великобритания е било нарочно замислено да бъде извършено преди президентските избори в Русия, за да се окаже влияние върху общественото мнение, Ходорковски отговори: \"Не преувеличавайте значението на това за руските избиратели. Никой в Русия няма представа кой е Скрипал освен тесен кръг хора от специалните служби. За всички други ситуацията изглежда по следния начин: Великобритания заплашва Русия. Това е.\"", "date": "2018.03.21", "title": "Ходорковски: Ако Путин иска да бъда убит, никой не може да ме спаси"}
{"url": "http://www.faktor.bg/bg/articles/novini/balgariya/91-godishen-letets-kani-papa-frantsisk-v-sinemorets-spasyavaneto-na-svetiya-krast", "text": "Бившият 91-годишен летец от Синеморец Янко Янков покани папа Франциск да присъства на ритуала по спасяването на Светия кръст. Той изпратил официална покана до дипломатическият представител на папата у нас.  В прикрепено писмо Янков посочва, че е формиран комитет, който цели сближаване на Католическата с Православната църква.  След 67 години прекъсване традицията в Синеморец да се скача за спасяването на кръста на Богоявление се възражда. От 3 години Янко Янков е най-възрастният участник в ритуала. Споделя как тази година е скочил за реликвата редом до младитe, предаде bgonair.bg.  През 2019 г. празникът Богоявление в Синеморец ще се отбележи на 19 януари по стар стил.  \"Трябва да има сближаване между Католическата и Православната църква. За тази цел трябва да бъдат хвърлени мостове. Един от тези мостове е ритуалът, който ние изпълняваме\", подчерта Янков.  Той е изпратил писма и до президента, българския патриарх и е потърсил съдействие от Атлантическия клуб. В Синеморец вече е създаден инициативен комитет за посрещането на папата и местните силно се вълнуват.  В поканите до държавните и църковните ръководители Янков посочва още, че участието им в ритуала ще популяризира Синеморец като туристическа дестинация.", "date": "2018.03.21", "title": "91-годишен летец кани папа Франциск в Синеморец за спасяването на Светия кръст"}
{"url": "http://www.faktor.bg/bg/articles/novini/svyat/operatsiyata-maslinena-klonka-e-demagogiya-turtsiya-atakuva-v-afrin-mirni-grazhdani", "text": "За една седмица около 250 000 – 300 000 души от мирното население в Африн са напуснали домовете си. Това каза в студиото на Би Ти Ви Ахмед Хоро – кюрд, който от 36 години е в България. Той разкри, че почти цялото му семейство е в сирийския град и в момента няма връзка с тях.  Бомбардировките и нападенията все още продължават в този регион, който е от 3 000 кв.км. Нападенията там не са срещу терористите, защото адресът им не е Африн. Мирното население няма къде да бягат, те са на линията на армията на Сирия – от едната страна е турската армия, сирийската армия не ги пуска, сирийската опозиция също не ги пропуска, те са в един капан. За три дена са напуснали домовете си, нямат помощ от никого, всеки се оправя сам, казва Хоро. По думите му САЩ отказва да се намеси в този регион, защото имат договорености с Турция. Те има и сериозни проблеми, които трябва да решават, и не им е до помагане на мирното население в Африн, споделя Ахмед Хоро. \"Всичко, което се случва в Африн, е далеч от медиите, никой не вижда какво става. Там се случва една човешка трагедия”, посочи той.   „Най-важното е да се спре тази агресия на турската армия”, заяви Акрам Наюф от асоциация „Свободна Сирия”. Според него това, което става в Африн е етническо прочистване. В момента няма кой да помага на кюрдите, защото има договорености между Турция, Иран и Русия. Истината е, че там няма терористи, те са изгонени от региона на Африн. Там живее само мирно население. Операцията на Турция „Маслинова клонка“ е пропаганда и демагогия, защото става дума за една  агресия срещу мирните граждани в Африн, а не към Ислямска държава и джихадистите. Истината е, че Турция иска да няма никакви предпоставки в този регион кюрдите, които са разделени в границите на четири съседни страни,  да имат своя държава. Затова турците воюват срещу мечтата на кюрдите да имат своя държава, категоричен е Акрам Наюф.", "date": "2018.03.21", "title": "Операцията \"Маслинена клонка\" е демагогия - Турция атакува в Африн мирни граждани"}
{"url": "http://www.faktor.bg/bg/articles/sdelkata-za-prodazhbata-na-chez-vliza-v-parlamenta", "text": "Временната комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България ще проведе първото си заседание днес. Временната парламентарна комисия беше създадена след скандала около сделката за енергодружеството. Начело на комисията е депутатът от БСП Жельо Бойчев. Депутатите трябва да установят всички факти около сделката с „Инерком”, но и да върнат лентата от приватизацията на дружеството досега.", "date": "2018.03.21", "title": "Сделката за продажбата на ЧЕЗ влиза в парламента"}
{"url": "http://www.faktor.bg/bg/articles/prof-rangel-gyurov-tri-institutsii-tryabva-da-se-grizhat-za-svlachishtata-nito-edna-ne-go-pravi", "text": "Има пропуски в работата на Агенция \"Пътна инфраструктура\" по превенция на склоновите процеси, които се активизираха в последно време. Свлачища и срутища се образуваха на много места в страната. Точната бройка също не е ясна, но става въпрос за поне 2000. Геологът проф. Рангел Гюров обаче смята, че са повече и според него институциите има какво още да направят за превенция на склоновите процеси. \"Намирам пропуски разбира се, защото още при строителството на магистрали, на тези пътища, които са по - основните, инженер - геолозите са определили местата, където са потенциално опасни за появата на такива склонови процеси\", подчерта проф. Гюров в студиото на \"България сутрин\".  По думите му тези опасни места се знаят и могат да се следят, което може да става или с ходене на терен, а също и чрез различна техника и модерна апаратура. Геологът каза също, че Агенция \"Пътна инфраструктура\", общини и областни управители отговарят за превенцията на свлачища и срутища, което означава, че три институции трябва да се грижат за това, но нито една не го прави, като хората. \"Някак си трябва да се централизира този процес по отношение на следенето\", категоричен беше проф. Гюров пред Bulgaria ON AIR. Той обясни още, че има начини да се следят склоновите процеси и да не се допускат срутища или свлачища, защото тръгне ли на едно място - спиране няма.", "date": "2018.03.21", "title": "Проф. Рангел Гюров: Три институции трябва да се грижат за свлачищата, нито една не го прави"}
{"url": "http://www.faktor.bg/bg/articles/tramp-ofitsialno-izprati-nominatsiyata-si-na-mayk-pompeo-za-odobrenie-ot-senata", "text": "Президентът на САЩ Доналд Тръмп официално изпрати номинацията на Майк Помпео за поста държавен секретар до Сената. Помпео, бившият директор на ЦРУ ще застане на мястото на Рекс Тилърсън, който бе отстранен от позицията си в Държавния департамент по-рано този месец, пише The Hill. Някои сенатори от Демократическата партия са изразили загриженост спрямо Помпео и водачът им в горната камара на американския Конгрес Чарлс Шумър заяви, че те трябва да гласуват срещу неговата номинация. Според сенатор Ранд Пол (Републиканска партия, Кентъки) е лоша идея Тръмп да назначава човек, който някога е подкрепял войната в Ирак. Според сенатор Линдзи Греъм (Републиканска партия, Южна Каролина) Помпео ще получи достатъчна подкрепа, за да бъде потвърден на поста държавен секретар.", "date": "2018.03.21", "title": "Тръмп официално изпрати номинацията си Майк Помпео за одобрение от Сената"}
{"url": "http://www.faktor.bg/bg/articles/chepintsi-i-negovan-se-zakanvat-da-blokirat-severnata-skorostna-tangenta-za-velikden", "text": "Връзката на няколко села със София е Чепинско шосе, а то не е ремонтирано от създаването си през 60-те. Пътят обаче е осеян с гигантски дупки. Хората от Негован и Чепинци излязоха тази сутрин на протест с искане за спешен цялостен ремонт, а не за закърпване на дупките. Те заплашват, че ако той не се случи, ще блокират Северната скоростна тангента за Великден.  В селата живеят около 10 000 души. „Искаме преасфалтиране на пътя, а то се прави само частично. Така всяка пролет е едно и също\", заяви кметът на Негован Валентин Павлов. По думите му трафикът на тежки камиони е много голям по този път и той не носи на кърпеж, а трябва цялостен ремонт.В продължение на десетки години пътният сектор, в сферата на пътното поддържане, е недофинансиран”. Това заяви в ефира на NOVA инж. Светослав Голосов от Управителния съвет на АПИ. Протест на Чепинско шосе заради дупките по пътя По думите му новите пътища и тези, които са ремонтирани основно през последните години, проблеми с дупките няма или са много инцидентни. Е„От миналата година, 2017 г., 570 километра републиканска пътна мрежа е започната нейната рехабилитация. На фона на 20 000 км. републиканска пътна мрежа не звучи много”, призна инж. Голосов. И подчерта, че става въпрос за републиканската пътна мрежа, а ако се добавят и улиците в градовете и селата – пътната мрежа ще е около 40 000 км. „За съжаление не можем да поемем всички пътища наведнъж”, заяви инж. Голосов. Влизането в сила на тол системата ще увеличи 3-4 пъти финансовата възможност за ремонтиране на пътищата.", "date": "2018.03.21", "title": "Чепинци и Негован се заканват да блокират Северната скоростна тангента за Великден"}
{"url": "http://www.faktor.bg/bg/articles/novini/svyat/model-na-pleyboy-imah-intimna-vrazka-s-donald-tramp", "text": "Бивш модел на \"Плейбой\"  заяви, че е имала 10-месечна интимна връзка с  Доналд Тръмп през 2006 и 2007 г., предаде Ройтерс, цитирана от БТА. И е в състояние да го докаже. Карън Макдугал е внесла иск в съд в Калифорния да бъде освободена от споразумение за неразгласяване на тази информация. Според предоставения от адвоката на Макдугал иск, компанията \"Американ мидиа инк.\", издател на таблоидния вестник \"Нешънъл инкуайърър\", й е платила през 2016 г. 150 000 долара, за да не разгласява връзката си с  настоящия американския президент . овината съобщи вестник „Ню Йорк Таймс”, позовавайки се на нейния адвокат Питър Стрис. Жалбата е насочена срещу медийна компания American Media и нейното издание National Enquirer, платило 150 000 долара на бившия модел на „Плейбой“ за изключителното право да публикува нейните истории. Жалбата е насочена срещу медийна компания American Media и нейното издание National Enquirer, платило 150 000 долара на бившия модел на „Плейбой“ за изключителното право да публикува нейните истории. Ищецът посочва, че National Enquirer така и не е публикувал материали за съпружеската измяна на Тръмп и е платил пари, за да не се допусне това и да принуди Макдугъл да мълчи.", "date": "2018.03.21", "title": "Модел на  \"Плейбой\" доказва интимна връзка с Доналд Тръмп"}
{"url": "http://www.faktor.bg/bg/articles/otlozhiha-debatite-v-parlamenta-po-promenite-v-nakazatelniya-kodeks", "text": "Парламентът отложи с дебатите по първо четене на седемте законопроекта зa промени в Наказателния кодекс, които бяха заложени в седмичната програма за работа на депутатите, предаде репортер на Агенция „Фокус\". Предложението за това направи председателят на Комисията по правни въпроси Данаил Кирилов, а мотивите - разразилият се обществен дебат за един от законопроектите, внесен от Министерски съвет, който предвижда да се уеднакви режимът на корупционните престъпления, както за длъжностни лица от публичния сектор, така и за длъжностни лица от частния сектор. „Особено активни в този обществен дебат са работодателските организации и организациите на бизнеса. Очевидно е, че се налага продължаване на общественото обсъждане преди да пристъпим на гласуване в пленарна зала. По тази причина, като председател на водещата комисия по седемте законопроекта, предлагам отлагане с 10 дни\", аргументира се Кирилов от парламентарната трибуна и подчерта, че това ще бъде в полза на законодателния процес. Против това предложение се обявиха от „БСП за България\". Народният представител Драгомир Стойнев посочи: „Уважаеми господин Кирилов, ако искате обществено обсъждане, това трябваше да се случи преди гледането на първо четене на този изключително спорен законопроект на Министерски съвет. Знаете какво напрежение има в обществото. Заради този законопроект, вие искате в момента закони, които са внесени на 25 май 2017 г., в момента отново да не ги гледаме. Нашето предложение е, тези законопроекти, особено на левицата, нека да ги гледаме тази седмица\". Сред отложените предложения за поправки в закона е и това на БСП за въвеждане на по-строги мерки срещу домашното насилие, с които те целят привеждане на изискванията на Истанбулската конвенция в българското законодателство. Промените предвиждат нанасянето на средна телесна повреда вследствие на домашно насилие да се третира като престъпление от общ, а не от частен характер. реклама", "date": "2018.03.21", "title": "Отложиха дебатите в парламента по промените в Наказателния кодекс"}
{"url": "http://www.faktor.bg/bg/articles/novini/balgariya/gerb-skochi-sreshtu-skandalen-komentar-na-tasko-ermenkov-pitat-bsp-podkrepyate-li-aneksiyata-na-krim", "text": "Със специална декларация, ГЕРБ скочи срещу скандален пост на червения депутат Таско Ерменков, часове след изборите в Русия. Той нарече Великобритания, Франция, ФРГ, САЩ и ЕС идиоти, защото изборите в Крим доказали, че щом над 90% гласуват за Путин, то районът е руски. Изказването на Таско Ерменков нарушава не само българския национален интерес, но и саботира прагматичната основа, на която би трябвало да се изграждат българо-руските отношения. То продължава една опасна антиевропейска тенденция, която се развива от две години в най-голямата опозиционна партия в България, се казва в декларацията на ГЕРБ. С коментара си Таско Ерменков  изразява пълна и безусловна подкрепа за анексията на Крим от страна на Русия, което противоречи не просто на българската държавна позиция, поддържана от няколко правителства, но и на българския национален интерес, според който за България е стратегически важно да бъде спряно, каквото и да било прекрояване на държавни граници в Европа, допълват ГЕРБ. Те осъждат и мълчанието на лидера на БСП Корнелия Нинова по скандалния пост на Ерменков, и задават директно към социалистите въпроса: Подкрепяте ли анексирането на Крим и прекрояването на държавни граници със сила? Ето и пълния текст на Декларацията:", "date": "2018.03.21", "title": "ГЕРБ скочи срещу скандален коментар на Таско Ерменков, питат БСП: Подкрепяте ли анексията на Крим?"}
{"url": "http://www.faktor.bg/bg/articles/simeon-sakskoburggotski-lektor-na-konferentsiya-tsare-bez-tsarstvo", "text": "Симеон Сакскобургготски, представящ се за цар Симеон II, участва в Мадрид в конференцията \"Царе без царство, дипломати без дипломатически отношения“, организирана от Посолството на Унгария, Института Сервантес и Дипломатическата школа. Събитието се състоя в седалището на Института и присъстваха посланици, акредитирани в Испания, представители на академичните среди, общественици, историци и др, съобщава Канал3.  Лектори на конференцията бяха потомци на знакови фамилии, сред които цар Симеон II, Ерцхерцог Георг фон Хабсбург – син на ерцхерцог Ото фон Хабсбург, Граф Пьотър Поточки, син на Граф Йозеф Алфред Поточки. По време на студената война Испания се оказва убежище за много граждани от страните от Централна и Източна Европа, включително и за дипломатите, които се оказват принудени да останат в страната, пред вероятността да бъдат екзекутирани в собствената си родина. Те продължават своята дейност в помощ на сънародниците, които живеят или преминават през Испания, без да представляват официалната власт на своята държава. Подобна е участта и на българското царско семейство, което също намира убежище в Испания и превръщат своя дом в център за подпомагане на български емигранти. \"Испания бе нашата приемна страна и втора родина в един много тежък за нас момент. Действахме като своеобразен Червен кръст, културен център и посолство за българите, които се намираха в Мадрид“, изтъкна Симеон Сакскобургготски. На зададен въпрос от залата относно бъдещето на европейския проект ерцхерцог Георг фон Хабсбург отговори, че е необходимо повече от всякога да се развива общата европейска идея и че е нужно да се върви към все по-голямото разширяване на Европа. Цар Симеон II подкрепи тази теза, като изтъкна важността от утвърждаване на солидарността между страните от Европейския съюз.", "date": "2018.03.21", "title": "Симеон Сакскобургготски лектор на конференция \"Царе без царство...\" в Мадрид"}
