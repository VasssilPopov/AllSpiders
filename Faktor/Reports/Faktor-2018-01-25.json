{"url": "http://www.faktor.bg/bg/articles/novini/balgariya/i-vasilev-rusiya-se-opitva-da-nakloni-veznite-sreshtu-istanbulskata-konventsiya", "text": "„99% от хората, които спорят по темата за Истанбулската конвенция, никога не са я чели и не знаят какво съдържа”, смята бившият ни посланик в Русия Илиян Василев. Той вижда в скандала опит на Русия, която не я е подписала, да наклони везните срещу документа. „Публикува се някаква статия и буквално за минути отдолу се появяват десетки коментари „против” – от тролове и ботове”, коментира той. След санкциите, наложени на Русия заради окупацията на Крим, сега е съвсем възможно Руската федерация да „връща жеста” на Съвета на Европа с отхвърлянето на Истанбулската конвенция, смята природозащитничката Марияна Кацарова от фондация „Общество за справедливост”. Според нея е важно да не се сравняваме с Русия, защото дори съседните ни страни са подкрепили документа. „Това са едни държави, в които има не по-малко джендърни стереотипи, насилие над жени. Но правителствата и парламентите на тези наши комшии са преценили, че тази Конвенция ще спре или поне ще помогне да се намали насилието над жени”, посочва тя. Дебатът около „третия пол” пък прилича много на отклоняване на вниманието. „Накрая на този дебат хората няма да разберат, че големият ни проблем е със или без конвенция срещу насилието”, смята Василев. Експертите препоръчват балансиран вариант за излизане от спорната ситуация – документът да бъде приет с възражения и възможност за отказ от него.", "date": "2018.01.25", "title": "И. Василев: Русия се опитва да наклони везните срещу Истанбулската конвенция"}
{"url": "http://www.faktor.bg/bg/articles/novini/balgariya/t-bikov-kato-hristiyanin-mi-e-tezhko-da-uchastvam-v-debata-za-istanbulskata-konventsiya-no-ne-ya-othvarlyam-apriori", "text": "\"Вчера разбрахме, че вотът на недоверие към правителството е продиктувано от желанието на БСП да се видят с премиера\", иронизира депутатът от ГЕРБ Тома Биков начина, по който беше проведен дебата. \"БСП се опитаха да злепоставят правителството, но без факти. Четоха социологически изследвания и публикации по медиите\", добави той. Според Александър Симов, вотът бил успешен, въпреки крайния резултат, защото опозицията \"показа, че няма реална борба с корупцията\". По отношение на Истанбулската конвенция Тома Биков призна, че за него е тежко да приеме дебата по темата, като религиозен човек, принадлежащ към Българската православна църква. \"Въпреки това, ще участвам в този дебат, искам да бъда убеден с аргументи, че Конвенцията няма да нанесе вреда на обществото ни\", заяви Биков. Той обвини БСП , че действат лицемерно, след като лидерът им Корнелия Нинова е подкрепила Истанбулската конвенция в Брюксел, а в България се е отметнала.", "date": "2018.01.25", "title": "Т. Биков: Като християнин ми е тежко да участвам в дебата за Истанбулската конвенция, но не я отхвърлям априори"}
{"url": "http://www.faktor.bg/bg/articles/novini/balgariya/ekspert-v-momenta-targoviyata-na-energiynata-borsata-se-manipulira", "text": "В момента търговията на енергийната борсата се манипулира, има спекуланти. Това заяви председателят на Българския енергиен форум Иван Хиновски в предаването „Лице в лице“ по Би Ти Ви. Още преди да започне либерализацията сме казвали, че при неподготвеността на българската нормативна база ще излязат много спекуланти, посочи той. След като от началото на годината в сила влязоха новите промени в закона – че цялата базова енергия трябва да минава през борсата, цената ѝ спадна с 10%. Ден след това другата енергия скочи двойно. За мен това говори абсолютно ясно, че има манипулация на пазара. Това са спекулативни вторични сделки, които са забранени според европейските изисквания, каза Хиновски. Има европейска директива, която регламентира правата и налага строги изисквания за прозрачността на всички сделки на борсата, добави той. Хиновски уточни, че тази регулация е влязла в сила в Европа 2011 г. и трябвало да бъде транспонирана в срок от четири години.  Тя все още не е в сила при нас, каза още той. По думите му „в българската енергетика ври и кипи“, както „врящ казан и ритуални танци на основните участници около него“ и се готвят много промени. Това, което се случва, е че има нарушен баланс на либерализирания пазар – имаме проблеми и много тревожен спад на износа на електроенергия, което влияе косвено върху икономиката на отрасъла; имаме отложени тежки проблеми, по които тъпчем на място. В цялата тази обстановка като че ли на първо място като тревога в обществото и бизнеса е този катаклизъм в цената на електроенергията за индустрията, каза той. Според него след приемането на подготвените вече промени в законодателството няма да се случват вече такива катаклизми и ще имаме устойчива борса. Държавната енергетика е в дълг относно осигуряване на устойчивост на борсата, защото 90% от енергията на тази борса е от държавни дружества, каза още гостът. Въпрос на решение на БЕХ е от отделните държавни енергийни дружества да се изиска да променят политиката по предлагане на пакетите енергия. Това бил довело до успокояване на борсата и постигане на устойчивост. На въпрос дали повишаването на цената на електроенергията за бизнеса ще доведе до скок в цената и за бита гостът отговори, че това ще стане много трудно, защото „има методика, по която при повишаване на цената на либерализирания пазар би трябвало да се коригира и цената на базовата енергия, т.е. от големите централи, които пък участват на регулирания пазар. Този механизъм е дълъг и тромав. Аз не смятам, че този пик ще остане траен“.", "date": "2018.01.25", "title": "Експерт: В момента търговията на енергийната борсата се манипулира"}
{"url": "http://www.faktor.bg/bg/articles/novini/balgariya/za-shesti-poreden-pat-v-tsyala-balgariya-izlyazoha-na-protest-v-zashtita-na-pirin", "text": "За шести пореден път граждани излязоха на протест в защита на национален парк \"Пирин\". Шествия се провеждат в общо 17 града в България и 11 в чужбина, сред които Стокхолм и Берлин. Най-многоброен традиционно е протестът в София. Демонстрантите се събраха около площад \"Независимост\" като се очаква те да се отправят по жълтите павета в посока Орлов мост, предаде Bulgaria ON AIR. Исканията на протестиращите остават непроменени. Те настояват да се отмени решението на правителството от края на миналата година, което според тях дава зелена светлина за застрояване на Пирин. \"Искаме да променим начина, по който държавата се опитва да третира управлението на ресурсите, с които разполага и по който ги разпределя. Вземат се непрозрачни решения, които вредят на природата\", твърдят протестиращите. Те поискаха също оставката на министъра на околната среда и водите Нено Димов и отговор на въпроса: Кой е реалният собственик и концесионер на ски зоната в Банско?  От коалицията \"За да остане природа в България\" обявиха, че ще протестират до промяна на решението на кабинета.", "date": "2018.01.25", "title": "За шести пореден път в цяла България излязоха на протест в защита на  \"Пирин\""}
{"url": "http://www.faktor.bg/bg/articles/novini/balgariya/maya-manolova-pritesnitelno-e-ogromnoto-razdelenie-v-obshtestvoto-provokirano-ot-istanbulskata-konventsiya", "text": "Част от моята позиция беше настояването да не се пристъпва към ратификация на Истанбулската конвенция без дебат. Настоявах да бъдат внесени и законопроектите. Това каза омбудсманът Мая Манолова. Според омбудсмана изискването е първо да се променят законите и след това да се внася документът. Гаранциите срещу насилието върху жени се съдържат и в законодателството. Тогава хората в условията на публичност, прозрачност, яснота по текстовете щяха да са информирани и дебатът щеше да има друг характер, уточни тя. Манолова изрази притеснение за огромното разделение в обществото, провокирано от Истанбулската конвенция. Разделителните линии вече не са по партиен признак, но омразата, която се генерира, е плашеща. Затова тя предлага да се чуе мнението на Светия синод. \"Важно е какво мислят депутатите и чувам разумни гласове, че те ще се съобразят с мнението на народа и че ще се пристъпи към обсъждане на конвенцията едва след като разделението се преодолее\", каза Манолова. Тя заяви, че е подкрепила конвенцията заради случаите на насилие над жени. \"Изискването за съществуване на кризисни центрове е една от опорните точки в конвенцията. Трябва да има кризисен център във всеки областен град. Независимо дали депутатите ще приемат или отхвърлят Истанбулската конвенция, аз ще се боря срещу насилието, за внасяне и приемане на промените в законите и за създаване на достатъчен брой кризисни центрове\", коментира омбудсманът.", "date": "2018.01.25", "title": "Мая Манолова: Притеснително е огромното разделение в обществото, провокирано от Истанбулската конвенция"}
{"url": "http://www.faktor.bg/bg/articles/novini/balgariya/rumen-radev-az-ne-obizhdam-a-konstatiram-che-parlamentarnata-demokratsiya-e-atrofirala", "text": "Няма да коментирам реакции. Аз не обиждам, а констатирам, заяви пред журналисти президентът Румен Радев, попитан дали е очаквал такава остра реакция от Народното събрание на констатацията му, че парламентарната демокрация е атрофирала, предаде БТА. Удовлетворен съм, че депутатите се вслушват в моите думи. Те са важни за нас, всички сме ги избрали и очакваме от тях много повече. Гледаме с надежда на тяхната работа, очакваме смислен дебат с ясни аргументи и по-малко лични нападки. Очакваме решаване на неотложни и важни въпроси за днес и за утре, а не взиране обратно в миналото, коментира президентът. Като президент отчитам и анализирам това, което се случва в държавата. Това, което засяга всички български граждани. Това е мой дълг, каза президентът Радев в отговор на въпрос защо най-голямата партия \"е приела позицията му като заяждане\" и едва ли не, че не е направил отчет за своята дейност, а прави анализ на тяхната, което не му била работа. Президентът Радев коментира темата тази вечер преди церемонията в Софийския университет за награждаването на фирми, допринесли за развитието на българо-германските икономически отношения през 2017 година.", "date": "2018.01.25", "title": "Румен Радев: Аз не обиждам, а констатирам, че парламентарната демокрация е атрофирала"}
{"url": "http://www.faktor.bg/bg/articles/novini/balgariya/represiranite-ot-komunizma-podkrepiha-mon-za-novite-obrazovatelni-programi", "text": "Атаките на БСП срещу министъра на образованието и науката Красимир Вълчев заради приетата от министерството нова учебна програма по история за Х клас, където от следващата 2019 г. за първи път ще се изучава тоталитарния комунистически режим с ново знание и термини, предизвикаха ответната реакция на организациите на репресираните от тоталитарния режим на БКП - Съюз на репресираните от комунизма „Памет”, Съюза на репресираните  от комунистическия терор и Съюз „Истина”.  Те излязоха със със своя позиция, разпространена до медиите, с която подкрепиха министъра заради приетата от него политика, съобщава desebg.com. „Ние, репресираните от комунистическия режим и техните наследници изразяваме безусловната си подкрепа за решението на Министерството на образованието и науката да включи в програмата по история и цивилизация за десети клас изучаването на комунистическия режим в България след 9 септември 1944 г. до наши дни”, пишат репресираните в позицията си. Те се обединяват в обща реакция, след като миналата седмица БСП в парламента и отделно градската организация на БСП-София преди два дни излязоха с декларации против приетата от Министерството на образованието и науката (МОН) програма по история за Х клас, в която за първи път по адекватен начин ще се изучава тоталитарния комунистически режим. „Включените в програмата факти, събития и понятия за тези мрачни дни от българската история отразяват истината и само истината! Младите хора, техните родители и близки трябва да знаят за хилядите невинно избити хора, за унищожената им младост, за невъзможността да живеят свободно, само защото не мислят по комунистически”, се посочва в общата декларация на репресираните. В нея е подчертано, че за първи път, след 28 години очакване, най-после е дошъл „един достоен млад човек – министър на образованието, който без фанфари и много приказки показа, че човек е свободен, само когато е въоръжен с истината”. „Вместо да се покаят, наследниците на тези, които убиваха и унищожаваха човешки съдби,  искат оставката на този министър! Това няма да позволим, господа комунисти! Европа ви гледа! Почтените, демократично мислещите хора няма да ви го позволят”, завършва декларацията. Тя е адресирана до Народното събрание, Изпълнителната комисията на ГЕРБ и до министъра на науката и образованието Красимир Вълчев. Той вече отхвърли искането на социалистите за оттегляне от подписаната от него програма по история за Х клас и приемането на нова.", "date": "2018.01.25", "title": "Организации на репресираните подкрепиха МОН за новите образователни програми"}
{"url": "http://www.faktor.bg/bg/articles/novini/balgariya/borisov-v-davos-ima-edna-nespravedlivost-koyato-evropa-tryabva-da-popravi-zapadnite-balkani", "text": "Министър-председателят Бойко Борисов постави фокус върху Западните Балкани и необходимостта международната общност да подкрепи развитието на страните от региона при участието в дискусия в рамките на Годишната среща на Световния икономически форум в Давос, съобщиха от правителствената пресслужба.  Премиерът припомни преживените от Европа войни, катастрофи и превратности, но посочи, че все още не са преодолени последиците, резултат от конфликта през 90-те години на миналия век в западната част на Балканите.  \"Има една несправедливост, която Европа трябва да поправи - Западните Балкани. Тези страни правят необходимото и всичко, което е по-силите им, за да отговорят на изискванията към тях, и ние - техните съседи, партньори, държавите от ЕС, също трябва да направим необходимото за да придвижим процеса на интеграцията им\", каза българският министър-председател.  Той повтори тезата си, че сега - докато страните от региона се подготвят за членството си в НАТО и ЕС, е най-подходящият момент да бъдат подкрепени за развитие на инфраструктурата - транспортна, комуникационна, енергийна, екологична - такава, с каквато ще бъдат най-полезни и за себе си, и за останалата част от Европа.  На форума Борисов представи и останалите приоритети на Българското председателство на Съвета на ЕС - бъдещето на Европа и младите хора, сигурност и стабилност в силна и единна Европа, цифрова икономика и умения на бъдещето.", "date": "2018.01.25", "title": "Борисов в Давос: Има една несправедливост, която Европа трябва да поправи – Западните Балкани"}
{"url": "http://www.faktor.bg/bg/articles/novini/svyat/navalni-pred-espch-podlozhen-sam-na-tormoz-ot-ruskite-vlasti", "text": "Главният политически опонент на руския президент Владимир Путин, Алексей Навални, заяви на заседание на Европейския съд за правата на човека (ЕСПЧ), че е подложен на тормоз от руските власти, и поиска от съдиите да признаят \"политическа мотивация\" в многобройните му арести, предаде Франс прес. \"През последните години бях задържан не по-малко от седем пъти. Миналата година прекарах два месец в килия, защото упражних правото ни на свободно събиране\", каза Навални пред 17-те съдии на Голямата камара, върховната инстанция на ЕСПЧ, в Страсбург, предава БТА. \"Вероятността това да е станало без политическо съгласуване е също толкова слаба, колкото да срещнем динозавър в този съд\", иронизира борещият се с корупцията адвокат, комуто руски съд забрани да участва в президентските избори в страната на 18 март. Навални напразно се е оплаквал от тези арести пред руски съдилища преди да сезира ЕСПЧ, където внесе пет молби между 2012 и 2014 г. В продължилата си седем минути пледоария Навални поиска от съда да даде положителен отговор на молбата му да признае политическа мотивация на арестите му в Русия. На заседанието представителите на руското правителство отхвърлиха аргументите на защитата на Навални и отрекоха да има политическа мотивация. Те напомниха, че властите трябва да бъдат предварително уведомявани за всяко обществено събиране, както се прави и другаде в Европа. \"Законът е приложен по разумен и обичаен начин, което значи, че молителят няма основание за жалба\", заявиха те. Представителите на Русия настояха, че руската полиция е реагирала пропорционално на демонстрациите и че ролята на държавата е да гарантира обществения ред. Те заявиха, че Навални многократно е пренебрегвал и нарушавал закона и го обвиниха, че \"се изкарва жертва\". Решението на ЕСПЧ ще е окончателно и не подлежи на обжалване. То се очаква след няколко месеца. След заседанието Навални заяви, че се надява да създаде прецедент. \"Ако ЕСПЧ признае политическа мотивация, ще можем да използваме становището му като прецедент за други съдебни дела\", изтъкна той.", "date": "2018.01.25", "title": "Навални пред ЕСПЧ: Подложен съм на тормоз от руските власти"}
{"url": "http://www.faktor.bg/bg/articles/novini/balgariya/m-radeva-bsp-si-ostava-edna-partiya-s-demodirani-vazgledi", "text": "\"Едно общество може много лесно да се влуди. Истанбулската конвенция е за борба с насилието над жени. Голяма част от политиците не са я прочели, но, естествено, ще се съобразят с мнението на обществото. Нужна е обществена дискусия по темата\", коментира пред бТВ политологът доц. Татяна Буруджиева.  \"Проблемът е в състоянието на обществото. Във всяко второ българско семейство има насилие. И днес 20% от българите смятат, че шамарът не е форма на насилие\", каза и социологът Мира Радева.  \"Конвенцията се счита в международното законодателство против насилието за една от най-съвършените. В момента случаите на насилие се водят битови престъпления\", добави тя.  Според нея отлагането на гласуването на конвенцията показва, че политиците са се уплашили от тази истерия.  \"Поведението на Нинова въобще не го разбирам, защото няма социалистическа партия, която да заеме подобна позиция. БСП си остава една консервативна партия с демодирали възгледи\", отбеляза Мира Радева.  Буруджиева добави, че до сега само Русия и Азербайджан са страните, които не са я приели.", "date": "2018.01.25", "title": "М. Радева: БСП си остава една партия с демодирани възгледи"}
{"url": "http://www.faktor.bg/bg/articles/roditelite-na-obvineniya-za-ubiystvoto-na-bezdomnik-govoryat-sreshtu-sina-ni-zashtoto-e-rom", "text": "\"Не мога да си обясня как се случи това. Моят син е много добър\". Това заяви пред Нова тв бащата на 14-годишното момче, обвинено за  убийство на бездомник във Варна. Съдът реши да го остави в ареста, защото е опасен за обществото.   „Те говорят срещу сина ми, защото е ром”, убеден е Живко Живков. Майката на 14-годишния Дениз разказа, че във вечерта след убийството синът й се прибрал, нахранил се и си легнал. Тя и мъжът й отрекоха твърденията на прокуратурата, че той е посягал на възрастни хора. \"Синът ми помагаше на стари хора след училище. Цепеше дърва\", допълни бащата.  Майката на 13-годишния Камен, който според обвиненията също е участвал в побоя, заяви: \"Детето ми е толкова добро\".  Пред разследващите Дениз и съучастниците му споделили, че снимали побоя, имитирайки  филм. Съдът постанови постоянен арест за 14-годишния ученик.", "date": "2018.01.25", "title": "Родителите на обвинения за убийството на бездомник: Говорят срещу сина ни, защото е ром"}
{"url": "http://www.faktor.bg/bg/articles/nap-napomnya-za-otstapkata-za-podavane-na-deklaratsiya-onlayn", "text": "Националната агенция за приходите напомня, че срокът за ползване на 5-процентна отстъпка за подаване на декларация за облагането на доходите изтича на 31 януари, съобщават от пресцентъра на НАП. Уведомителни имейли са получили 174 000 клиенти на НАП. В електронните писма приходната агенция уведомява гражданите и за променения ред за ползването на отстъпката при подаване на годишната данъчна декларация за облагане на доходите на физическите лица през тази година. Електронни писма са получили всички клиенти на администрацията, които са декларирали електронен адрес пред НАП и са подали декларации за облагане на доходи през миналата година. Ако подадат декларациите си по електронен път до 31 януари 2018 г., физическите лица могат да ползват 5-процентна отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне до 31 януари 2018 г. Най-бързо и лесно по интернет декларация се подава с персонален идентификационен код. Срокът за подаването на декларациите за облагане на доходите e 30 април 2018 г. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП www.nap.bg.", "date": "2018.01.25", "title": "НАП напомня за отстъпката за подаване на декларация онлайн"}
{"url": "http://www.faktor.bg/bg/articles/businesseurope-pisaha-do-premiera-borisov-otnosno-balgarskoto-predsedatelstvo", "text": "В писмо до министър-председателя на Република България г-н Бойко Борисов президентът и генералният директор на BusinessEurope представиха приоритетите и очакванията на европейския бизнес от Българското председателство на Съвета на ЕС.  В писмото се казва:  В момент, когато възстановяването в Европейския съюз продължава, когато сме политически по-сплотени и доверието в европейския проект нараства, е от съществено значение Българското председателство на Съвета на ЕС да се възползва максимално от сегашния импулс, за да продължи да постига консенсус по важни досиета и да гарантира напредъка в дискусии, за да се поддържа силен Европейски съюз през следващите години. Ето защо смятаме, че мотото, избрано за Председателството - \"Съединението прави силата\" не може да бъде по-добре избрано.  Първо, в програмата на Българското председателство има ключови приоритети, които са от решаващо значение за бъдещето на Европа. Ето защо призоваваме следните приоритети да бъдат част от политическия дневен ред за следващите 6 месеца:  1. Постигане на напредък при обсъждането на Икономическия и паричния съюз (ИПС): Бизнес инвестициите изискват сигурна и предвидима среда, поради което завършването на ИПС и засилването на доверието в еврото са приоритет за бизнеса. Приветствахме пътната карта, публикувана от Комисията през декември, в която се посочват редица важни стъпки за завършване на ИПС и бизнесът сега ще очаква Българското председателство да изпълни дългогодишни инициативи, като банковия и капиталовия пазар, както и конструктивно да се обсъждат новите предложения на Комисията. От съществено значение е по време на Съветът на ЕС през юни да се предприемат конкретни стъпки за задълбочаване на ИПС.  2. Подкрепа за обсъждането на следващата Многогодишна финансова рамка (МФР): Предложението за следващата МФР ще бъде публикувано най-рано през май 2018 г. и следователно към края на Българското председателство. Много от въпросите за обсъждане обаче са ясно определени. Ето защо би било полезно Българското председателство да подкрепя усилията на Комисията за напредък в дискусиите по конкретни въпроси, тъй като времевата рамка за приемане на предложението за МФР ще бъде много кратка - ако искаме да постигнем споразумение преди европейските избори в средата на 2019 г. Ако не постигнем съгласие по предложението до този момент, това ще има сериозни последици: най-вероятно ще означава сделка в последната минута, последвана от сериозни закъснения в стартирането на програмите през 2021 г. и загубена година за инвестиции от бюджета на ЕС, както се случи през 2014 г.  3. Поддържане на високо ниво на индустриалната стратегия на ЕС: Макар че Комисията излезе със Съобщението през миналия септември, трябва да гарантираме, че тази тема е с приоритет в дневния ред и че ЕС и държавите-членки ще допринасят значително за изграждането на дългосрочна визия за бъдещето на европейската индустрия. Българското председателство следва да гарантира, че на тази тема ще продължава да се обръща необходимото внимание и ангажираност.  Второ, от решаващо значение е да продължим да развиваме Единния пазар в съответствие с Програмата на лидерите. Отбелязваме със загриженост нарастващите рискове от фрагментиране на Единния пазар, поради свръхрегулиране, въвеждане отново на различни пречки в държавите-членки и недостатъчно прилагане на правилата на ЕС. Фокусът трябва да е върху законодателството, само когато е нужно при по-ясни правила, върху премахване на оставащите пречки и гарантиране, че съществуващите правила действат на практика. Това е от основно значение, за да направим Европа по-конкурентна в световен мащаб. Пакетът за стоките е важно предложение, на което трябва да се обърне голямо внимание.  Фрагментацията на правилата също е притеснителна за Цифровия единен пазар, който по естество е без граници и не трябва да знае граници. Необходимо е спешно да се завърши Цифровия единен пазар, което означава да се постанови къде съществуват реални пазарни недостатъци, например за позволяване на свободното движение на данни в ЕС. Но не всеки технологичен напредък изисква законодателство, тъй като в някои случаи може да потисне иновациите и инвестициите. Що се отнася до собствеността върху данните, достъпа и отговорността, съществуващите правни рамки и частните договори вече отговарят на тези нововъзникващи въпроси, свързани с икономиката на данни. В тези изключително сложни ситуации е необходим гъвкав и солиден подход. Разчитаме на българското председателство да направи възможното, за да остане тази тема в дневния ред и предложението за свободното движение на данни да се разглежда като приоритетен въпрос.  Трето, от ключово значение е ЕС да насърчава амбициозна търговска политика. Трябва да сме обединени против протекционистките тенденции в целия свят и в рамките на ЕС. Трябва да останем конкурентоспособни, за да запазим и да можем да привличаме таланти и инвестиции в световен мащаб. ЕС не трябва да се въздържа от глобална конкуренция, но трябва да укрепи способността на всички компании да се справят с тази глобална конкуренция, да защитава и да дава приоритет на интересите на европейските граждани и предприятия. Това включва оформянето на глобализацията според нашите общи ценности и договарянето на всеобхватни съвременни търговски споразумения, водещи до засилено международно сътрудничество и световна търговска система, базирана на либерални правила. Тези основни принципи трябва да бъдат запазени във всички законодателни мерки и решения, взети на ниво ЕС и на национално равнище.  Четвърто, трябва да гарантираме, че Европа ще остане едно от най-добрите места в света за живот и работа, като извършва необходимите икономически и социални реформи. Икономическите и социалните предизвикателства трябва да се разглеждат по съгласуван начин, като се признава, че икономическият прогрес е основата за социалното благополучие. За да защитим нашия социален модел, ние трябва да го модернизираме, а за да можем да финансираме мрежи за социална сигурност, ние трябва да сме конкурентоспособни. Трябва да премахнем нестабилността в трудовото законодателство, да намалим прекомерните разходи за труд, които не са свързани със заплатите, да обърнем внимание на несъответствията в уменията, да насърчим мобилността и законната миграция и да премахнем капаните на безработицата.", "date": "2018.01.25", "title": "Европейският бизнес каза на Борисов какво очаква от председателството"}
{"url": "http://www.faktor.bg/bg/articles/layf-stayl/klyuki/73-godishniyat-shryoder-se-zheni-za-peti-pat", "text": "Бившият германски канцлер Герхад Шрьодер ще се ожени за пети път. Сватбата е планирана за есента на тази година. Неговата избраница е южнокорейска преводачка, с която той се запознал преди няколко години. За плановете си 73-годишният Шрьодер съобщи в Сеул, където е на посещение. Бъдещата съпруга на Шрьодер е 48-годишната корейка Ким Со Йон. Тя е професионален преводач от немски, учила е в Германия. В момента тя заема управленческа длъжност там. Двамата са се запознали преди две години на конференция, на която Ким Со Йон превеждала на Герхард Шрьодер. След това съдбата ги срещнала още няколко пъти на други официални мероприятия и в крайна сметка се стигнало до връзката между тях. „Нашите роднини вече се запознаха и всички планове са съгласувани... Каним се да се  оженим през есента на тази година. Точното време и мястото ще определим по-късно“, заяви Шрьодер пред журналисти. Германският политик призна, че засега не познава добре корейската история и култура, но възнамерява да попълни пропуските си с помощта на бъдещата си жена. Двамата ще живеят и в Германия, и в Южна Корея. Шрьодер каза още, че и в момента продължава бракоразводното му дело с предишната му /четвъртата/ жена. Той обаче подчерта, че разводът изобщо не е свързан с бъдещата му съпруга Ким Со Йон, а до него се стигнало, след като двамата със съпругата му живели дълго време разделени. За връзката на Шрьодер с Ким Со Йон съобщи преди няколко месеца настоящата му съпруга Дорис Шрьодер-Кьопф, с която той е в развод. Във Facebook 54-годишната Дорис написа, че е имало много причини за разпадането на техния брак, но последната капка е била появата на госпожа Ким.", "date": "2018.01.25", "title": "73-годишният Шрьодер се жени за пети път"}
{"url": "http://www.faktor.bg/bg/articles/layf-stayl/pevitsata-mariya-ilieva-rodi-aleksandar", "text": "Певицата Мария Илиева роди първото си дете в Първа САГБАЛ \"Света София”.От здравното заведение информират, че тя е родила син в 11.30 ч. Той носи името Александър. Тежи 3 кг и 80 г и е дълъг 48 см. Мария и близките ѝ изразяват своята огромна благодарност към целия екип на болницата, помогнал за раждането. Майката и бебето се чувстват прекрасно, допълват от там.", "date": "2018.01.25", "title": "Певицата Мария Илиева роди Александър"}
{"url": "http://www.faktor.bg/bg/articles/layf-stayl/klyuki/lekari-asanzh-bavno-poludyava", "text": "6-годишният престой на Джулиан Асанж в посолството на Еквадор в Лондон е опасно както за физическото, така и за психическото му здраве. Това сочат резултатите от последния му медицински преглед, извършен от двама медици през октомври в рамките на общо 20 часа за 3 дни. „Макар и резултатите от прегледа му да са защитени от поверителността между лекар и пациент, професионалното ни мнение е, че продължителното му задържане е физически и психически опасно за него и е в явно нарушение на човешкото му право за достъп до здравеопазване“, обявиха двамата лекували го доктори за в. „Гардиън“, цитирани от Нова телевизия. Сондра Кросби – доктор и доцент в Училището по медицина и обществено здравеопазване към Бостънския университет и д-р Брок Крисхолм – клиничен психолог, базиран в Лондон подновиха и призивите си да бъде осигурен на Асанж безопасен достъп до болнично заведение.  „Проверката ни констатира, че той не е получавал достъп до слънчева светлина, излагане на подходяща вентилация и външна среда повече от пет години и половина, което е повлияло значително на физическото и менталното му здраве“, обобщиха Кросби и Крисхолм.", "date": "2018.01.25", "title": "Лекари: Асанж бавно полудява"}
{"url": "http://www.faktor.bg/bg/articles/ikonomika/biznes/balgapiya-c-nay-golyam-pact-po-ppodazhbi-na-tapgovc-i-avtomobili-v-ec", "text": "Cпopeд oфициaлнитe дaнни нa Acoциaциятa нa aвтoмoбилнитe пpoизвoдитeли в Eвpoпa (АСЕА), пpeз изминaлaтa гoдинa ce нaблюдaвa pъcт в бизнeca c тъpгoвcĸи пpeвoзни cpeдcтвa: лeĸo-, cpeднo и тeжĸoтoвapни, и aвтoбycи, пише money.bg. Дaннитe нa АСЕА зa Бългapия, в ĸoитo ca вĸлючeни caмo лeĸoтoвapнитe aвтoмoбили дo 3.5 тoнa, coчaт, чe пpeз изминaлaтa гoдинa в cтpaнaтa ни ca били peгиcтpиpaни 5973 тaĸивa пpeвoзни cpeдcтвa. Toвa пpeдcтaвлявa пoдoбpeниe oт 22,1% cпpямo 2016 гoдинa и e нaй-дoбpoтo пpoцeнтнo yвeличeниe в цeлия Eвpoпeйcĸи cъюз, oтбeлязвa аutо-рrеѕѕ.nеt. Πpoдaжбитe нa нoви тъpгoвcĸи пpeвoзни cpeдcтвa в Бългapия пpeз дeĸeмвpи минaлaтa гoдинa пъĸ ca ce yвeличили c 36.7% дo 600 eдиници. Πpoдaжбитe ca ce пoвишили c 3.2% дo нивo oт 2 403 414 мaшини. Πoдoбpeниeтo зa 2017 e фaĸт въпpeĸи пoнижeнoтo тъpceнe пpeз пocлeдния мeceц нa гoдинaтa, ĸoгaтo peaлизaциятa ce e cвилa c 3.5% дo 205 949 eдиници.  Зa изминaлaтa гoдинa, oт АСЕА oтчитaт pъcт в peгиcтpaциитe нa нoви тъpгoвcĸи aвтoмoбили нa тpи oт пeттe ocнoвнитe eвpoпeйcĸи пaзapa - Иcпaния (+13.5%), Фpaнция (+6.9%) и Гepмaния (+3.3%). B Итaлия и Beлиĸoбpитaния ce нaблюдaвaт пoнижeния oт cъoтвeтнo 2.3% и 4.4%. Ocнoвнaтa чacт нa нoвo-peгиcтpиpaнитe тъpгoвcĸи пpeвoзни cpeдcтвa пpeз изминaлaтa гoдинa ca били пpeдcтaвитeли нa лeĸoтoвapнитe aвтoмoбили дo 3.5 тoнa. Tяxнoтo тъpceнe пpeз 2017 e дocтигнaлo нивo oт 1 995 797 eдиници или 3.9% пoвeчe.", "date": "2018.01.25", "title": "Бългapия c нaй-гoлям pъcт пo пpoдaжби нa тъpгoвcĸи aвтoмoбили в EC"}
{"url": "http://www.faktor.bg/bg/articles/opasno-mrasen-vazduh-v-stolitsata", "text": "Днес и утре в София се очакват повишени нива на фини прахови частици. Това сочат прогнозните данни от системата за ранно предизвестяване. Кметът на София Йорданка Фандъкова излезе с призив към всички столичани и гости на града: \"Моля всички граждани, които имат възможност, да не използват личните си автомобили и да се придвижват с градския транспорт\".", "date": "2018.01.25", "title": "Опасно мръсен въздух в столицата!"}
{"url": "http://www.faktor.bg/bg/articles/zadarzhaha-mazh-instseniral-samoubiystvoto-na-zhena-si", "text": "Окръжната прокуратура във Велико Търново е повдигнала обвинение и е задържала за 72 часа съпруг, инсценирал самоубийството на жена си, съобщиха от пресцентъра на институцията. Разследването е започнало на 19 януари тази година, когато в Районното управление на полицията в Свищов е постъпил сигнал за самоубийство на Мария К. на 72 години, в необитаем имот в село Българско Сливово, община Свищов. При извършените оглед на местопроизшествието и аутопсия е констатирано, че смъртта на жената е причинена насилствено. Установено е, че извършителят на тежкото умишлено престъпление е Ламби К. на 77 год. - съпруг на убитата. Деянието е извършено при възникнал скандал между двамата съпрузи и нанесен побой. Мотивът е ревност и гняв. С постановление на наблюдаващ прокурор в Окръжна прокуратура- Велико Търново извършителят на престъплението е привлечен към наказателна отговорност по чл.115 от НК и е задържан за срок до 72 часа. Разследването по случая продължава.", "date": "2018.01.25", "title": "Задържаха мъж, инсценирал самоубийството на жена си"}
{"url": "http://www.faktor.bg/bg/articles/trima-dushi-postradaha-pri-katastrofa-na-magistrala-trakiya-sred-tyah-ima-i-dete", "text": "Трима души, сред които и дете, пострадаха при катастрофа на магистрала „Тракия” около 10 ч. тази сутрин. Инцидентът е станал на 5 километра от входа на София.  По първоначални данни най-вероятно шофьорът е заспал зад волана. Освен детето са пострадали мъж и жена. Няма проблеми с движението в района.", "date": "2018.01.25", "title": "Трима души пострадаха при катастрофа на магистрала „Тракия”, сред тях има и дете"}
{"url": "http://www.faktor.bg/bg/articles/opravdaha-nikolay-nenchev-na-dve-instantsii", "text": "Само година след като беше пратен на военен съд за престъпление по служба, свързано с обществена поръчка за армейски униформи, бившият военен министър Николай Ненчев вече е оправдан на две инстанции, информира lex.bg. Справка на специализирания сайт в системата на Военно-апелативния съд показва, че през декември състав на съда с председател полк. Цаньо Ангелов и членове Румен Петков и полк. Петьо Петков е потвърдил решението на Военния съд, който през юни прочете оправдателна присъда за Ненчев и за директора на дирекция \"Инвестиции в отбраната\" Венислав Цанов. Обвинението беше внесено в съда през декември 2016 г. А Ненчев бе привлечен към наказателна отговорност заради престъпление по служба, като според прокуратурата той е принудил Цанов да не подпише договор с фирма \"Лортън\" ЕООД, която спечелила конкурса за изработка на армейски униформи, след като предложила най-ниска цена. Тогава Ненчев заяви, че е осъзнал нуждата от съдебна реформа. Мотивите на бившия министър били свързани с поето обещание от самия него пред ръководството и работниците на втория класиран участник в конкурса – \"Интендантско обслужване\" ЕАД. Цанов изпълнил поръчението на Ненчев, като не обявил в срок класирането и кой е спечелил поръчката, и не сключил договор \"Лортън\" ЕООД. Според прокуратурата Цанов изпълнил нареждането, за да запази службата си. Двамата постигнали целта си и \"Интендантско обслужване\" сключило споразумение за доставка на военно облекло и два последващи договора, по които Министерство на отбраната е платило 260 000 лева повече от предвиденото. В началото на миналата година Ненчев беше пратен на съд и за престъпление по служба заради договора с Полша и неизпълнение на такъв, сключен с руската фирма РСК-МИГ, за ремонт на двигатели за военните самолети МиГ-29. Според прокуратурата Ненчев не е имал право да сключва договор с Полша за ремонтни дейности, след като преди това вече е бил сключен договор с руския производител. От държавното обвинение изчислиха, че с неизпълнението на договора с РСК-МиГ Ненчев е ощетил дружеството с над 3.77 млн. евро. Това дело е още в Софийския градски съд.", "date": "2018.01.25", "title": "Оправдаха Николай Ненчев на две инстанции"}
{"url": "http://www.faktor.bg/bg/articles/ruskiyat-patriarh-shte-poseti-balgariya-za-treti-mart", "text": "Руският патриарх Кирил ще посети България през март във връзка с честванията на 140-ата годишнина от Освобождението. Това казва в интервю за \"24 часа\" посланикът на Руската федерация Анатолий Макаров. След като се разбра, че посещение на Владимир Путин по повод Трети март няма да е възможно заради кампанията за президентските избори в Русия, Макаров обясни, че докато не се видят резултатите от вота, е невъзможно да се правят планове за предстояща визита. В интервюто Макаров посочва, че Москва не разглежда България като заплаха за националната си сигурност заради участието на страната в НАТО. \"И вие можете колкото искате да търсите България в списъка на заплахи (посочен в стратегията за националната сигурност на Русия – бел. ред.), да спекулирате с предположения, но няма да намерите там името на вашата държава. Просто защото никой не я смята за заплаха\", казва дипломатът и добавя, че е друг въпросът \"как вашите политици гледат на страната ни\". По отношение на възможността за българско участие в големите газови проекти Макаров казва, че страната му запазва нагласа за подновяване на диалога с ЕС за енергетиката. Според него е необходимо да се говори за изграждане на втора тръба на \"Турски поток\" към потребителите в Югоизточна Европа. \"Всички варианти на включване на България в този проект ще могат да се разглеждат само ако имат съответни разрешения и \"стоманобетонни\", както каза нашият президент, гаранции от страна на ЕК. Същото се отнася и до проекта на газовия хъб \"Балкан\", казва посланикът.", "date": "2018.01.25", "title": "Не Путин, а руският патриарх ще посети България за Трети март"}
{"url": "http://www.faktor.bg/bg/articles/mihail-konstantinov-izvestno-protivoborstvo-mezhdu-prezident-i-premier-e-zdravoslovno", "text": "Няма война между президента Румен Радев и премиера Бойко Борисов, но има известно противоборство, което е нормално и здравословно. Това посочи анализаторът проф. Михаил Константинов пред БТВ. Политологът Кънчо Стойчев допълни, че разделението на властите е необходимо услови за демокрацията, а различията между президент и премиер са просто изпълняване на конституционни функции. \"За това не виждам нищо лошо в изказването на президента. Същото важи и за думите на Цвета Караянчева. Тя също има право на мнение и го изрази\". Константинов обърна внимание на друго разделение - вътре на \"Дондуков 2\". По думите му личи противоречие между президент и вицепрезидент по повод \"злощастната Истанбулска конвенция\". Той посочи, че не бива да има подобно разделение и е правилно левицата да иска референдум. \"По конституция може да се организира референдум. Имаме и уникален случай - лидер на лява партия - Корнелия Нинова застана в категорична позиция против ПЕС и застана зад интересите на избирателите си и партията си”, заяви Стойчев. По повод външната политика на страната Константинов коментира, че има ревност между първите мъже и жени у нас. Той посочи, че днес предстои интересно гласуване в комисията по вероизповедание по повод Истанбулската конвенция и заяви, че му е интересно как ще мине. Анализаторът се обяви срещу \"лъжливия начин на налагане на документа, внесен между другото, като се казва, че била подписана. Нямаше обяснителен доклад, който казва за какво става въпрос\". Стойчев допълни, че в България има достатъчно закони срещу насилието и никой няма право да бие нито жените, нито мъжете, но проблемите у нас са в контролните органи.", "date": "2018.01.25", "title": "Михаил Константинов: Известно противоборство между президент и премиер е здравословно"}
{"url": "http://www.faktor.bg/bg/articles/karakachanov-glasuvaneto-na-istanbulskata-konventsiya-shte-bade-otlozheno-govorih-s-borisov", "text": "Гласуването в парламента на спорната Истанбулска конвенция ще бъде отложено, съобщи пред БТВ вицепремиерът и министър на отбраната Красимир Каракачанов. По думите му това е и мнението на премиера Бойко Борисов, с когото той е разговарял. \"Конвенцията ще бъде отложена с няколко седмици или няколко месеца, докато този дебат в обществото спре\", каза Каракачанов. Според него хората са разделени и огромната част от тях не желаят или изразяват съмнения към конвенцията.  Каракачанов заяви, че при гласуването в правителството на 3 януари 8 министри са били против. Още тогава вицепремиерът е предложил тя да не се гласува, а да има дебат. \"Притеснителното е, че покрай тази конвенция по доста непочтен начин се пробутва нова идеология, нова утопия, т. нар. джендър философия, чрез която се прави опит да се замени биологичната роля на пола. Каквито и глупости да се изписват, ние се раждаме природно мъже или жени\", подчерта Каракачанов. \"В тази конвенция леко по терлици, през задния двор, се прави опит да се подмени биологичното понятие \"пол\" с понятието \"социален пол\". Социален пол няма, има биологичен пол, смята той. \"Под стереотипни роли се разбира биологичната роля на мъжа и жената, това, което природата е заложила. Докато ние в Европа се занимаваме с подобни глупости, радикалният ислям иска да ни унищожи\", посочи Каракачанов. Не знам да е имало \"есемеси\" до депутатите от ГЕРБ, каза Каракачанов по повод твърденията на лидера на БСП Корнелия Нинова пред БТВ, че премиерът Бойко Борисов е изпратил съобщения на народните представители от ГЕРБ, че \"няма мърдане\" и Истанбулската конвенция трябва да се гласува. По думите на Каракачанов няма нужда да се прави референдум, за нещо, срещу което обществото е категорично против. \"Конвенцията ще отвори вратата на организации, да вземат пари за проекти по джендър философията.  Има държави, които признават 32 пола, с подобни глупости се опитваме да сменим природата.  В същото време Европа е залята от емигранти\", каза той.  \"За втори път след 1943 г., когато Българската православна църква защитава българските евреи, тя излиза с позиция. Това е показателно и е сигнал\", коментира вицепремиерът.   По думите му БСП 8 месеца не си намери мотив за вота на недоверие, \"а сега го внасят с общи мотиви\". Той увери, че от ОП не са извивали ръцете на премиера за подкрепата си към кабинета. По повод отчета на президента Румен Радев, Каракачанов заяви, че държавният глава е институция и трябва да бъде изслушат. \"Лично смятам, че има начини, по които той може да е по-ефективен. Гласно или полугласно дава едно рамо на опозицията,\" каза вицепремиерът и уточни, че  диалогът не трябва да е през медиите. Радев можел да покани премиер или министри и да обсъдят наболяли теми. Разбирам реакцията на Цвета Караянчева, всеки в България излиза и плюе парламента.", "date": "2018.01.25", "title": "Каракачанов: Гласуването на Истанбулската конвенция ще бъде отложено - говорих с Борисов"}
{"url": "http://www.faktor.bg/bg/articles/bez-iznenadi-za-103-protiv-131-votat-ne-mina", "text": "Парламентът отхвърли вота на недоверие към кабинета „Борисов“ 3. „За“ проекта на решение гласуваха 103-ма народни представители, „против“ – 131 и „въздържали се“ - 0 , с което вотът не мина. Съгласно Правилника за организацията и дейността на Народното събрание вотът на недоверие се смята за приет, когато за него са гласували повече от половината от всички народни представители. Вотът бе внесен самостоятелно от ПГ на „БСП за България“, а поводът за него е невъзможността на кабинета да се справи с борбата с корупцията. Дебатът по първия вот на недоверие към кабинета „Борисов“ 3 се проведе във вторник и продължи 5 часа.", "date": "2018.01.25", "title": "Без изненади - \"за\" 103, \"против\" 131, вотът не мина"}
{"url": "http://www.faktor.bg/bg/articles/tsvetanov-premierat-borisov-izpalnyava-angazhimentite-si-po-predsedatelstvoto-neka-mu-otdadem-zasluzhenoto", "text": "\"Беше задължение на председателя на българския парламент да защити Народното събрание\", заяви от парламентарната трибуна зам.-председателят на ГЕРБ и председател на ПГ на ГЕРБ Цветан Цветанов. „Не прави чест човекът, който трябва да бъде обединител на нацията, да оронва престижи“, каза той. \"Румен Радев допринася само за разделение на нацията и на институциите\", допълни Цветанов и поясни: „Не чухме нищо важно, което той е направил.“  „Премиерът Борисов изпълнява ангажиментите си по председателството и задълженията си и дори в момента лети за форума за Давос. Нека да не спекулираме и да отдадем заслуженото на Борисов заради уважението и респекта, които той има“, каза още Цветанов и обясни на колегите си какъв е правилникът на Народното събрание при вот на недоверие. Той им обясни, че ако са ги попитали, са щели да разберат, че Борисов е зает и не може да присъства в пленарна зала.", "date": "2018.01.25", "title": "Цветанов: Премиерът изпълнява ангажиментите си по председателството, нека не спекулираме, а да му отдадем заслуженото"}
{"url": "http://www.faktor.bg/bg/articles/ministar-ekaterina-zaharieva-referendumat-tryabva-da-bade-za-ili-protiv-domashnoto-nasilie-zashtoto-za-tova-stava-vapros-v-istanbulskata-konventsiya", "text": "Референдумът трябва да бъде \"за\" или \"против\" домашното насилие, защото за това става въпрос в Истанбулската конвенция. Такава позиция изрази пред журналисти в Народното събрание вицепремиерът и външен министър Екатерина Захариева по повод предложението на БСП за референдум за Истанбулската конвенция след отхвърлянето на вота на недоверие към правителството, предаде \"Фокус\".  \"Хубаво е да се направи наистина добър дебат, да се чуят всички гледни точки, не само на неправителствения сектор, но и на жертвите на насилие\", посочи тя.  \"Изписаха се имена на жени, които са починали и убити заради домашно насилие. Хубаво е да се чуе и гледната точка на тези, по отношение на които се отнася Конвенцията\", заяви Екатерина Захариева.  \"Хубавото е, че всички се обявяват, че не са поддръжници на домашното насилие. На мен ми се иска да стане ясно в обществото, че точно за това става дума в Конвенцията\", каза още външният министър.", "date": "2018.01.25", "title": "Захариева: Референдум \"за\" или \"против\" домашното насилие - Истанбулската конвенция е за това"}
{"url": "http://www.faktor.bg/bg/articles/vlak-deraylira-kray-milano-ima-zaginali", "text": "Поне двама са загинали, а десет души са тежко ранени, след като влак дерайлира край Милано по-рано днес, съобщи Ройтерс, цитирана от БНТ, като се позова на местни телевизионни канали.  Инцидентът се е случил малко преди седем чеса тази сутрин. Влакът е пътувал от Кремона в посока Милано. Представител на фирмата-оператор на влака е потвърдил пред агенцията за инцидента, без да дава повече детайли около случая.  Редакцията на \"Ла стампа\" предаде, че над 100 души са откарани в болница с по-леки травми. Очевидци описват, че пред влака има два пострадали автомобила.", "date": "2018.01.25", "title": "Влак дерайлира край Милано - има загинали"}
{"url": "http://www.faktor.bg/bg/articles/d-r-miroslav-nenkov-sreshtu-vsyaka-stapka-v-zdraveopazvaneto-ima-totalna-saprotiva", "text": "Срещу каквато и да е стъпка в здравеопазването има тотална съпротива. Това заяви пред БНТ д-р Мирослав Ненков, анестезиолог и бивш зам.-здравен министър. „Най-голямата съпротива е в електронизацията. Ако всеки има лична електронна карта, контролът е по-добър. Ако се инвестира в контрол, разликата от кражбите и реалната стойност ще се върне многократно”, заяви Ненков.   „Здравеопазването у нас и по света е нещо много, много скъпо”, каза още бившият служебен здравен министър. По думите му, тъй като е много скъпо, здравеопазването има императивни изисквания към себе си за определен обем инвестиции. Това е в случай, че обемът пари, с който разполагаме, се управлява добре. По начина, по който сега са разписани правилата, догодина, ако с още 400 млн. лв. се увеличат парите за здравеопазване, пак няма да се изплатят дълговете на болниците. В самата концепция на този тип здравеопазване, който се практикува сега у нас, е заложено да не стигат парите, освен че те сами по себе си са малко, обясни д-р Ненков. Хората, които не си плащат здравните осигуровки, са две групи - едните са тези, които не могат да ги платят, а другите - които не искат да ги платят. „Тези, които не могат да си платят здравните осигуровки, пушат цигари и пият ракия - те могат да си платят осигуровките, нека не се заблуждаваме. Регистрираните хора в бюрата по труда, тези, които получават помощи, те лягат върху държавния бюджет. Т.е. всички ние им помагаме, както е редно. Но ако пушиш цигари и пиеш ракия, няма никаква причина да не си плащаш здравните осигуровки. И този човек отива например в болницата в Козлодуй и от там не могат да го върнат. И тогава 1000 лв. за неговото лечение остават за сметка на тази болница. Тези 1000 лв. се покриват от потенциалния доход на моите колеги, сестри и санитари”, обясни д-р Ненков.", "date": "2018.01.25", "title": "Д-р Мирослав Ненков: Най-голямата съпротива в здравеопазването е за електронизацията"}
{"url": "http://www.faktor.bg/bg/articles/niskiyat-reyting-se-dalzhi-na-deystviyata-na-narodnoto-predstavitelstvo-i-na-predsedatelstvoto-na-parlamenta-zayaviha-ot-bsp", "text": "Ниският рейтинг на парламента се дължи на действията на самото народно представителство, както и на председателството на парламента, възразиха в декларация от ПГ на \"БСП за България\". Поводът беше вчерашното изявление на председателя на Народното събрание Цвета Караянчева във връзка с отчета на президента Румен Радев по повод една година от мандата му. Декларацията на \"БСП за България\" беше прочетена от заместник-председателя на парламента и народен представител от левицата Валери Жаблянов. Той се обърна към председателя на Народното събрание Цвета Караянчева \"Вие заявихте, че ниският рейтинг се дължи на системните атаки на президента и на негативните оценки, които той дава на нашата институция\", посочи Жаблянов. \"Ние възразяваме срещу вашето поведение и срещу опита да дадете отговор от името на целия парламент\", заяви Валери Жаблянов.  На първо място той посочи отсъствието на дебати по ключови законопроекти, по които партията, водеща парламентарното мнозинство, дори не взимала думата. По думите му това не може да бъде парламентаризъм.  На второ място Жаблянов отбеляза нарушаването на правилника на парламента, включително от ръководството на самото НС, какъвто бил случаят с приемането на републиканския бюджет, само за да се прокара волята на парламентарното мнозинство. \"И третият въпрос - когато се обсъжда съдбата на правителство, вотът и обвиненията на опозицията по повод на сериозни аргументи във връзка с борбата с корупцията, министър-председателят отсъства на дебатите и на гласуването\", добави Жаблянов. Той смята, че това подкопава рейтинга на парламента и създава усещане в българските избиратели, че парламентът не е институцията, в която се решават политическите въпроси на държавата.  \"Отсъствието на премиера унижава парламента, срива рейтинга и променя характера на републиката, коментира Жаблянов. Оценката на държавния глава е правилна\", заключи той. Редакцията на FAKTOR припомня, че по време на управлението на БСП - ДПС сградата на НС бе опасана от заграждения, а полицията биеше хората, които протестираха срещу властта. Спомнете си \"нощта на белия автобус\". Точно тези хора днес обвиняват за нисък рейтинг на НС и предупреждават за заплахи срещу демокрацията.", "date": "2018.01.25", "title": "БСП: Ниският рейтинг се дължи на действията на народното представителство и на председателството на парламента"}
{"url": "http://www.faktor.bg/bg/articles/gerb-bsp-ne-spirat-da-pokazvat-litsemerie-i-dvoen-arshin-v-politikata", "text": "Днешното гласуване ни дава възможност да се концетрираме по темите за европредседателството. Премиерът да провежда нормално своите срещи. Министрите да представят спокойно приоритетите на българското председателство пред Европарламента. Това каза на брифинг в Народното събрание председателят на парламентарната група на ГЕРБ Цветан Цветанов. Той коментира и горещата тема за Истанбулската конвенция.  \"Не разбираме защо БСП показват едно двойнствено поведение по отношение на Истанбулската конвенция. Ние сме партия, която уважаваме всички мнения. Обществото е заблудено по тази важна тема. Искам да поздравя Цвета Караянчева за прекрасната дискусия, проведена онзи ден. Нуждаем се от повече запознаване с фактите. Не знам дали има българин, който да не иска да защитим жените и децата от домашно насилие. Не знам дали има българин, който да не иска да има равнопоставеност между половете. 1 млн. жени са пострадали от домашно насилие. От БСП не спират да излизат и говорят неверни неща. Преди време те са подкрепяли Истанбулската конвенция, а сега правят опит да подведат обществото. Евродепутатите от БСП са гласували \"за\" конвенцията\", посочи Цветанов.  \"Ще направим още дебати по темата, за да отпаднат тези заблуди\", допълни той.  \"Темата изисква диалог и прозрачност\", каза от своя страна Десислава Атанасова.\" Ние предлагаме по-дългосрочно разсикване на този въпрос. Лицемерието в политиката не е хубаво нещо. Само във вчерашния ден БСП се държа лицемерно няколко пъти. Доста отдавна областните съвети на БСП и жените-социалистки са поискали подкрепа за конвенцията. Те са получили тази подкрепа от лидера Корнелия Нинова. Официозът на БСП в-к Дума е публикувал статия, в която става ясно, че не само ПЕС подкрепя Истанбулската конвенция, но и групата на БСП в парламента. Това показва лицемерие и двоен аршин в политиката. 2016 година НС гласува законопроект за равнопоставеност между жените и мъжете. Тогава БСП гласува \"за\". Вие изненадамни ли сте? Ние не. Лицемерие е и желанието за референдум. Преди година и половина имаше рефрендум. БСП чуха ли какво им казаха хората тогава? Не. Ако имаше мажоритарни избори, тяхната група днес щеше да бъде още по-малка\", категорична беше Атанасова.  \"Партия ГЕРБ е започнала разяснителна кампания за Истанбулската конвенция отдавна\", разкри Данаил Кирилов. \"Проведохме редица срещи и се запознахме с жертви на насилието. Това ни убеди, че трябва да се присъединим към Истанбулската конвенция и да подкрепим европейската борба срещу домашното насилие. Продължихме работа по тази тема и винаги сме смятали, че това не е партиен въпрос. Това е национален въпрос, европейски въпрос, световен въпрос. Целта е да защитим нашите близки. Запознали сме се с всички точки в конвенцията. Подготвили сме тълкувателна декларация към конвенцията, която е съгласувана с колегите от Министерството на правосъдието. Не може да се внушава страх относно повратното тълкуване на понятията \"пол\" и \"джендър\". Готови сме и оставаме на разположение за всякакви разяснителни кампании и дебати за конвенцията. Истанбулската конвенция има за цел единствено да защити момичетата и жените от насилие. Формите на насилие са много и ние трябва да вземем всички под внимание\", добави Кирлов.  \"Искам да успопкоя всички, че днес на заседанието на комисията по вероизповедания ще предположим точката за конвенцията да отпадне, докато не се проведат необходимите разяснителни кампании и нужни дебати\", обяви Красимир Велчев.  \"Има статистика, че 91% от убийствата на жени са извършени от техните настоящи или бивши съпрузи, както и от техни приятели\", продължи Цветанов. \"Отново искам да попитам БСП - не е ли техен приоритет да защитават жените от насилие? Корнелия Нинова също е подкрепила Истанбулската конвенция, а сега показва лицемерие. Имаме коалиционно споразумение и програма за управление с Обединените патриоти. Всичко извън споразумението и програмата подлежи на различно мнение. Истанбулската конвенция не е вписана нито в коалиционното споразумение, нито в управленската програма. Тази тема не може да ни раздели. Обединени патриоти имат право да гласуват както решат за добре. Ще водим дебат и диалог с всички вероизповедания. Темата за еднополовите бракове не стои никъде на дневен ред в Истанбулската конвенция. Всички държави в ЕС са дали подкрепата си за конвенцията. С нея се надграждат мерките за подобряване в борбата с домашното насилие. Спекулациите на БСП трябва да спрат. Те не предлагат решение. Те предлагат само конфликти, от които искат да трупат дивиденти. Трябва да бъдем отговорни и информирани\", категоричен беше Цветанов. Цветанов потвърди, че депутатите от ГЕРБ са получили вчера есемеси да приемат Истанбулската конвенция, но това било нормална практика преди важни гласувания, и то не само за тази партия.", "date": "2018.01.25", "title": "ГЕРБ: БСП не спират да показват лицемерие, спекулациите трябва да спрат"}
{"url": "http://www.faktor.bg/bg/articles/obsazhda-se-tsena-1-lv-/kub-l-za-sotsialno-uyazvimite-hora-pri-izrazhodvano-kolichestvo-na-mesets-do-1-5-kub-l", "text": "От регионалното министерство подготвят подземен кадастър за ВиК, съобщиха от Министерството на регионалното развитие и благоустройство. Това е част от новия Закон за водоснабдяване и канализация.  Една от социалните мерки, които се предлагат, е гарантиране на минимално водно количество до 50 л вода на ден за човек. Това количество е за определените като уязвими потребители и/или ползватели на ВиК услуги да се гарантира разходването на минимално водно количество до 50 л вода на човек на ден. Обсъжданото количество е 1,5 куб. м на месец с цена от 1 лв./куб. м. То е за хората, които са социално уязвими. Разликата до определената от съответния ВиК оператор цена ще се субсидира от държавния бюджет, се предвижда в проектозакона за водоснабдяване и канализация.  Проектът предвижда доставката, монтажът и пломбирането на водомер в полза на уязвими лица да се извършва от ВиК оператора, а разходите да му се възстановяват от държавния бюджет като част от изплащаната му субсидия.  Като мярка за защита на уязвимите потребители и/или ползватели да се осъществяват чрез взаимодействие между създаден със Закона за ВиК Фонд и ВиК операторите. Информация за лицата, попадащи в обхвата на групите уязвими потребите, ще бъде подавана на Фонда от Агенцията за социално подпомагане.  Изграждането на подземен кадастър, който ще описва цялата ВиК мрежа в страната, е една от идеите, които ще залегнат в новия Закон за водоснабдяването и канализацията. От 25 януари 2018 г. започва едномесечната обществена консултация за изготвяне на законопроекта.  С новия закон ще се урежда стопанисването, поддържането и експлоатацията на ВиК системите и съоръженията и предоставянето на ВиК услугите, като се дефинират права и задължения на потребителите.  Ще се регламентира редът за планиране на развитието, изграждането и управлението на ВиК системите, консолидацията, разработването на регионални генерални планове, възникване и учредяване на сервитути и упражняване на произтичащите от тях права.  По време на консултацията ще бъдат приемани предложения за управлението на ВиК системите и съоръженията след приключване или изтичане на действащите към момента договори за тяхното стопанисване, поддържане и експлоатация и предоставяне на ВиК услугите, които променят границите на обособените територии или броя на ВиК операторите, начинът на управление на активите и др.", "date": "2018.01.25", "title": "Обсъжда се цена 1 лв./куб. л  за социално уязвимите хора при изразходвано количество на месец до  1,5 куб. л"}
{"url": "http://www.faktor.bg/bg/articles/sadat-otredi-obezshtetenie-ot-67-st-na-prinuditelno-zatvoren-v-psihiatriya-zaradi-protest-sreshtu-obshtinski-savetnik", "text": "Варненският районен съд, 48-ми състав, в лицето на съдия Добрина Петрова, присъди да се изплати обезщетение от 67 стотинки на варненския зевзек Росен Марков за нанесени му неимуществени вреди, изразяващи се в преживените от ищеца болки и страдания със затварянето му в психиатричната клиника на МБАЛ \"Св. Марина\". Марков съди болницата за принудителното му затваряне в психиатрията заради протеста му срещу общинския съветник Янко Станев миналата година, пише novini.bg. Искът на Росен към лечебното заведение е бил за 1 лв., но съдията е преценила, че в задържането му от 3 дни първият ден е законен и присъдила обезщетение от по 33 ст. за следващите два дни и една стотинка бонус.  Днес Росен Марков обяви пред медиите, че е събрал 67 ст. по 1 ст., които ще дари с банков превод на министъра на правосъдието Цецка Цачева в помощ за цялостна реформа на съдебната система. Росен Марков е една от най-емблематичните, скандални, колоритни и противоречиви личности във Варна. Председател е на Партията на българските мъже (единствената формация, която никога не участва на избори) и е познат в родния си град като тоталния зевзек с абсурдни на моменти изпълнения.", "date": "2018.01.25", "title": "Принудително затворен в психиатрия заради протест получи обезщетение от 67 ст."}
{"url": "http://www.faktor.bg/bg/articles/politika/hlyab-i-pasti/koy-korneliya-koy-ili-v-chudniya-svyat-na-froyd-i-yung", "text": "Подозирам,  че великаните на психоанализата Зигмунд Фройд и Карл Густав Юнг непременно щяха си изядат  дипломите със сминдух, ако можеха да надникнат отнякъде в българския парламент.  Или да си излапат шапките с люта шкембе чорба и винен оцет, обзети от  напълно справедлив гняв, че приживе не са могли да работят и творят в  Тук има такива   ярки случаи, такива игри на природата, че могат да потопят всеки уважаващ се психоаналитик в океани от радостни сълзи. А и народните представители  са фокус на психичните девиации на цялата нация.  Двамата прочути учени непременно щяха да направят поне още една революция в разбирането за човешкия мозък, да не говорим за лабиринтите на колективното подсъзнавано, да не говорим за българското подсъзнавано, по-малък брат на съветското подсъзнавано. Да не говорим за Църквата и нейния кръстоносен поход срещу третия пол, което само по себе си е тема за няколко тома изследвания.   Особено вълнуващо изглежда всичко това през фокуса на славните пеевски медии, които тотално объркаха представите на народонаселението за „добро” и „зло”, че КОЙ вече се очертава като розовобузесто ангелче, пърхащо с бели крилца от банка на банка, което в свободното си време кара ски на Банско, но е прецакано от гадните Зелени влечуги, погълнали втория лифт в търбусите си.       Но да си дойдем на темата, макар че и той ни е точно на темата. Да направим път на дамите, че с третия пол ще стане сложно на кого да кавалерстваш.  Имало едно време, скъпи пациенти, една държава, в която  единственият в историята й зам.-министър, уволнен за корупция се превърнал в партиен лидер и    Той е тя, разбира се, казва се Корнелия Нинова. Известна е с това, че едва взела властта в партията, тя заведе ЦК на поклонение в Къщата на най-видния си предшественик на кормилото на партията, другаря Тодор Живков, чийто режим  от името на същата тази партия е обявен за престъпен със закон. Което не й е попречило  да участва по твърде любопитен начин в приватизацията.  А пък премиерът Станишев, не някой враг на народа,  да вземе да я уволни… „Нападките срещу мен и БСП по случая с приватизацията на „Техноимпекс” са единствено политическа атака, целяща смачкване на опозицията“, разправя дамата.  Това е жената, която не иска за комунизма да се учи в учебниците, жената  която, возейки се в колата на светския пещерен лъв  Мон Дьо, рече и отсече: „Най-впечатляващият политик в световната история е Маргарет Тачър, а в момента може би Тереза Мей.“ Първата от двете британски дами  обаче е обичала да казва: „ Моята най-важна работа е да не позволя Великобритания да почервенява\". Точно обратното на творческите планове на г-жа Нинова. Е, вярно, че и нашето момиче прави същото в крайна сметка.   „Вместо в една българска Тереза Мей, Вие се превръщате в една политическа Анита Мейзер“, заяде се вицепремиерът Валери Симеонов с Корнелия. И стана чудо… Всичко друго очаквах след тази реплика, но не и депутатът от ДПС Йордан Цонев да го удари сачмата и да се разкрещи от парламентарната трибуна, с увеличаващо се кресчендо: „Не ви е позволено да говорите така. Това не може да продължава. Вие сте едно истинско недоразумение“.  Данчо  беше направо извън себе си.   Да кажеш, че е нарцистична травма, водеща човека до ярост, както се е изразил Томас Ман във връзка с Фройд, не е.  Данчо в случая никой не го е обидил. И се сетих за един текст на Уди Алън на фройдистка тематика, където се казва:  „Ранк направо побесня. Дойде да ми се жалва, че Фройд покровителствал Юнг. Най-вече при разпределянето на бонбоните.“.   Или порциите, както пък се изразява почетният председател. Да се чудиш и да се маеш какво точно се случва. Ментата, както бил депутатският прякор според три независими източника, няма току-така да изгуби дотолкова присъствие, ако не е  намесен въпросния порцион, от мене да знаете. Та така, скъпи пациенти, в заключение ще кажа, че това е държава, в която депутатът Делян Пеевски внесе закон  за активите на КТБ заедно с Данчо и Хамид. Не само, че го внесе, а го и приеха, като повечето от управляващите гласуваха „за“.  На това място сам Фройд щеше да полудее.  Положението е КОЙ, Корнелия, КОЙ, Корнелия, КОЙ…. И така до края на света.", "date": "2018.01.25", "title": "КОЙ, Корнелия , КОЙ – или в чудния свят  на Фройд и Юнг"}
{"url": "http://www.faktor.bg/bg/articles/narodnoto-sabranie-glasuva-vota-na-nedoverie-kam-pravitelstvoto", "text": "Първа точка от дневния ред на депутатите днес е гласуването на вота на недоверие към кабинета. Той беше внесен от БСП миналата седмица с мотиви несправяне с корупцията. Българската национална телевизия ще излъчи на живо от Народното събрание гласуването на вота на недоверие от 9.00 часа. Обсъждането на вота във вторник беше белязано от 5 часа спорове между управляващи и опозиция. БСП атакуваха кабинета на тема провал в борбата с корупцията. Управляващите определиха аргументите им като неверни. Дебатът мина не само с политически, но и с лични нападки. Премиерът Бойко Борисов не беше в парламента. Според изразеното от депутатите политическо становище \"Воля\" потвърдиха, че са против свалянето на кабинета \"Борисов 3\" и ще гласуват против, ДПС - отново заявиха, че ще гласуват за вота на недоверие. Те заедно с БСП обаче имат общо 105 депутати, т.е. под необходимите 121, за да успеят да свалят правителството.", "date": "2018.01.25", "title": "Народното събрание гласува вота на недоверие към правителството"}
{"url": "http://www.faktor.bg/bg/articles/parva-ofitsialna-vizita-na-balgarski-ministar-predsedatel-v-knyazhestvo-lihtenshtayn", "text": "Министър-председателят на България Бойко Борисов ще направи днес първа официална визита в Княжество Лихтенщайн. Той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз.  Визитата на българския премиер в Лихтенщайн и срещата му с принца-престолонаследник са първите на такова ниво между двете държави от установяване на дипломатически отношения през 1993 г.  На 26 януари министър-председателят Борисов ще участва в Годишната среща на Световния икономически форум в Давос, Швейцария, който се провежда под мотото „Да създадем общо бъдеще в един разединен свят“. Бойко Борисов ще участва в дискусия на тема: „Ускоряване на дългосрочното развитие на Западните Балкани“. В програмата му са предвидени и двустранни срещи със световни политически и икономически лидери, участващи във форума. В делегацията на премиера Борисов са включени министрите на Българското председателство на Съвета на ЕС 2018 Лиляна Павлова и на туризма Николина Ангелкова.", "date": "2018.01.25", "title": "Първа официална визита на български министър-председател в Княжество Лихтенщайн"}
{"url": "http://www.faktor.bg/bg/articles/tsipras-i-zaev-razgovaryaha-nad-dva-chasa-v-davos-za-imeto-na-makedoniya", "text": "Министър-председателите на Гърция и на Македония - Алексис Ципрас и Зоран Заев, разговаряха повече от 2 часа в кулоарите на годишната среща на Световния икономически форум в Давос. Основната тема на първия двустранен контакт на такова ниво от 7 години беше спорът за името на бившата югославска република, предаде БНР. Ципрас и Заев изразиха добрата воля на своите правителства за намиране на решение на противопоставянето продължило  27 години. Ципрас обеща, че при добра воля от Скопие гръцкият парламент ще подкрепи македонската кандидатура за членство в ЕС и Aдриатическо-йонийската инициатива. От своя страна Заев обяви, че като първи жест в тази посока летището на Скопие вече няма да се казва \"Александър Велики\", а магистралата със същото име вече ще се казва \"Приятелство\". \"Трябва да полагаме грижи както за нашите, така и за техните интереси. Решението трябва да бъде в посока на защита на националната идентичност на нашите народи\".  Зоран Заев нарече този жест доказателство, че Скопие няма никакви аспирации към Гърция. А Алексис Ципрас наблегна на необходимостта за борба срещу всички форми на ирeдентизъм. \"Зоран ме увери, че е готов да предприеме незабавни действия в тази посока\".  Гръцкият външен министър се похвали в Туитър, че настоящото правителство слага край на иредентизма, предаде МИА. Изявлението на Никос Кодзиас очевидно е отговор на критиките от опозиционната партия \"Нова демокрация\" за стъпките, които предприема кабинетът на Ципрас за решаване на спора със Скопие. \"С инерцията си те позволиха да се градят иредентистки велики александровци, а ние слагаме край на иредентизма. Народът ще види и ще отсъди\", пише Кодзиас в социалната мрежа. По-рано македонското правителство обяви, че е започнало да анализира рамката за предстоящите преговори с Гърция, която предложи посредникът от ООН Матю Нимиц. В Скопие се подготвят консултации за намиране на консенсусна македонска позиция с участието на премиера Зоран Заев, президента Георге Иванов и лидерите на Демократичния съюз за интеграция Али Ахмети и на опозиционната ВМРО-ДПМНЕ Християн Мицовски. Очаква се Нимиц да пристигне в Скопие на 31 януари и да разговаря с политическото ръководство на страната на 1 февруари. Преди разговора със Заев в Давос гръцкият премиер Алексис Ципрас заяви пред европейските си партньори, че те не винаги схващат предизвикателствата на това да живееш с \"агресивен\" съсед като Турция, предаде Ройтерс. Ципрас определи споразумението между Европейския съюз и Турция за мигрантите от март 2016 година като трудно, но необходимо. Той каза, че за Гърция е важно това споразумение да се спазва, да не се нарушава международното право и да не се застрашават нейните национални интереси.", "date": "2018.01.25", "title": "Ципрас и Заев разговаряха над два часа в Давос за името на Македония"}
{"url": "http://www.faktor.bg/bg/articles/ministrite-na-vatreshnite-raboti-na-es-na-parva-neformalna-sreshta-v-sofiya", "text": "София е домакин на първата неформална среща на министрите на вътрешните работи от Европейския съюз под българско председателство. Срещата им започва днес и ще продължи и утре. Основните теми са миграция и убежище, както и граници и сигурност. В петък разговорите ще продължат с работни заседания по тема правосъдие. Разговорите ще започнат с реформата за Общата европейска система за убежище. Тази тема започна през 2016 година в отговор на безпрецедентната мигрантска криза. Българското председателство ще работи за финализиране на реформата, за да се постигне гъвкава, ефективна и надеждна система, която да даде възможност за адекватна реакция на Евросъюза на бъдещи предизвикателства и заплахи.", "date": "2018.01.25", "title": "Министрите на вътрешните работи на ЕС на първа неформална среща в София"}
{"url": "http://www.faktor.bg/bg/articles/rusiya-uchi-detsa-v-krim-da-postavyat-i-obezvrezhdat-mini", "text": "На анексирания от Русия полуостров Крим се проведоха необичайни училищни занимания. Офицери от Инженерни войски на Въоръжените сили на Руската федерация показаха на около 100 ученици, най-малките сред които на 12 години, как се борави с мини и какви са особеностите на самоделните взривни устройства като колани с експлозиви и бомби, скрити в други предмети, предават \"Евронюз\" и \"Нова\". Часовете имали две цели - да подканят децата да се запишат в инженерни войски и да засилят чувството им за патриотизъм. Русия анексира Крим от Украйна преди близо 4 години. Това доведе до налагането на икономически санкции срещу Кремъл, които не са вдигнати и до днес. Според експерти, тези действия могат да се възприемат като доказателство за това, че Москва няма намерение да отстъпи \"без бой\" незаконно окупираната територия.", "date": "2018.01.25", "title": "Русия учи деца в Крим да поставят и обезвреждат мини"}
{"url": "http://www.faktor.bg/bg/articles/toma-bikov-prezidentat-zabravi-da-kazhe-v-otcheta-si-za-seta-i-sanktsiite-sreshtu-rusiya", "text": "Депутатите от ГЕРБ Тома Биков и от БСП Крум Зарков коментираха в студиото на сутрешния блок на Нова телевизия речта на президента Румен Радев по време на отчета му за първата година на „Дондуков 2“.  \"Ние очаквахме Румен Радев да направи отчет за своята дейност. А той направи за нашата\", заяви Тома Биков. Според него критиките на Радев срещу премиера Бойко Борисов, че е договорил без него покана към турския президент Реджеп Ердоган са заради ревност. Радев обясни, че с договорките си с германската канцлерка Ангела Меркел премиерът нарушавал конституцията. „Борисов се видя с Меркел като премиер с премиер. После канцлерът излиза и обявява, че подкрепя такава среща. Ако президентът ревнува Меркел или Борисов… не мисля, че има повод за това“, каза Биков. Той е категоричен, че в парламента се водят дебати, постигат се общи решения.  На въпрос дали наистина всички депутати имат sms от Борисов да гласуват в подкрепа на Истанбулската конвенция, Биков отговори, че той няма и не е виждал. „Корнелия Нинова често чуе нещо и си разпространява“. Зарков заяви, че Народното събрание само потвърждава решенията на Бойко Борисов. \"Невинаги сме на едно мнение с президента. Ако бяхме на едно мнение, щеше да има вето на 50 закона\", каза още Зарков. Биков обвини президента, че той е подписал споразумението СЕТА и е удължил санкциите срещу Русия, докато нямаше редовно правителство, а е забравил да каже това в отчета си.", "date": "2018.01.25", "title": "Тома Биков: Президентът забрави да каже в отчета си за СЕТА и санкциите срещу Русия"}
{"url": "http://www.faktor.bg/bg/articles/novini/balgariya/gripnata-valna-se-razrastva", "text": "Грипната вълна в страната се разраства. От днес грипна епидемия е обявена и на територията на цялата Софийска област с изключение на София - град, съобщи БТВ. В София - област учебните занятия се преустановяват за 5 календарни дни, до 29 януари включително. Грипна епидемия вчера обявиха и областите Бургас, Видин и Стара Загора. До 26 януари дните са неучебни в област Стара Загора и община Бобов дол, а поради висока заболеваемост е предписано да не се учи и в две учебни заведения в Дупница. Към настоящия момент няма причина за обявяване на грипна ваканция в област Видин. Грипната епидемия в областите Пазарджик и Перник приключи и учебните занятия вече са възстановени.", "date": "2018.01.25", "title": "Грипната вълна се разраства"}
{"url": "http://www.faktor.bg/bg/articles/novini/balgariya/magliva-sutrin-i-slanchev-den-studeno", "text": "Днес ще бъде предимно слънчево, но на много места в низините ще се образуват мъгли. В часовете около обед облачността ще се разкъсва и намалява, а видимостта ще се подобрява. Почти тихо и студено време. Максималните температури ще са предимно между минус 2° и 3°, на места в районите с трайна мъгла ще са по-ниски, в София – около 0°. Атмосферното налягане ще се понижава, но остава по-високо от средното за месеца. Над планините ще бъде слънчево. По билата ще духа умерен север-североизточен вятър. Температурите ще се повишат, максималната на височина 1200 метра ще е около 1°, на 2000 метра – около минус 4°. Над Черноморието ще бъде предимно слънчево. Ще духа слаб до умерен север-североизточен вятър. Максималните температури на въздуха ще са от 3° до 5°. Температурата на морската вода е 6 - 7°. Вълнението на морето ще е 2 - 3 бала.", "date": "2018.01.25", "title": "Мъглива сутрин и слънчев ден - студено"}
