{"url": "https://www.faktor.bg/bg/articles/novini/svyat/zdravniyat-ministar-na-velikobritaniya-shte-otgovarya-za-brekzit", "text": "Британската министър-председателка Тереза Мей назначи днес държавния министър за здравеопазването Стивън Баркли за нов министър по въпросите на Брекзит, заяви неин говорител, цитиран от Ройтерс. Мей лично ще надзирава последните 10 дни от преговорите с Европейския съюз за бъдещата рамка, а Баркли ще се съсредоточи върху вътрешната подготовка за излизането на Великобритания от общността и прокарването на проектоспоразумението за Брекзит на министър-председателката в Парламента, каза говорителят. Баркли, гласувал за излизане от ЕС на референдума през 2016 г., замени Доминик Рааб, който вчера подаде оставка като министър за Брекзит заради плана на Мей за напускане на общността. Бившата вътрешна министърка Амбър Ръд беше назначена за министър на труда и пенсиите на мястото на Естер Маквей, която също напусна заради сделката на Мей за Брекзит.", "date": "2018.11.16", "title": "Здравният министър на Великобритания ще отговаря за Брекзит"}
{"url": "https://www.faktor.bg/bg/articles/novini/balgariya/valeri-simeonov-e-podal-ostavka", "text": "Вицепрмиерът Валери Симеонов е подал преди минути оставка пред премиера Бойко Борисов. Това потвърдиха пред Faktor.bg осведомени източници. Малко по-късно от правителствената пресслужба изпратиха съобщение, че министър-председателят я е приел. И тази вечер майките, с деца с увреждания продължават да протестират по улиците на София и да искат оставката му. Оставката на Симеонов идва след интензивни протести на майките на деца с увреждания, които протестират в продължение на 26 поредни вечери, след като вицепремиерът ги нарече \"кресливи жени с уж болни деца\". Те заявиха, че ще прекратят протестите, но няма да махнат палатковите лагери, докато между първо и второ четене не бъдат гласувани исканията им за промяна в системата.  Негодуванието тръгна от изказване на Симеонов пред телевизия СКАТ, че Законът за хората с увреждания е заченат в грях и майките на деца с увреждания са оказали натиск, използвайки децата си, за да постигнат материални цели. \"Тоя закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца без грам майчинско чувство, грижа за тях. Просто ги използваха по най-безсъвестния начин като инструмент за постигане на техните чисто материални цели. Затова казвам, че законопроектът е заченат в грях\", каза на 16-ти октомври Симеонов в коментар на Закона за хората с увреждания. Решението на вицепремиера да депозира оставка идва само ден след като неговият съпартиец Петър Петров, депутат от НФСБ, в интервю за \"Дарик\" наля масло в огъня със заявлението, че децата с увреждания трябвало да бъдат дадени в домове, за да могат майките им да работят. Премиерът Бойко Борисов тази седмица обясни, че оставката на Валери Симеонов \"не е на дневен пред ГЕРБ\". \"Тя може да бъде поискана от неговите коалиционни партньори в рамките на Патриотичния фронт, както е според коалиционното споразумение, а не от ГЕРБ. Оставката на Валери Симеонов стои на дневен ред при Патриотичния фронт, ако Волен Сидеров или Красимир Каракачанов я поискат. Аз имам коалиционно споразумение с Патриотичния фронт“, припомни Борисов, като отрече кабинетът да се крепи от Валери Симеонов: \"Кабинетът се крепи на всеки един от нас“.", "date": "2018.11.16", "title": "Валери Симеонов е подал оставка, премиерът я прие"}
{"url": "https://www.faktor.bg/bg/articles/tsvetanov-pred-aktiva-na-gerb-v-rakovski", "text": "Председателят на ПГ на ГЕРБ и зам.-председател на партията Цветан Цветанов се срещна тази вечер с членове и симпатизанти на ГЕРБ в Раковски. Срещата се проведе в читалище „Св.Св. Кирил и Методий“, като на нея присъстваха и кметът на Раковски и административен секретар на ГЕРБ-Пловдив област Павел Гуджеров, областният координатор на ГЕРБ-Пловдив област Георги Мараджиев и депутатите Младен Шишков, ген. Константин Попов, Христо Грудев и Запрян Янков. „Когато местната власт е стабилна – стабилна е и държавата. Местната власт трябва да бъде подпомагана, но това е възможно, когато държавата има силна икономика. В ГЕРБ искаме да правим политики, които стигат до хората и могат да се усетят“, заяви Цветанов пред актива на ГЕРБ-Раковски. Председателят на ПГ на ГЕРБ обясни, че бюджетът за 2019 г. предвижда увеличение на заплатите в бюджетната сфера с 10% и на учителските възнаграждения с 20%. „Отпускат се 500 млн. лв. повече за здравеопазване и 500 млн. лв. повече за образование. Ще изразходим толкова, колко можем да изкараме и така няма да натоварим държавата. Това е реалната политика на ГЕРБ в интерес на гражданите“, уточни той. Цветанов подчерта, че в ГЕРБ предсрочни избори не са обсъждани. „За 2019 г. планираме да участваме в европейски и местни избори. Вотът за членове на Европейския парламент ще бъде барометър за настроенията на хората и един успех на тези избори ще даде тласък на подготовката ни и за местните“, отбеляза зам.-председателят на ГЕРБ. По отношение на президентското вето върху данъчните закони, Цветанов коментира, че новите промени всъщност ще натоварят собствениците на по-мощните автомобили, които са на 20 или повече години. „За други собственици – като например тези на 14 – годишни автомобили – ще има облекчения“, информира той. „Ето защо нашите срещи са толкова важни – имаме възможността да ви кажем защо правим дадени промени“, каза още председателят на ПГ на ГЕРБ. На свой ред областният координатор на ГЕРБ-Пловдив област Георги Мараджиев увери зам.-председателя на ГЕРБ, че областната структура е готова за предстоящите избори и благодари за гласуваното доверие.", "date": "2018.11.16", "title": "Цветанов пред актива на ГЕРБ в Раковски: Не обсъждаме предсрочни избори"}
{"url": "https://www.faktor.bg/bg/articles/novini/svyat/sadat-srazi-tramp-othvarli-zabranata-mu-sreshtu-zhurnalist-ot-cnn", "text": "Федерален съдия в петък уважи искането на CNN за съдебна заповед, която да възстанови акредитацията на репортера на телевизията Джим Акоста (на снимката) в Белия дом. Неговият достъп до седалището на президента на Щатите беше блокиран за неопределено време след ожесточен словесен сблъсък между Акоста и Доналд Тръмп преди седмици. Решението на съдия Тимоти Кели, който беше назначен от Тръмп, е първата съдебна победа на CNN по този случай. Делото на CNN, обявено във вторник, твърди, че конституционните права на Акоста са били нарушени от Тръмп и още петима членове на неговата администрация, както и от тайните служби на САЩ. Другите обвиняеми включват началника на персонала Джон Кели, секретаря на пресслужбата на Белия дом Сара Хъкаби Сандърс, заместник-началника на персонала Бил Шайни и директора на тайните служби Рандолф Алес. Акоста kа брифинг за медиите на Белия дом на 29 октомври опъна нервите на пресаташето на президента Сара Сандърс заради използваната от Тръмп фраза \"враг на народа\" по адрес на медиите. \"Ако ще стоите там и ще продължите да казвате, че има някои журналисти и медии в тази страна, които отговарят на тази характеристика, не би ли трябвало да имате смелост, Сара, да посочите кои медии, кои журналисти са враг на хора?\", попита Акоста. Самият Тръмп заповяда да бъде отнет микрофона от Акоста, чиято акредитация впоследствие бе отменена без известяване и той не бе допуснат до Белия дом.", "date": "2018.11.16", "title": "Съдът срази Тръмп - отхвърли забраната му срещу журналист от CNN"}
{"url": "https://www.faktor.bg/bg/articles/novini/balgariya/sideorv-ne-znaeh-che-simeonov-shte-podava-ostavka", "text": "\"Не сме се виждали с Валери Симеонов, нито сме се събирали на коалиционен съвет\". Това заяви пред \"24 часа\" лидерът на парламентарната група на \"Обединени патриоти\" Волен Сидеров. Той уточни, че не е очаквал новината за оставката на Симеонов като вицепремиер. Другият вицепремиер на \"Обединени патриоти\" - военният министър Красимир Каракачанов не отговаря на мобилния си телефон. От изявлението на Симеонов се разбра, че той пък предварително е бил уведомен, лично от него.", "date": "2018.11.16", "title": "Сидеорв: Не знаех, че Симеонов ще подава оставка"}
{"url": "https://www.faktor.bg/bg/articles/otmashtenieto-na-lazhite-za-brekzita", "text": "Министрите и депутатите в Лондон дори още не бяха успели да проучат подробно 585-те страници на сделката за Брекзит, когато се чуха първите политически взривове. Дори и само беглият поглед върху думите \"митнически съюз\" бе достатъчен, за да се стигне до изстрели. Мъчителната изява в Долната камара на парламента, редицата оставки, в това число и на министър Доминик Рааб, отговарящ за Брекзита, въвлякоха правителствената ръководителка и цялата политическа структура на Великобритания в хаос.  Барбара Везел Пред британския парламент Тереза Мей подчерта, че е договорила \"регулиран Брекзит\" - изказване, което предизвика презрителен смях. Сделката е чиста проба политическа отрова. Тя дава прекалено малко предимства на приятелите на Европа. Поддръжниците на Брекзита пък я оценяват като прекалено близка до ЕС. Шотландците се чувстват пренебрегнати, северноирландската Демократична юнионистка партия настоява за равноправно третиране, а лейбъристите се надяват с помощта на Брекзита да свалят правителството на торите. Въпреки яростната съпротива, правителствената ръководителка още веднъж демонстрира своето безгранично твърдоглавие. Когато е поела определен курс и си е поставила ясна цел, явно нищо не може да я спре. Тя се е вкопчила в своята фикс идея и оправдава курса си с вечно повтарящи се фрази. \"Тази сделка е в национален интерес\" - в деня, в който трябваше да се бори за оцеляването си, Тереза Мей повтори това изречение най-малко десет пъти. И продължава да се кълне, че от сърце вярва в този Брекзит. Онези, които са чули обясненията на Мей за работните места, които щели да бъдат спасени, за благоденствието и сигурността на страната, сигурно са стигнали до следното прозрение: че най-лесният път би бил \"никакъв Брекзит\". Тогава на Великобритания не би ѝ се наложило да се превръща във \"васал\" на ЕС без право на глас. Икономическите щети биха били предотвратени, Северна Ирландия - умиротворена, общата политика за сигурност би била спасена. И животът би могъл да бъде много лесен. Вместо това правителствената ръководителка продължава да повтаря на британците, че сделката за Брекзит щяла да им донесе всички онези предимства, които всъщност са обвързани с членство в ЕС. И се радва на бъдещите прекрасни отношения с европейците, които всъщност изобщо не са регулирани. В сърцевината на Брекзита си остава лъжата на неговите застъпници. Тереза Мей обещава например по-добри училища и болници. Но тяхното плачевно състояние няма нищо общо с ЕС. То е резултат от пренебрежението, проявявано от консервативното правителство в Лондон в продължение на години. И така Тереза Мей отново бърка \"националния интерес\" с идеологическите игрички на консерваторите, които от години са разяждани отвътре от \"европейската болест\". Някои сигурно се възхищават на борбения дух на правителствената ръководителка. В действителност обаче тя жертва благосъстоянието на страната си в името на собствените си лидерски амбиции и вътрешната борба за власт сред консерваторите. Ако нейните собствени брекзитъри ѝ забият кинжал в гърба, както обявиха, политическата смърт на Тереза Мей ще бъде напълно заслужена. Бъдещето на Брекзита далеч не е решено. Британците все още имат четири месеца до датата за излизане от ЕС, за да предотвратят обявената злополука.", "date": "2018.11.16", "title": "Отмъщението на лъжите за Брекзита"}
{"url": "https://www.faktor.bg/bg/articles/rusiya-izstrelya-raketa-za-prav-pat-sled-avariyata-v-baykonur", "text": "Русия изстреля ракета носител \"Союз-ФГ\" с товарен кораб \"Прогрес МС-10\" към Международната космическа станция от космодрума Байконур, съобщават местни медии. На станцията ще бъдат доставени около 2,5 тона провизии, включително гориво, храна и вода. По информация на ТАСС корабът е застрахован за 3,245 млрд. рубли. Това е първото изстрелване на ракета към Международната космическа станция от аварията в средата на октомври.  На 11 октомври възникна авария на ракетата носител \"Союз-ФГ\" с пилотирания кораб \"Союз МС-10\" при полет от космодрума \"Байконур\" към Международната космическа станция. На борда на кораба бяха космонавтът на Роскосмос Алексей Овчинин и астронавтът на НАСА Ник Хейг. И двамата са невредими. Това е първият инцидент с пилотиран кораб от 35 г. От Роскосмос съобщиха, че следващата мисия до Международната космическа станция е планирана за 3 декември.", "date": "2018.11.16", "title": "Русия изстреля ракета за пръв път след аварията в Байконур"}
{"url": "https://www.faktor.bg/bg/articles/boryana-dimitrova-balgarite-ne-iskat-da-se-identifitsira-s-mutrite-koito-podkrepyat-tezi-protesti", "text": "Няма еднозначен отговор кой и защо протестира. Защото хората, които протестират са изключително разнородни, различни ниши имат протестите. Изключително интересни са групите, които стоят зад протестите. Разнородни са тези протести, те са инспирирани от недоволство и неудовлетвореност, но не могат да бъдат сложени под общ знаменател. И това не ни помага, за да разберем за какво става дума, затова не можем да ги обобщим. Тази позиция изрази в студиото на БНТ социологът Боряна Димитрова. Според нея България не е пред нов етап в своето развитие. Но ако бъде разгледана като цяло ситуация, се виждат две неща.  Първо, тези протести нито са масови, нито обхващат толкова големи групи, а ясни и обособени групи. Това се вижда и в изследванията – нямаме такава нагласа на масово отприщване на недоволство, че не може да се живее. От друга страна, макар тези протести да имат своето основание, не може да говорим за масовизиране, за да смятаме, че сме пред нов етап. Имаме спонтанни ядра на протести, но те трябва да бъдат прочетени повече политически. Чисто електорално – въпреки спада на подкрепата и кризата в ГЕРБ, това не вдига подкрепата на БСП. В тази ситуация, междинните избори са тест за електоралните нагласи. БСП е изправена пред една дилема – при една много голяма активност, която лидерът й демонстрира, какво прави, ако не бъде първа политическа сила. Тук има два сценария – първият, тези протести да бъдат пакетирани, дори да се изчака, дали това ще бъде зимата на нашето недовоство или не. Ако тези протести станат ракетоносител на БСП, тогава тя ще стане първа политическа сила. Вторият вариант, който също е възможен, е ако тези протести не водят до ръст на подкрепата на БСП. Тогава нейният ход е да бъде фокусирана в друга политическа фигура, например Мая Манолова. В този смисъл, ако БСП иска да дойде на власт, ключов за нея е въпросът за съюзника. Затова, дори и да няма такъв проект, той трябва да бъде създаден, посочи Димитрова.  На въпрос на водещата виждали причини за предсрочни избори, тя подчерта, че има сериозна криза на доверието към институциите и политическите субекти.  Голямата криза, която изпитва обществото, не е икономическа, а криза на морала - властта няма онова уважение към хората, в качеството си техен представител. Ако съдим по изследванията и по мои лични наблюдения от протестите в София – няма в момента настроения и желания за предсрочни избори, включително и затова, че политическите сили не са го поставили на дневен ред. Те – БСП и ДПС, правят една крачка напред, две назад…Към този момент това не са масови протести – това разбират и политическите сили. Ако имаше достатъчно голяма енергия, каквато имаше преди години, тогава и те щяха да се възползват от тази енергия. Пак ще повторя моята теза – протестите са пасивни, макар на места да са спонтанни. Българите не искат да се идентифицират с мутрите, които подкрепят тези протести, аргументира позицията си социологът.  По думите на Димитрова голямото разковниче за Борисов днес остава това дали не е станал заложник на патриотите.  Много пагубен бе ходът на ГЕРБ, когато се разруши коалицията с десните. Възможно е да се окаже проблем, дали при тази конфигурация с патриотите, ГЕРБ може да получи тази подкрепа на десните избиратели, които на предишните избори ги подкрепяха.", "date": "2018.11.16", "title": "Боряна Димитрова: Българите не искат да се идентифицират с мутрите, които подкрепят тези протести"}
{"url": "https://www.faktor.bg/bg/articles/karadaya-poiska-milion-i-polovina-balgari-da-poluchat-vazmezdie-za-vazroditelniya-protses", "text": "Милион и половина български граждани заслужават да получат възмездие за своите страдания и потъпкани права. Това мнение изказа лидерът на ДПС Мустафа Карадайъ, който заедно със зам.-председателя на ПГ на ДПС Хамид Хамид проведе среща с главния инспектор в Инспектората към ВСС Теодора Точкова. На срещата присъстваха още Любка Кабзималска, член на ИВСС, както и Четин Казак, член на ЦОБ на ДПС. Срещата се състоя по инициатива на ДПС, а поводът - \"продължаващото вече 27 години и всеоще неприключило дело срещу виновниците на т.нар \"възродителен процес\", пишат от пресцентъра на ДПС. В хода на срещата Карадайъ \"с емоционален тон\" поставил въпроса пред членовете на ИВСС, а именно \"защо българската съдебна система повече от 27 години по същество отказва да накаже виновниците за този ужасен и унизителен процес\". От инспектората от своя страна изказали съжаление за така създалата се ситуация, която можела да се обобщи като нагледен пример за отказ от правосъдие, допълват от пресслужбата на политическата сила. Точкова уверила лидера на ДПС, че ако институцията, която оглавява, бъде сезирана по надлежния ред, тя ще предприеме всички необходими действия, съобразно законовите си правомощия.", "date": "2018.11.16", "title": "Карадайъ поиска милион и половина българи да получат възмездие за Възродителния процес"}
{"url": "https://www.faktor.bg/bg/articles/i-vav-frantsiya-protesti-sreshtu-visokite-tseni-na-gorivata", "text": "Мащабни протести срещу цените на горивата започват във Франция. Утре се очаква цялата страна да бъде парализирана от демонстранти с автомобили. Демонстрации вече започнаха в повечето от големите градове. Организаторите на протестите от днес раздават брошури с планираните за блокади места, за да не страдат гражданите, тръгнали на път. Цените на горивата са се увеличили с 20 процента за една година, като литър дизел струва евро и половина. Най-засегнати от поскъпването са превозвачите и пенсионерите.", "date": "2018.11.16", "title": "И във Франция протести срещу високите цени на горивата"}
{"url": "https://www.faktor.bg/bg/articles/obshtestvo/mrrb-saobshti-tsenata-na-elektronnata-uikend-vinetka", "text": "10 лв. ще струва електронната уикенд винетка за леките автомобили, която ще влезе в сила от 1 януари 2019 г. Това предвиждат публикуваните за обществено обсъждане предложения за изменение и допълнение в Тарифата за таксите, които се събират от Агенция „Пътна инфраструктура”, съобщиха от пресцентъра на Министерството на регионалното развитие и благоустройството. Промените са свързани с влезлите в сила промени в Закона за пътищата, които предвиждат от 1 януари 2019 г. да има още един вид винетка за леките автомобили, както и заплащането на компенсаторна такса от всички видове превозни средства, които ползват пътната мрежа без платена такса. Електронната уикенд винетка ще важи от 12,00 ч в петък до 23,59 ч в неделя. Очаква се уикенд винетката да бъде предпочитана повече от седмичните и месечните винетки от шофьорите на леки автомобили, които по-рядко пътуват по платената пътна мрежа. В предложените промени в Тарифата е посочен и размерът за компенсаторната такса, която ще се налага на нарушителите, които не са платили за ползването на републиканската пътна мрежа. За превозни средства над 12 тона тя ще е 175 лв., за превозни средства между 3,5 т и 12 тона - 125 лв., а за леките автомобили до 3,5 т - 70 лв. Предложеният размер на компенсаторната такса за различните категории пътни превозни средства ще има санкционираща функция при заплащането й на място на служителите на пътя на Националното тол управление. С платената такса санкционираният автомобил ще може да продължи пътуването си в рамките на денонощието. Разчетът на експертите, работещи по определяне размера на компенсаторната такса, първоначално предвиждаше размерът й да е по-нисък. Но след направени анализи и по препоръка на консултанта на АПИ – Световната банка, се оформи становището, че по-висока компенсаторна такса е по-ефективна и ще има по-добър дисциплиниращ ефект спрямо шофьорите, които не заплащат дължимите пътни такси. Предвидена е и възможност шофьорите на превозни средства с чуждестранна регистрация да могат да плащат уикенд винетката и компенсаторните такси и в евро.", "date": "2018.11.16", "title": "МРРБ съобщи цената на електронната уикенд винетка"}
{"url": "https://www.faktor.bg/bg/articles/deloto-za-vzrivovete-kray-petolachkata-shte-prodalzhi-dogodina", "text": "Делото за взривовете в базата за утилизация на боеприпаси край пътен възел „Петолъчката” ще продължи през януари догодина, като се очаква тогава да бъдат призовани още свидетели.  При експлозията на 5 юни 2012 г. загинаха трима работници и бяха нанесени значителни материални щети. Днешното заседание в Ямболския районен съд протече при закрити врати. Разпитът на двамата свидетели не беше открит за медиите, тъй като съществува риск от разгласяване на държавна тайна, реши съдът. След заседанието стана ясно, че по искане на защитата на обвиняемите ще бъдат призовани още свидетели, които ще бъдат разпитани на 11 и 12 януари и едва след това ще бъдат изслушани основните експертизи по делото. Подсъдими в процеса са собственикът на фирмата Десислав Делев, началникът на производството Иван Пеев и проектантът на взривните работи във фирмата Иван Табов. Те са обвинени, че при изпълнение на договор с Министерството на отбраната са държали и работили с взривни вещества, но не са взели необходимите мерки за сигурност при тяхното унищожаване и така се е стигнало до фаталния взрив, довел до смъртта на трима работници.", "date": "2018.11.16", "title": "Делото за взривовете край „Петолъчката” ще продължи догодина"}
{"url": "https://www.faktor.bg/bg/articles/kitaytsi-vdigat-zavod-v-gotse-delchev", "text": "Китайски бизнесмени от Шанхай посетиха град Гоце Делчев, за да проучат възможностите за изграждане на предприятие за производство на пластмасови гранули от преработена твърда и мека отпадъчна пластмаса, която се генерира от разделното събиране на отпадъци, съобщиха от общината. Те се срещнаха с кмета Владимир Москов и след това посетиха фирма \"Пиринпласт\", където с изпълнителния директор Стоян Вакареев обсъдиха възможности за партньорство и общи дейности. Производството е свързано с използване на най-нови технологии, като с реализация на инвестицията се очаква да се открият 150 нови работни места. Продукцията ще е предназначена както за страната ни, така и за износ в Западна Европа и Китай.", "date": "2018.11.16", "title": "Китайският бизнес оглежда Гоце Делчев за крупна инвестиция"}
{"url": "https://www.faktor.bg/bg/articles/tsar-simeon-i-tsaritsa-margarita-sa-v-london-po-pokana-na-prints-charlz-za-70-godishniya-mu-yubiley", "text": "Цар Симеон и Царица Маргарита са на тридневно посещение в Лондон по покана на принц Чарлз, който на 14 ноември 2018 година навършва 70 години, съобщава сайтът kingsimeon.bg. В рамките на визитата Техни Величества ще присъстват на официалната вечеря, която Нейно Величество Кралица Елизабет II ще даде в Бъкингамския дворец за рождения ден на сина си. Припомняме, че Цар Симеон е братовчед на Кралицата по линия на нейната пра-пра баба Кралица Виктория, омъжена за Принц Алберт фон Сакс-Кобург-Гота, чичо на Цар Фердинанд.", "date": "2018.11.16", "title": "Симеон Сакскобургготски и доня Маргарита са в Лондон по покана на принц Чарлз за 70-годишния му юбилей"}
{"url": "https://www.faktor.bg/bg/articles/borisov-balgarskoto-uchastie-v-proekta-za-izgrazhdane-na-terminal-za-vtechnen-priroden-gaz-kray-aleksandrupolis-e-strategicheski-vazhno-z", "text": "Възможностите за енергийна свързаност между България и Гърция - интерконекторната връзка между двете страни и терминала за втечнен газ в Александруполис, обсъди българският премиер Бойко Борисов с представители на компании, работещи в сферата на природния газ в Гърция, съобщават от пресслужбата на правителството.  Министър-председателят участва в Третата среща на високо равнище в Солун, посветена на европейската перспектива, свързаността, индустриалното развитие и сътрудничеството със Западните Балкан.  \"Българското участие в проекта за изграждане на терминал за втечнен природен газ край Александруполис е стратегически важно за диверсификацията и сигурността на енергийните доставки“, заяви министър-председателят Борисов и подчерта, че този проект ще осигури нови количества газ за снабдяване на пазарите в региона. Ключовият очакван източник на газ чрез този терминал е с произход от САЩ, Катар и други големи производители на втечнен природен газ, като това ще доведе до допълнителни източници на природен газ за европейския газов хъб \"Балкан\". Премиерът припомни и че изграждането на нов LNG терминал е класифицирано от Европейската комисия като проект от общ интерес.", "date": "2018.11.16", "title": "Борисов: Участието ни в проекта за терминал за втечнен газ край Александруполис е стратегически важно"}
{"url": "https://www.faktor.bg/bg/articles/penev-s-novi-biseri-za-macha-s-natsionalite-imame-dvama-i-polovina", "text": "Треньор №1 на България Димитър Пенев направи любопитен коментар за националния ни отбор преди тазвечершното гостуване на \"лъвовете\" в Кипър в двубой от Лигата на нациите. \"Преди имахме добри футболисти, 12-13 човека, които играеха в чужбина титуляри, което е много важно. Сега имаме двама и половина, които идват за два дни и половина на лагер. Тук, в България, е трудно да ги укротим. Два мача последователни не можем да печелим, видя се и в предишните квалификации. Сега с този турнир се увеличават мачовете, защото не можем да направим контролни срещи. Трябват финанси. Кипър от години има добро ниво, от тях сме губили преди, но също сме и печелили. Подготовките ги правим навънка, харчим двойно и тройно. А като почне шампионатът, трибуните празни. Пак добре беше публиката на националния отбор в последните мачове. Все пак противникът трябва да го знаеш, за да го гледаш\", коментира Пената пред \"България днес\".", "date": "2018.11.16", "title": "Пенев с нови бисери за националите: Имаме двама и половина, трудно е да ги укротим"}
{"url": "https://www.faktor.bg/bg/articles/layf-stayl/klyuki/nikol-stankulova-stana-shtastliva-mayka-na-dashterichka", "text": "Синоптиката на Нова телевизия Никол Станкулова вече е най-щастливата жена. Ослепителната брюнетка е станала майка. Щастливото събитие се е случило миналата неделя. Чаровната синоптичка даде живот на дъщеричка.  Никол благодари на екипа на д-р Райна Ковачева от болница \"Света София\" за всеотдайните грижи и внимание. Терминът на красавицата бе за средата на месеца. Станкулова е родила със секцио, макар че е искала да роди по естествен начин. Подранилото раждане обаче наложило спешните мерки.", "date": "2018.11.16", "title": "Никол Станкулова стана щастлива майка на дъщеричка"}
{"url": "https://www.faktor.bg/bg/articles/digitalna-ikonomika-nosi-200-miliapda-evpo-na-dapzhavite-ot-tsentpalna-i-iztochna-evpopa", "text": "Дъpжaвитe oт Цeнтpaлнa и Изтoчнa Eвpoпa (ЦИE) имaт нyждa oт нoв двигaтeл нa иĸoнoмичecĸия pacтeж. Paзвитиeтo нa дигитaлнa, cтимyлиpaнa oт нoвитe тexнoлoгии иĸoнoмиĸa мoжe дa бъдe имeннo тoвa, oт ĸoeтo дeceттe cтpaни oт peгиoнa ce нyждaят. Toвa пocoчвaт в cвoй aнaлиз oт aмepиĸaнcĸaтa ĸoнcyлтaнтcĸa ĸoмпaния МсКіnѕеу. \"Зa дъpжaвитe oт peгиoнa пoтeнциaлнитe иĸoнoмичecĸи пoлзи oт дигитaлизaциятa ca oгpoмни - дo 200 милиapдa eвpo дoпълнитeлнo ĸъм oбщия им бpyтeн вътpeшeн пpoдyĸт (БBΠ) дo 2025 гoдинa. Πoдoбeн иĸoнoмичecĸи тлacъĸ би дoвeл дo знaчитeлнo пo-cepиoзнa ĸoнĸypeнтocпocoбнocт и пpocпepитeт нa peгиoнa, ĸъдeтo живeят 100 милиoнa дyши\", ce ĸaзвa в дoĸyмeнтaq [rjr,dk money.bg/. Eĸcпepтитe oт МсКіnѕеу пocoчвaт пepиoдa cлeд пpexoдa нa ЦИE ĸъм пaзapнa иĸoнoмиĸa пpeди тpи дeceтилeтия ĸaтo \"злaтeн\" пepиoд зa pacтeжa нa peгиoнa. B дoĸaзaтeлcтвo нa тoвa тe пocoчвaт, чe дeceттe cтpaни, ĸoитo ca вĸлючeни в дoĸлaдa (Бългapия, Xъpвaтия, Чexия, Унгapия, Литвa, Лaтвия, Πoлшa, Pyмъния, Cлoвaĸия и Cлoвeния) ca oтчeли cpeднo 114% pъcт нa БBΠ нa глaвa oт нaceлeниeтo мeждy 1996 и 2017 гoдинa в cpaвнeниe c тaĸъв oт eдвa 27% нa Гoлeмитe пeт в Eвpoпeйcĸия cъюз - Фpaнция, Гepмaния, Итaлия, Иcпaния и Beлиĸoбpитaния. \"Peгиoнът нa ЦИE ce пpeвъpнa в eдин oт нaй-aтpaĸтивнитe зa инвecтитopитe в глoбaлeн мaщaб. Toвa пoзвoли нa cтpaнитe тaм чacтичнo дa нaмaлят paзлиĸaтa cъc Зaпaднa Eвpoпa и нa тexнитe гpaждaни дa ce възпoлзвaт oт знaчитeлнo пoвишaвaнe нa cтaндapтa нa живoт\", ce дoпълвa в дoĸyмeнтa. Kaтo ocнoвнa пpeдпocтaвĸa зa гeнepиpaнeтo нa знaчитeлeн иĸoнoмичecĸи pacтeж oт ĸoмпaниятa пocoчвaт paзлични фaĸтopи, ĸaтo pъcтa нa изнoca, пpивличaнeтo нa чyждecтpaнни инвecтиции, eвpoпeйcĸoтo финaнcиpaнe, ĸaĸтo и пpeдимcтвoтo нa пo-eвтинaтa paбoтнa pъĸa. \"Teзи cтимyли oбaчe вeчe oтcлaбвaт. Иĸoнoмиĸитe oт ЦИE ĸaтo цялo нe ca дoбpe ĸaпитaлизиpaни в cpaвнeниe c paзвититe cи ĸoнĸypeнти oт Зaпaднa Eвpoпa\", пocoчвaт eĸcпepтитe и дoпълвaт: \"Paзxoдитe зa тpyд cъщo pacтaт, a peзepвът нa paбoтнa cилa e oгpaничeн, ĸaтo бeзpaбoтицaтa e нa peĸopднo ниcĸи нивa - cpeднo 6,5% зa 2017 гoдинa в cpaвнeниe cъc 7,6% зa EC. Πpoдyĸтивнocттa нa тpyдa вce oщe изocтaвa cпpямo Зaпaднa Eвpoпa. B дoпълнeниe финaнcиpaнeтo oт eвpoпeйcĸитe фoндoвe зa ЦИE пpeдcтoи дa ce cвиe cлeд 2020 гoдинa.\". Cпopeд МсКіnѕеу eдинcтвeнoтo peшeниe e в пpepaзглeждaнe нa cтpaтeгиитe зa иĸoнoмичecĸи pacтeж и възпoлзвaнe oт възмoжнocтитe нa дигитaлнaтa иĸoнoмиĸa. \"Днec ЦИE имa шaнca дa нaпpaви cтpaтeгичecĸи избop, ĸoйтo щe oпpeдeли нeйния път нa pacтeж в cлeдвaщитe дeceтилeтия. Haшитe aнaлизи пoĸaзвaт, чe paзвитиeтo нa дигитaлнaтa иĸoнoмиĸa в peгиoнa във вcичĸи ceĸтopи щe дoнece знaчитeлни иĸoнoмичecĸи пoлзи, ĸoитo щe дaдaт peзyлтaт в пoвишaвaнe нa пpoдyĸтивнocттa\", пocoчвaт в дoĸлaдa. \"Cъc cĸъcявaнeтo нa диcтaнциятa cъc Ceвepнa и Зaпaднa Eвpoпa peгиoнът мoжe дa cпeчeли дoпълнитeлнo 200 милиapдa eвpo ĸъм oбщия cи БBΠ дo 2025 гoдинa - пeчaлбa близo дo paзмepa нa цялaтa иĸoнoмиĸa нa Πopтyгaлия пpeз 2017 гoдинa\", ce дoпълвa в нeгo. Cпopeд изчиcлeниятa дигитaлнaтa иĸoнoмиĸa в ЦИE мoжe дa зaпишe pъcт oт 16% нa БBΠ зa cъщия пepиoд. Toвa би oзнaчaвaлo дoпълнитeлнo 30% pъcт нa oбщия БBΠ. Oт МсКіnѕеу пocoчвaт, чe нa пъpвo мяcтo пoдoбнa cтъпĸa би пoдoбpилa знaчитeлнo пpoдyĸтивнocттa нa иĸoнoмиĸитe в peгиoнa чpeз дигитaлнaтa тpaнcфopмaция нa пyбличния и чacтния ceĸтop. Toвa щe дoвeдe и дo eĸcпaнзия нa eлeĸтpoннaтa тъpгoвия, ĸaĸтo и нa peaлнoтo пoтpeблeниe. Πpи зaпaзвaнe нa нacтoящитe ycлoвия в peгиoнa дигитaлнaтa иĸoнoмиĸa би ce paзшиpилa c 60 милиapдa eвpo и би пpeдcтaвлявaлa 8,7% oт oбщия БBΠ нa peгиoнa дo 2025 гoдинa.", "date": "2018.11.16", "title": "Дигитална икономика носи 200 милиapдa eвpo на дъpжaвитe oт Цeнтpaлнa и Изтoчнa Eвpoпa"}
{"url": "https://www.faktor.bg/bg/articles/obshtestvo/zakon-i-red/obvinenieto-protestira-osvobozhdavaneto-na-ivancheva-ot-aresta", "text": "Специализираната прокуратура протестира незабавно определението на Специализирания наказателен съд, с което днес мерките за неотклонение на подсъдимите за корупция Десислава Иванчева и Биляна Петрова бяха изменени в по-леки - \"Домашен арест\", съобщават от прокуратурата. В протеста бе изразено категорично несъгласие с извода на съда за влошено здравословно състояние на двете подсъдими. Становището на прокуратурата се основава изцяло на заключенията на представените и приети по делото съдебно-медицински експертизи. В експертизата за здравословното състояние на Биляна Петрова е посочено, че към настоящия момент то е подобрено, в сравнение с предходното изследване. Вещите лица са посочили конкретни показатели в тази посока. В експертизата за състоянието на Десислава Иванчева се сочи, че в момента не се наблюдава обостряне на здравословни проблеми, които да налагат оперативна или друга спешна интервенция. Препоръчва се продължаване на предписаното и провеждано до момента лечение. По повод твърденията на Иванчева за влошаване на психическото ѝ състояние, вещите лица заявиха в съдебната зала, че за нея не се налага хоспитализирането ѝ в специализирано лечебно заведение, както и промяна в прилагането ѝ до момента лечение. Освен протест, прокуратурата внесе в съда и искане да се спре предварителното изпълнение на мерките за неотклонение \"Домашен арест\" на Иванчева и Петрова до произнасяне на въззивната съдебна инстанция. Това искане е направено с оглед предотвратяване на възможността подсъдимите да се укрият и да извършат ново престъпление.", "date": "2018.11.16", "title": "Обвинението протестира освобождаването на Иванчева от ареста"}
{"url": "https://www.faktor.bg/bg/articles/diskusiya", "text": "Днес, 16 ноември, се организар дискусия на тема \"Комунистическото минало и процесът на демократизация в България\". Нейни организатори са Сдружение „Достойнство, отговорност, морал“/ДОМ/ и Фондация Конрад Аденауер“. Форумът ще се проведе на 16-17 ноември (петък и събота) 2018 г. в зала „Триадица“ на Гранд хотел \"София\". Началото на дискусията е от 16.30 часа. 16:30 – 17:00        Регистрация 17:00 – 17:10        Откриване:                                Г-н Торстен Гайслер, ръководител на Бюрото                                 на Фондация „Конрад Аденауер\"              17:10 – 17:20        Представяне на темите и лекторите:                               Г-н Иван Сотиров  -  Председател на                                Управителния съвет на Сдружение                                „Достойнство, отговорност, морал“(ДОМ) 17:20 – 17:30        Представяне на исторически                                 свидетелства за комунистическия режим                                 Руси Чанев, актьор 17:30 – 18:00        Историческата памет за комунизма                                проф. Евелина Келбечева – преподавател в                                 Американския университет в България 18:00 – 18:30        Дискусия                                18:30 – 19:00        Гражданската декомунизация                                 Калин Манолов – журналист, водещ на                                 предаването „Видимо и невидимо“ по ТВ България Он                                Еър 19:00 – 19:30        Дискусия  19:30 – 20:30        Вечеря         09:30 – 10:00        Икономически аспекти на декомунизацията и                                    рецидивите на комунистическото мислене в                                  икономиката                                 Стоян Панчев – асистент по Макроикономика в                                  Софийския университет „Св. Климент Охридски“            10:00– 10:30         Дискусия  10:30 – 11:10        Кафе пауза 11:10 – 11:40        Енергийната ни зависимост от Русия                                 инж. Христо Казанджиев -  магистър от                                  Университета по минно дело и геология, гр. София;                                 Член на Управителния съвет на Сдружение                                 „Достойнство, отговорност, морал“ДОМ 11:40 – 12:20        Дискусия   12:30 – 13:30        Обеден бюфет 13.30 – 14.30 \t  Обща дискусия и закриване", "date": "2018.11.16", "title": "Стартира дискусия \"Комунистическото минало и процесът на демократизация в България\""}
{"url": "https://www.faktor.bg/bg/articles/stotitsi-dnes-otdadoha-pochit-na-ubitiya-zhurnalist-kashogi-na-simvolichno-pogrebenie-v-istanbul", "text": "Стотици днес отдадоха почит на убития саудитски журналист Джамал Кашоги на символично погребение в Истанбул, където 59-годишният сътрудник на \"Вашингтон пост\" беше зверски убит в саудитското консулство миналия месец. При липсата на тяло множеството се събра пред празно място, традиционно запазено за ковчега, в джамията „Фатих“, съобщи АФП. Поддръжници от новосъздадената Асоциация на приятелите на Джамал Кашоги също присъстваха. Кашоги, критик на саудитските власти от прочуто семейство с турски корен, за последно беше видян жив на влизане в саудитското консулство в Истанбул на 2 октомври. Турските официални лица твърдят, че е бил удушен и че тялото му е разчленено от специално изпратен от Рияд 15-членен екип. \"Решихме да проведем молитвите, тъй като сме убедени, че тялото му никога няма да бъде намерено\", заяви пред АФП Фатих Оке, изпълнителен директор на Асоциацията на турско-арабските медии (АTAM), в която членуваше Кашоги. Церемонията, която се проведе въпреки дъжда, \"е послание, предадено на света, за да каже, че убийството няма да остане ненаказано и че ще бъде изпълнена справедливостта\", каза Ибрахим Пекдемир, жител на Истанбул, който присъства. Саудитските прокурори обявиха в четвъртък обвинения срещу 11 души и казаха, че общо 21 лица са задържани във връзка с убийството. Петима от тях били заплашени със смъртни присъди, според прокуратурата в Рияд. Тя обаче оправда престолонаследника принц Мохамед бин Салман за участие в убийството. Ясин Актай, близък приятел на Кашоги и съветник на турския президент Реджеп Тайип Ердоган, силно разкритикува саудитската версия на събитията. \"Те искат да вярваме, че самите убийци са решили да убият Джамал Кашоги, ние не вярваме в тази история\", каза той след молитвата. \"Ще продължим да питаме кои са истинските изпълнители\" на убийството. Турция застъпва тезата, че става дума за предварително организирано поръчково убийство.", "date": "2018.11.16", "title": "Стотици отдадоха почит на убития  журналист Кашоги на символично погребение в Истанбул"}
{"url": "https://www.faktor.bg/bg/articles/sagata-s-greuvski-se-zaplita", "text": "Бившият македонски премиер Никола Груевски влезе в Унгария през Сърбия и четнически байонети го охраняваха до Хоргош. Това заяви лидерът на сръбските радикали Воислав Шешел в предаване по сръбската телевизия Хепи, предаде БТА.  \"Най-новата вест е, че нашият брат Никола Груевски отиде в братска Унгария през Сърбия\", каза Шешел.  Той добави, че по този начин Груевски избегнал арест от \"предателската власт\" на Зоран Заев.  \"Когато се появи на сръбската граница, го поеха сръбски четници и четнически байонети го охраняваха до границата при Хоргош, а в 5 часа сутринта на 12 ноември той премина оттам в Унгария. Той премина през територията на братска Сърбия\", каза Шешел.  От началото на случая с Груевски в Сърбия и сръбското МВР мълчат и досега не са дали информация, с изключение на опозицията, която поиска отговори за логистиката на Сърбия в случая.", "date": "2018.11.16", "title": "Аферата с Греувски се заплита: Бившият премиер избягал през Сърбия, охранявали го четнически байонети"}
{"url": "https://www.faktor.bg/bg/articles/karakachanov-institutsiite-vlyazoha-vav-voyna", "text": "„Институциите влязоха във война. Не приемам критиките, които президентът непрестанно отправя, вземайки страната на опозицията. Да, БСП те направиха президент, но тази длъжност не е партийна”. Това заяви вицепремиерът Красимир Каракачанов в интервю за „Нова телевизия”.  Относно критиките и исканата му оставка от страна на лидера на „Воля” Веселин Марешки, Красимир Каракачанов заяви: „Марешки да ми говори за морал?! Човек, на който три пъти му свалиха имунитета – за изнудване, рекет, побой. Този човек ще ми дава морални наставления. Нека каже колко плаща данъци този велик бос, който има частни самолети, яхти”.  Вицепремиерът коментира и протеста на майките на деца с увреждания, както и исканата оставка на вицепремиера Валери Симеонов. „Не споделям това, което той каза. Това, което каза, беше доста превратно изтълкувано. Това, че не споделяш какво е казал някой, не означава, че трябва да му отрежеш главата. Има и някаква колегиалност, която трябва да проявяваш”, заяви още лидерът на ВМРО и съпредседател на „Обединени патриоти”.  Относно протестите за цените на горивата вицепремиерът коментира, че част от протестиращите са футболни агитки.  „Публиката знае кога излизат на протест агитките – когато някой ги мотивира по един или друг начин. БСП и ДПС със сигурност участват в организирането, Корнелия Нинова ги подкрепи”, каза Каракачанов. Вижте още политически новини!   За Държавната агенция за българите в чужбина, Каракачанов заяви, че още няма предложение кой да я оглави, но обмисля едно-две имена, които ще обсъди с колегите си.  Вицепремиерът коментира и случая с бившия македонски премиер Никола Груевски и появилите се слухове, че той е избягал от страната си с български паспорт – нещо, което премиерът Бойко Борисов категорично отрече.  „Той не е искал българско гражданство, макар че родният му баща е български гражданин. Мога да ви дам информация от мои сигурни източници в Скопие, че Груевски е преминал сухопътната граница на Македония със Сърбия, а до Унгария е преминал със съдействието на сръбските власти. Това е моята информация от Скопие. Прибраха своя човек, осигуриха му коридор”, допълни лидерът на ВМРО.  г.", "date": "2018.11.16", "title": "Каракачанов: Институциите влязоха във война"}
{"url": "https://www.faktor.bg/bg/articles/novini/svyat/putin-s-aktsiya-apteki-v-sankt-peterburg-rusnatsi-se-uplashiha-che-e-bolen", "text": "Руският президент Владимир Путин посети аптека в Санкт Петербург след среща, свързана с осигуряването на лекарства на гражданите. Държавният глава поиска лично да провери, дали има налични лекарства в обекта. Управителката го увери, че са налични дори животоспасяващи лекарства, както и всички основни медикаменти.  Жената се оплака на руския президент, че ѝ забраняват да си сложи по-голяма реклама, за да не разваля историческия облик на Санкт Петербург. Той отговори, че е влязъл в нейния обект, защото е видял сегашната ѝ реклама.  На тръгване Путин беше посрещнат от местни жители, които видяха президентската. Един от тях каза, че сметнали държавния глава за болен. \"Благодарение на Бога, не съм\", отговори руският президент.", "date": "2018.11.16", "title": "Путин с акция \"Аптеки\" в Санкт Петербург, руснаци помислиха, че е болен"}
{"url": "https://www.faktor.bg/bg/articles/f-18-otpadna-ot-konkursa-za-novi-boyni-samoleti-shte-izbirat-mezhdu-f-16-i-gripen", "text": "Американските самолети F-18  Super Hornet  са отпаднали от надпреварата за избор на нови бойни самолети, за превъоръжаване на българската армия. Това съобщи пред Faktor.bg зам.-министърът на отбраната ген. Атанас Запрянов. Причината е, че фирмата е подала непълна документация, а офертата била само за намерения.  Запрянов припомни, че още при подаване на офертите направило впечатление, че офертите на другите участници съдържат документация от 9-10 папки, а на F-18 била само една. Поради тази причина експертната група в Министерството на отбраната, за избор на нов тип изтребители е отказала да разгледа офертата им. Така в надпреварата остават офертите на САЩ и \"Lockheed Martin\" за най-новата модификация на F-16, известна като Viper (V), на Швеция и SAAB за „Грипен” и на Италия за \"Eurofighter\", които са втора ръка, а правителството е изразило позиция, че иска да закупи само нови самолети. Според зам.-министър Запрянов едва ли до края на годината ще има конкретен резултат. Той е категоричен, че става дума за скъпоструваща летателни машини, а това налага да не се бърза, да заложим на качеството и да не се поставят срокове. От Атлантически съвет на България, които внимателно следят конкурса, посочват в свой коментар, че така става ясно, че и през 2018 г. няма да има сделка за нов боен самолет!  Това ще бъде  за превъоръжаването ни с нова и модерна техника, отговаряща на стандартите на НАТО.  Тази година, за съжаление, ще остане и поредната \"златна година\" за руския военнопромишлен комплекс, при който продължаваме да наливаме огромни суми за поддръжката на съветски самолети. Процедурата по избора на самолета ще се забави, като срокове за изпълнение не се поставят, с мотив за вземане на качествено решение. Това звучи като оправдание. Опитът през годините показва, че процесът на придобиване на нов боен самолет у нас има засега само един \"резултат\" - непрекъснатото отлагане. И оттам - вечните ремонти на съветските самолети в Русия и удължаването на пагубната ни зависимост от Москва. От опит също така е видно, че в държавната администрация задачи без поставен срок на изпълнение обикновено остават неизпълнени. Затова, по принцип, в такива случаи отговорността е колективна, т.е. ничия, предупреждават атлантиците. Те припомнят, че вече са обявили \"код Жълто\" по повод призивите на президента Радев за \"радиомълчание\". Същият код остава валиден. Сега обаче не трябва да се допуска поредното забавяне да се трансформира в естествен съюзник на тишината! Трябва ни максимална прозрачност, информиран обществен дебат и този път реално работещи институции, в условията на носене на лична отговорност, а не на колективна безотговорност, добавят атлантиците. Faktor.bg припомня, че опитът България да придобие нови бойни самолети бе блокиран по време на служебното правителство, назначено от президента Румен Радев. Ненадейно без да има мандат то реши да финализира сделката и избра за фаворит самолетите „Грипен”. Това доведе до създаване на специална парламентарна комисия, която трябваше да разследва как и защо се е стигнало до този лобистки избор. Сключването на договор бе преустановено от настоящото правителство, което стартира повторна процедура за избор на нови бомбардировачи. И до сега президентът Рмен Радев и обкръжението му остават силни привърженици на шведските самолети.", "date": "2018.11.16", "title": "F-18 отпадна от конкурса за нови бойни самолети, ще избират между F-16 и „Грипен”"}
{"url": "https://www.faktor.bg/bg/articles/putin-gotvi-novogodishen-paket-za-sarbiya-s-20-strategicheski-sporazumeniya", "text": "Президентът на Руската федерация Владимир Путин подготвя специален пакет за Сърбия с поне 20 стратегически споразумения, които ще бъдат представени в средата на януари в Белград в рамките на срещата със сръбския му колега Александър Вучич, съобщава електронното издание на скопския вестник „Нова Македония“, цитирано от \"Фокус\".  Според неофициална информация пакетът е на стойност няколко милиарда евро и обхваща инвестиции в сръбската инфраструктура, в енергийния сектор, селското стопанство, отбраната, образованието и туризма. Най-важни са договорите за изграждане на железопътния коридор, присъединяване на Сърбия към проекта за газопровода „Турски поток“, както и доставка на танкове Т-72 и ракети за противовъздушна отбрана, износ на местни хранителни продукти в Русия.  Посещението на Путин в Белград има голямо значение в контекста на дипломатическата офанзива на Сърбия за Косово, за която е необходима подкрепа от Москва. Без руското посредничество не е възможно да се постигне устойчиво и компромисно решение. Ето защо пристигането на руския президент е стимул за сръбската страна преди окончателните преговори с Прищина. Важно е да се знае дали Русия ще подкрепи всяко решение, което ще бъде договорено между Белград и Прищина.  Александър Вучич очаква много от срещата през януари с Владимир Путин и вярва, че тя ще бъде най-продуктивната от всички проведени с него досега. След разговор с руския посланик Александър Чепурин сръбският президент благодари на Москва за подкрепата, изказана за териториалната цялост на страната и усилията на официален Белград за намиране на приемливо решение за Косово.  Говорителят на Кремъл Дмитрий Песков потвърди, че Путин е разговарял с косовския президент Хашим Тачи в кулоарите на събитията в Париж, посветени на 100-годишнината от края на Първата световна война. Руският президент е декларирал желанието на Москва да подкрепи споразумението между Белград и Прищина, ако се стигне до такова. Путин пе подчертал необходимостта от постигането на консенсус между двете държави.  По-рано руският посланик в Белград обясни позицията на Москва, като изрази готовността на страната си за сътрудничество и помощ при разрешаването на косовския въпрос. Той подчерта, че Резолюция 1244 на ООН е правната рамка, в която трябва да се намери решение.  „Основният проблем е, че разговорите в Брюксел продължават шест години. Докато Сърбия е изпълнила всички споразумения, това не може да се каже за косовската страна, особено когато става въпрос за създаването на Общността на сръбските общини“.  Политическият анализатор Драгомир Ангелкович твърди, че срещата на Путин-Тачи е още едно потвърждение на интереса на Русия към постигането на компромис между Белград и Прищина. „Русия показа толкова много пъти, че е наш искрен приятел. Посещението на Путин е от голямо политическо значение“, увери Ангелкович.", "date": "2018.11.16", "title": "\"Нова Македония\": Путин готви новогодишен Пакет за Сърбия с 20 стратегически споразумения"}
{"url": "https://www.faktor.bg/bg/articles/tsvetanov-ot-rakovski", "text": "Среща между министър-председателя и президента на България е нещо нормално и дори наложително в момента. Не е нормално обаче българският президент да не иска да приеме финансовия министър, председателя на бюджетната комисия и НСОРБ. Това заяви пред журналисти в Раковски председателят на ПГ на ГЕРБ и зам.-председател на партията Цветан Цветанов, съобщиха от пресцентъра на партията. Политикът сподели своето учудване на какво основание е била направена срещата между Румен Радев и цялото ръководство на БСП за представянето на един бъдещ проект, при положение, че самият президент твърди, че той се намира едва в края на законотворческия процес. „Един президент трябва да е независим, а Румен Радев много ясно вече се позиционира при БСП“, коментира Цветанов.  По думите му всички български президенти досега са правили поне по 2-3 обръщения на година към народните представители в парламента, но за две години Румен Радев няма нито едно такова. „Това обръщение е знак на уважение към институцията Народно събрание и народните представители в нея“, отбеляза той. Цветанов бе категоричен, че ГЕРБ и правителството на Бойко Борисов през годините са показали, че при всяко едно съмнение за корупция са подкрепяли реализирането на цялостно разследване по случая. „Такова съмнение имаше и при процедурата по избор на нов тип бойни самолети. Имаше съмнения за опорочаване на процедурата и вземане на еднолично решение в полза на една фирма. Затова ние направихме анкетна комисия с представители на всички политически групи в Народното събрание. Тя установи, че в последния момент е въведен допълнителен критерий, който не кореспондира с решението на българския парламент“, обясни председателят на ПГ на ГЕРБ и допълни, че сега във финалната част на процедурата участват вече няколко фирми. По темата със законопроекта за промени в Закона за вероизповеданията, Цветанов уточни, че при неговото изготвяне се е търсил политически консенсус и е трябвало да се отговори на притесненията на всички вероизповедания. „Направихме компромис в името на обществения интерес и за да гарантираме, че държавата ще финансира вероизповеданията и ще пресече външно влияние и проповядване на радикализъм“, заяви той.", "date": "2018.11.16", "title": "Цветанов от Раковски: Президентът вече много ясно се позиционира до БСП"}
{"url": "https://www.faktor.bg/bg/articles/novini/svyat/marin-lyo-pen-sas-zaplahi-ako-balgarska-banka-mi-beshe-dala-pari-nyamashe-da-iskam-ot-rusiya", "text": "Лидерката на френския \"Национален сбор\" Марин Льо Пен заяви, че връзката ѝ с Русия била единствено с банките, които ѝ отпуснали пари. \"Нито една европейска банка не ми отпусна средства. Ако бях получила от България, нямаше да се обърна към Москва\", заяви френският политик. Тя гостува в БТВ заедно с Веселин Марешки, когото по-рано днес обяви, че ще подкрепи за евровота догодина.  Тя допълни, че ЕС не трябва да води остра политика към Русия, защото тласкал държавата към Китай, за което някой ден ще съжаляваме. Двамата с лидера на \"Воля\" отново се обявиха за разпадането на съюза, тъй като бил авторитарен и отделните държави да защитават своите богатства и суверенна политика. Льо Пен сравни ЕС с империя, която налага своята политика. Като основен \"диктатор\" в съюза тя посочи Германия. \"Не искам германците да ни налагат своите бюджетни правила. Нека да сменим тази организация и да се върнем към нашите нации\", допълни френската националистка. Марешки я подкрепи и я изчетка с констатацията, че хора като Льо Пен са новите лидери.  \"Искам да спася Европа. Това означава да върна силата и гордостта на нациите, да създам сдружение между нациите, където да се защитават интересите на народите. Искам да се спре заливането от мигранти и всеки народ сам да решава дали да приема хора, което вече не е възможно с Европейската комисия. Никоя държава не може да се справи сама, но всяка държава трябва да може да реши кой може да идва, какви са изискванията към тях и как се процедира с тези от тях, които нарушават закона\", подчерта Марин Льо Пен.", "date": "2018.11.16", "title": "Марин Льо Пен: Връзката ми с Русия е само заради парите, които получих от там"}
{"url": "https://www.faktor.bg/bg/articles/golyamoto-zavrashtane-siriytsi-masovo-se-pribirat-po-rodnite-mesta", "text": "Близо 270 000 сирийски бежанци са се завърнали в страната си през последните месеци, съобщи генерал Михаил Мизинцев - шеф на Националния център за управление на отбраната, цитиран от Асошиейтед прес и БТА.  Общо в родните си места отпреди войната са се върнали над милион и половина сирийски бежанци като 1 250 000 са вътрешно разселени лица, а над 268 000 са се върнали от чужбина, заяви руският военен представител.  Според него в момента се наблюдава активно движение както на сирийско-ливанската граница, така и на йорданската. Като пример Мизинцев посочи, че само през граничния пункт Насиб от Йордания в Сирия се връщат големи групи от по няколко хиляди човека всеки ден.  Москва и властите в Дамаск насърчават бежанците да се завръщат, като ги уверяват, че боевете са стихнали, отбелязва АП. Западните правителства обаче твърдят, че е твърде рано да се стимулира завръщането им поради страх от репресии срещу тях в контролираните от правителството територии при липсата на цялостно политическо споразумение за бъдещето на Сирия.", "date": "2018.11.16", "title": "Голямото завръщане: Сирийци масово се прибират по родните места"}
{"url": "https://www.faktor.bg/bg/articles/novini/balgariya/andrey-raychev-protestirashtite-chakat-da-se-poyavi-noviyat-simeon-sakskoburggotski", "text": "\"Днешните протести не са срещу комунизма както бяха през 90-те години. Те не са и за настоящето, а за бъдещето. Наблюдаваме нещо, сравнимо с появата на новия Симеонов Сакскобургготски, но ние не знаем кой е той. Когато НДСВ дойде на власт през 2001 г., детронира натрупаното недоволство. В момента предстои същият нов политически етап\". Това заяви пред БНТ1 социологът Андрей Райчев.  \"Протестиращите не са бедни хора. Особено шофьорите не вярвам да не могат да си позволят да дадат 15 лв. отгоре. Тук не става въпрос за протести на умните и красивите, не са хората с бележките за електричеството, които свалиха кабинета на Борисов, не са хора, които не могат да си купят салам. Държавата ни е стигнала до хубаво място, следователно претенциите са по-големи и не искаме само да закрепим положението\", коментира Райчев.  \"БСП няма да вдигне наплива към партията си с тези протести. Идеята, че левицата ще получи 2 млн. избиратели е безумна. Корнелия Нинова и екипът ѝ изчакват, но те не са организатори на демонстрациите. Народът не разглежда \"лошия\" ГЕРБ и \"добрата\" БСП, а има цялостно отвращение към елита. Той казва - \"всички сте крадци и лъжци\". Протестиращите не искат правителството да падне. Ако реши, това може да стане за два часа. Протестиращите не искат и БСП, защото не виждат в нея розовата мечта. Хората започнаха да разделят Бойко Борисов от ГЕРБ. За тях министър-председателят е приемлив, но проблемите му идват от кметовете, защото хората най-пряко виждат какво правят те в общината им\", коментира Райчев.   \"Президентът Румен Радев изразява настроението на протестиращите. В същото време на Бойко Борисов му трябва причина, за да хвърли пешкира. Засега списъкът с нови проекти е къс и включва Слави Трифонов и Мая Манолова. Омбудсманът обаче е много ценна за БСП, защото е силна фигура в партията.  Предстои хвърлянето на чували с пясък Първият ще е Валери Симеонов. Засега от ГЕРБ казват, че няма да го жертват, но не се значе докога ще продължи това\", каза още Райчев. Той не изключи Борисов да постъпи като Иван Костов, който излезе от ОДС и направи ДСБ, за да има място в политиката.", "date": "2018.11.16", "title": "Андрей Райчев: Протестиращите не искат оставка на кабинета, а чакат да се появи новият Симеон Сакскобургготски"}
{"url": "https://www.faktor.bg/bg/articles/balgariya-e-chetvarta-po-rast-na-inflatsiya-v-es", "text": "Πoтpeбитeлcĸитe цeни в eвpoзoнaтa и цeлия Eвpoпeйcĸи cъюз пpeз oĸтoмвpи ca нapacнaли c 2,2% в гoдишнo изpaжeниe. B cpaвнeниe c пpeдxoдния мeceц пoĸaзaтeлят пoĸaзвa pъcт oт 0,2%, пoĸaзвaт oĸoнчaтeлнитe дaнни нa Еurоѕtаt. Meceц пo-paнo инфлaциятa oтчeтe pъcт oт 2,1%. A цeлeвaтa cтoйнocт нa пoĸaзaтeля нa Eвpoпeйcĸaтa цeнтpaлнa бaнĸa e мaлĸo пoд 2 нa cтo. Бeз oтчитaнeтo нa тaĸивa вoлaтилни фaĸтopи ĸaтo цeнaтa нa eнepгoнocитeлитe, xpaнитe и aлĸoxoлa (индeĸc СРІ Соrе), пoтpeбитeлcĸитe цeни пpeз oĸтoмвpи ca ce пoĸaчил c 1,1% нa гoдишнa бaзa. Πpeдxoднитe двa мeceцa пoĸaзaтeлят oтмeтe pъcт oт 0,9% Cтoйнocттa нa eнepгoнocитeлитe e пoдcĸoчилa c нoви 10,7% нa гoдишнa бaзa, cлeд pъcтa им oт 9,5% пpeз ceптeмвpи. Xpaнитeлнитe пpoдyĸти, aлĸoxoлa и тютюнeвитe издeлия ca пo пocĸъпнaли c 2,2% в cpaвнeниe c pъcтa им oт 2,6% мeceц пo-paнo. Цeнитe нa ycлyгитe ca нapacнaли c 1,5% зa гoдинa, cлeд ĸaтo ce пoвишиxa c 1,3% пpeз пpeдxoднитe oĸтoмвpи дaвa мeceцa.", "date": "2018.11.16", "title": "България е четвърта по ръст на инфлация в ЕС"}
{"url": "https://www.faktor.bg/bg/articles/vkaraha-v-zatvora-za-4-godini-legendarniya-varnenski-mitnichar-fozi", "text": "Легендарен митнически началник, уволняван и връщан на работа четири пъти, влезе в затвора за 4 г., но успя да спаси от конфискация имущество за 265 хил. лв. Бившият шеф на митниците в Олтоманци и Гюешево Георги Владимиров-Фози бе осъден от Върховния касационен съд (ВКС) на 3 октомври за подпомагане на контрабандата на близо 1 млн. кутии цигари на стойност 2 347 950 лв. през 2011 г. Вестта за влизането му в затвора го завари като началник на митница “Олтоманци”, където бе възстановен на работа през лятото на 2018 г, разкрива в свое разследвана Ана Михова от  Наред с лошата новина обаче го споходи и добра. Комисията за противодействие на корупцията и отнемане на незаконно придобито имущество (КПКОНПИ) иска от съда да вдигне запора върху имотите му. Причината - той е оправдан по обвинението за участие в организирана престъпна група. Случаят на Фози е от 2011-2012 г., когато все още действа първият закон за отнемане на имущество, придобито от престъпна дейност. По силата на този отменен вече закон наказателният процес е тясно обвързан с делото за конфискация. Тоест, когато някой е оправдан, няма и дело за отнемане на имуществото. Първоначалното обвинение на митничаря Фози е, че е  действала от 25 август 2011 г. до септември 2011 г. То обаче пада в съда. Оневинен е и по обвинението, че е помагал при контрабандата като длъжностно лице, защото през лятото на 2011 г. той не е на работа в митниците, възстановен е като шеф на митница “Олтоманци” на 6 февруари 2012 г. По това време Фози има фирма за търговия с цигари и алкохол. Според съда, макар и да не е бил на работа в митниците, той добре е познавал работата и точно затова е потърсен от основния организатор на контрабандната схема – показно разстреляни бизнесмен Борислав Манджуков, прочул се и като спонсор на младежкото БСП. Конспирацията започва в средата на август 2011 г., когато убитият на 24 март 2014 г. Манджуков се захваща да финансира и организира вноса на два тира цигари без бандерол от Гърция. Манджуков и Фози са близки и бизнесменът разчита на помощта на приятеля си при контрабандата. В групата, станала известна като “Цигараджиите”, са още братята Борис и Асен Поборникови, Пламен Георгиев и Олег Падалски. Те са осъдени условно през 2015 г., след като признават вината си и сключват споразумение със съда. Според разследващи Асен Поборников е име в контрабандата на цигари. Подготовката за поредната пратка, в която се включва и Фози, започва с 250 000 евро, които Манджуков дава на един от групата - Пламен Георгиев. Задачата на Георгиев и Асен Поборников е да намерят шофьор на тир, с когото да превозят цигарите. Георгиев успява да склони свой приятел, инкасо охранител, да го придружи и да му помогне “за работа, от която щял да остане доволен”. Охранителят сменя дежурствата си и взема дрехи за няколко дни. Задачата на Олег Падалски е да даде своя камион с ремарке за превоза на цигарите. На 16 август Пламен Георгиев и шофьорът потеглят към Гърция с микробус, в който предварително натоварват от склад в Западна промишлена зона - Варна, кутии с обувки, продавани в магазините на Манджуков. Те били за прикритие на курса за купуването на цигари без бандерол, които да транспортират в страната. Със себе си мъжете носят и парите, които им е дал Манджуков, за да платят цигарите. Докато пътуват, Пламен Георгиев на няколко пъти говори с Фози, който се интересува кога ще пренатоварят обувките в тира. По инструкция на Манджуков Пламен Георгиев оставя парите на съхранение в стопанисвано от бизнесмена чейндж бюро. По-късно се среща с Фози, за да обсъдят превоза. Тогава обаче се натъкват на първия проблем. Застраховката “Зелена карта” на камиона е изтекла.  на товарния автомобил. Отива до застрахователен брокер и подновява задължителната застраховка “Гражданска отговорност” със зелена карта от 18,50 часа на 16 август 2011 г. После я дава на шофьора. Пламен Георгиев пък му дава пари за гориво и други транспортни разходи. А Асен Поборников дава указания къде да отиде тирът. На шофьора е връчен и телефон с българска карта, чрез която да поддържа връзка с Поборников. В тира са натоварени кутиите с обувки. Още същия ден камионът потегля през Кулата за Гърция. Вечерта Манджуков и приятелката му се срещат с Фози в заведение. Бизнесменът дава указания как да стане сделката, като набляга, че не бива да се предават парите, преди да се види стоката. На 17 август 2011 г. в 1,48 ч Пламен Георгиев, а в 1, 59 ч и Фози - като пешеходец - минават Кулата. В 1,51 ч Пламен Георгиев съобщава на Манджуков по телефона, че са вече в Гърция. В друга кола - “Ауди А8”, пътуват братята Поборникови. На 18 август Асен се чува по телефона с гръцките си доставчици, среща се с тях и им дава капаро. Уговорено е и мястото, на което да стане предаването на стоката. Шофьорът обаче не успява да го открие и затова е определено друго. Там камионът е предаден на грък, който го откарва до склад, за да го натовари с цигари. По-късно през деня камионът е върнат, а Поборников плаща на гърците останалата част от договорената сума. Както е поръчал Манджуков, Поборников проверява тира и се оказва, че част от кашоните са пълни със стиропор. Това доста ядосва групата. Започват десетки разговори с гърците и Фози. Той пък лично пристига при камиона, за да се увери в измамата. Все пак гърците се връщат обратно, а Фози и компания отново им дават камиона, за да го дотоварят. Като компенсация за “малката измама”, която искали да врътнат, връщат и част от дадените им пари. Този път Фози лично се качва в камиона, прави проверка на натоварената стока и тирът потегля. През нощта обаче Асен Поборников се обажда на шофьора и му съобщава, че плановете за преминаването на границата са променени и може да спре да почине. Шофьорът паркира и заспива. Сутринта обаче изненадата му е голяма, когато не успява да запали заради сериозен технически проблем. Налага се нова намеса на Фози. Той отново лично се заема да решава проблема. Отива на място да види какво става, а по-късно същия ден отново се връща с гръцки майстор, който обаче също се оказва безпомощен. Налага се купуването на нов влекач. Задачата е поверена на Олег Падалски и Борис Поборников, които са в България. Те намират човек с влекач. На 21 август следобед Олег Падалски и Борис Поборников пристигат при авариралия камион. Те носят със себе си и резервна част, и нужните инструменти и го поправят. Камионът потегля към Кулата, но не минава границата, а малко преди нея спира да чака нови указания. Междувременно е преценено, че е по-удачно да се използва новозакупеният влекач, който е докаран от България в Гърция. Влекачите са разменени, а ремаркето, натоварено с цигарите, е прикачено към тира. Тук вече идва  Той преценява кога е удачно да мине камионът. Според него е добре тирът да бъде изцяло натоварен, защото тарифата за преминаване през границата не зависи от това дали е пълен със стока, или не. Фози и Асен Поборников обсъждат и в коя точно смяна ще бъдат пропуснати безпроблемно през граничния пункт. След преценка на ситуацията дават указания на шофьора да мине през Кулата след два дни между 14 и 16 часа. Най-после на 23 август 2011 г. в 15 ч, 24 мин и 41 сек камионът минава безпрепятствено. Зад волана на тира е Борис Поборников. Размяната на шофьорите малко преди границата става по нареждане на брат му Асен. Същинският шофьор минава границата като пешеходец. Камионът не е проверен от митничари. Причината - пратката е контролирана и всъщност групата от дни е подслушвана. Ролята на Фози в конкретния случай е да подпомогне влизането в страната на камион с цигари без бандерол, обяснява съдът в мотивите си към присъдата. “Съдействието му към дейността на тази група приключило с успешното преминаване на натоварения с акцизни стоки без бандерол товарен автомобил през границатана 23 август”, сочат магистратите. От границата камионът потегля към Западна промишлена зона във Варна, а служители на ГДБОП го следят от Благоевград до пристигането му в морската столица. Разтоварването на цигарите също е наблюдавано от антимафиоти. На 24 август цигарите са иззети от полицията. Разследващите стигнали до склад в Западна промишлена зона-Варна, който се оказва собственост на Транспортноспедиторска кантора ЕООД - Борислав Гуцанов. Там са открити още 510 мастербокса цигари, съобщи тогаа bТВ.  Гуцанов поздрави МВР за успешната операция, но заяви, че няма нищо общо с нея, оправдавайки се, че продал склада преди повече от година. Борислав Гуцанов е бивш председател на варненския общински съвет. Той бе отстранен от поста, след като бе арестуван в началото на 2010 година в акция „Медузите”. Според оперативни разработки, Фози е имал покрвителството на шефове от БСП. В политическите централи тогава се говореше, че кюстендилска депутатка е отмаряла на екзотични дестинации с хора от Тройната коалиция и Фози. Дали митничарят ще изкара пълната си присъда в затвора, или след 2 г. ще поиска предсрочно условно освобождаване и ще излезе по-рано, тепърва ще се разбере. Едно обаче е сигурно, - че вече няма да бъде върнат в митниците, защото законът не го позволява.", "date": "2018.11.16", "title": "Вкараха в затвора за 4 години легендарния варненски митничар Фози"}
{"url": "https://www.faktor.bg/bg/articles/tsvetan-tsvetanov-uchastva-v-tseremoniyata-po-otkrivaneto-na-novoto-krilo-na-bolnitsata-v-rakovski", "text": "Председателят на ПГ на ГЕРБ и зам.-председател на партията Цветан Цветанов участва днес в церемонията по откриването на новото крило на МБАЛ „Раковски“. Заедно с него лентата преряза и кметът на Раковски и административен секретар на ГЕРБ-Пловдив област Павел Гуджеров. На събитието присъстваха също народните представители от ГЕРБ – Пловдив област Младен Шишков и ген. Константин Попов, областният координатор на ГЕРБ-Пловдив област Георги Мараджиев, председателят на Общински съвет – Раковски Георги Лесов, зам.-кметове, общински съветници и кметове на населените места в общината.  За реализиране на обекта правителството на Бойко Борисов отпусна 150 000 лв. целеви средства. Общата стойност на новото крило  е 550 000 лв., като 200 000 лв. от тях са от бюджета на община Раковски и 200 000 лв. от Търговското дружество на МБАЛ Раковски. В новото крило на здравното заведение ще се помещават детското отделение и административно - стопанският блок. По време на откриването Цветан Цветанов подчерта, че няма по-ценно нещо от здравето и че новата придобивка ще даде допълнително спокойствие на жителите на града. „Опитът може и да е много важен за един управленец, но не бива да подценяваме и енергията на младите. Доказателство за това са кметът Павел Гуджеров и депутатът Младен Шишков. Те работят в интерес на гражданите и сме длъжни да ги подкрепим в тази тяхна благородна мисия“, посочи Цветанов.  Той разказа, че принос за построяването на новото крило на болницата в Раковски има и бившият председател на ЕП Ханс-Герт Пьотеринг. „Когато Пьотеринг преди години представи своя книга в България, той ни помоли събраните средства от нея да отидат за католическа общност в страната. Ние насочихме тези средства към Раковски и те впоследствие бяха използвани, за да се даде старт на изграждането на това ново крило, което откриваме днес. Уверен съм, че бившият председател на ЕП днес е доволен от това наше решение“, сподели председателят на ПГ на ГЕРБ. „Както ни е известно заболеваемостта на населението непрекъснато расте. Това налага ежедневно да се насочват болни деца към други лечебни заведения. Затова чрез разширението на детското крило ще се намалят тези неудобства, ще осигурим добри условия за лечението на най-малките пациенти, както и ще бъдат изпълнени изискванията на Регионалната здравна инспекция“, каза при откриването кметът на Раковски Павел Гуджеров. В южното крило на болницата е разположена  легловата база за детското отделение /4 болнични стаи с по 2 легла със санитарен възел/, както и стая за игра. В северното крило са разположени 4 бр. приемни лекарски кабинети. На втория етаж над детските болнични стаи ще бъде административният блок на болницата. Председателят на ПГ на ГЕРБ и зам.-председател на партията Цветан Цветанов се по-късно тази вечер с католическите свещеници от община Раковски. Срещата се проведе в читалище „Св.Св. Кирил и Методий“ в кв. „Генерал Николаево“ в Раковски, като на нея присъстваха и кметът на Раковски Павел Гуджеров и депутатът от ГЕРБ-Пловдив област Младен Шишков.  Основна тема на разговора бе Законът за вероизповеданията. Цветанов увери присъстващите, че след като първоначалният вариант на законопроекта е създал притеснения сред вероизповеданията, са проведени допълнителни разговори и вече всички притеснения са изчистени. „Мога да ви уверя, че чужди граждани ще могат да осъществяват служение в България след като са изпратили уведомително писмо до Дирекция \"Вероизповедания\"“, каза той. Цветан Цветанов обясни, че дарения ще могат да се правят както досега, защото такова е било желанието на всички вероизповедания в страната. „Също така искам да ви уверя, че финансирането на вероизповеданията се запазва по същия ред. Всички промени, които правим, са само и единствено с цел да се избегне радикализацията“, уточни председателят на ПГ на ГЕРБ и посочи, че проблем няма да има и с обучението на католическите свещеници в чужбина. Цветанов бе категоричен, че и протестантите ще могат да изповядват религията си без никакъв проблем.", "date": "2018.11.16", "title": "Цветанов обсъди с католическите свещеници в Раковски Закона за вероизповеданията (обновена)"}
{"url": "https://www.faktor.bg/bg/articles/advokat-markovsk", "text": "Бившият кмет на столичния район „Младост” Десислава Иванчева и бившата ѝ заместничка Биляна Петрова все още са в ареста. Това обяви по Нова телевизия адвокат Марин Марковски.  По-рано днес Специализираният съд реши да измени мярката на Иванчева и Петрова и да ги пусне под домашен арест.  Адвокат Марковски обаче обясни, че и двете все още са в ареста. „Всеки, който е разпоредил тя да остане в ареста, след освобождаването ѝ от съда, и тези, които я задържат, извършват престъпление, за което се предвижда лишаване от свобода. Казва се: Незаконно задържане от длъжностно лице”, заяви Марковски.  „Надявам се всички, които по веригата отговарят за нейното освобождаване, веднага да я освободят”, заяви Марковски.  „Незабавно прокуратурата е пуснала протест – това е абсолютно забранено от закона”, коментира Марковски и допълни, че здравословното състояние на Иванчева е лошо.  „Има пряка опасност за здравето и живота ѝ”, каза Марковски.", "date": "2018.11.16", "title": "Адвокат Марковски: Иванчева е още в ареста, въпреки решението на съда"}
{"url": "https://www.faktor.bg/bg/articles/prezidentat-na-slovakiya-nagradi-s-byal-dvoen-krast-balgari-opalchili-se-sreshtu-okupatsiyata-na-chehoslovakiya-prez-1968", "text": "Днес на специална церемония в посолството на Словашката република в София посланикът Мануел Корчек връчи тържествено държавното отличие на Словашката република „Бял двоен кръст\". С този орден президентът на Словакия Андрей Киска награждава тримата български студенти от специалност „История\" на Софийския университет – Едуард Генов (посмъртно), Валентин Радев (посмъртно) и Александър Димитров, които през есента на 1968 г.  организират протести и разпръскват позиви в София и Пловдив срещу българското участие в окупацията на Чехословакия. Тримата антикомунисти са разкрити и арестувани от ДС. Получават порицание, изключване от Комсомола, изключване от Софийския университет и са осъдени различни срокове затвор. Едуард Генов получава първоначално 5 години затвор и после още 8 години вътрешна присъда. Преди ден Александър Димитров, Едуард Генов и Валентин Радев бяха почетени в Прага от Чешкия сенат. Днес на изключително трогателно тържество в посолството на Словакия тримата получиха държавно отличие за заслуги към демокрацията и свободата. Орденът на Едуард Генов получиха неговите синове Гено и Цоню, които долетяха специално за церемонията от САЩ. Орденът на Валентин Радев ще взе съпругата му Виолета заедно със синовете Андрей и Стефан. Александър Димитров получи лично високото отличие.", "date": "2018.11.16", "title": "Президентът на Словакия награди с „Бял двоен кръст\" българи, опълчили се срещу окупацията на Чехословакия през 1968 г."}
{"url": "https://www.faktor.bg/bg/articles/obrat-ivancheva-i-zamestnichkata-bilyana-petrova-ostavat-v-aresta", "text": "Отстраненият кмет на столичния район „Младост” Десислава Иванчева и заместничката й Биляна Петрова да излязат под домашен арест. Това реши Специализираният наказателен съд. Часове по-късно обаче настъпи обрат – Апелативният съд реши да останат в ареста. Това се случи, след като Специализираната прокуратура протестира пускането от ареста на Иванчева и заместничката ѝ Биляна Петрова. От държавното обвинение не са съгласни с довода на съда и поискаха да се спре незабавното изпълнение на мерките за неотклонение. Апелативният съд го потвърди. Иванчева и Петрова прекараха 214 дни в ареста и в Сливенския затвор. С обвинение за искан подкуп от 500 000 евро и получени 70 000 евро. Разказът на подсъдимите, както и заключенията на вещи лица, че Иванчева и Петрова са в депресивно състояние, което се влошава, че имат нарушена концентрация и че искат да се лекуват вкъщи, убедиха съдията, че трябва да напуснат следствения арест. Решението предизвика аплодисменти и прегръдки.  „Вече двойна експертиза казва, че психически не сме добре. Когато психически не си добре, ти не можеш да се концентрираш и не можеш да се подготвиш подходящо, за да можеш да обориш, да се пребориш. Ние ще докажем, че не е имало никакво авторство от наша страна и не сме искали никакви пари”, заяви Десислава Иванчева. „Искам да благодаря на съдебния състав за проявената човещина и че искат да се спазват условията за справедлив процес”, допълни Биляна Петрова. Иванчева и Петрова не са били на свобода от 17 април, когато бяха задържани пред Спортната палата при мегаакция на спецпрокуратурата.  Делото е все още в началото.", "date": "2018.11.16", "title": "Обрат: Остават в ареста Иванчева и заместничката ѝ Петрова"}
{"url": "https://www.faktor.bg/bg/articles/novo-delo-sreshtu-berluskoni", "text": "Бившият италиански премиер Силвио Берлускони, срещу когото бяха водени няколко дела, отново ще отговаря пред съда за подкупване на свидетел по дело за компаньонки, предаде Франс прес. Съдът в южния град Бари насрочи първото съдебно заседание по случая за 4 февруари 2019 г. Процесът е свързан със събития от 2008-2009 г., когато младият и амбициозен предприемач от Бари Джанпаоло Тарантини водел компаньонки на партитата, организирани в жилищата на Берлускони в Рим и Сардиния, за да привлече вниманието му.  Обвинен в склоняване към проституция, Тарантини беше осъден на първа инстанция на осем години затвор, но обжалва и процедурата по обжалването още не е приключила, предава БТА. Успоредно с това 82-годишният Берлускони е обвинен, че е платил на бизнесмена \"стотици хиляди евро, осигурил му е правна помощ и работа\", за да не издаде в хода на делото най-пикантните подробности от тези партита. Бившият премиер вече е обект на съдебни следствия и продължаващи дела за подкупване на свидетели в Милано, Сиена, Рим и Торино. Той е обвинен, че е платил милиони евро, купувайки мълчанието на участници в неговите партита. Както и при останалите дела, медийният магнат не отрече, че е плащал на Тарантини, а обясни, че само е \"помогнал на един човек и на семейство с деца, които са имали и все още имат сериозни финансови затруднения\".", "date": "2018.11.16", "title": "Берлускони с ново дело, обвиняват го в подкуп на свидетели"}
{"url": "https://www.faktor.bg/bg/articles/netanyahu-obyavi-predsrochni-parlamentarni-izbori-v-izrael", "text": "Срещата между министър-председателя на Израел Бенямин Нетаняху и министъра на образованието Нафтали Бенет завърши с решение за провеждане на предсрочни парламентарни избори в страната, съобщава вестник The Jerusalem Post. От редакцията поясняват, че решението за точната дата за провеждането им ще бъде взето в неделя в рамките на заседание на лидерите на партиите от управляващата коалиция. Според израелското законодателство изборите може да бъдат организирани най-рано 90 дни след датата на разпускането на Кнесета. Това означава, че вотът вероятно ще бъде насрочен за периода между месеците март и май догодина.  В сряда министърът на отбраната на Израел Авигдор Либерман подаде от оставка от поста си след среща на партията „Наш Дом Израел“ в парламента. „Наистина съм тук, за да обявя оставката си като министър на отбраната“, заяви Либерман на пресконференция веднага след заседанието на партията, лидер на която е той самият. „Опитах се да остана верен член на кабинета и да дам гласност на друга гледна точка, дори и на висока електорална и политическа цена“, заяви тогава вече бившият военен министър. Но постигнатото във вторник примирие с „Хамас“ „не може да бъде интерпретирано по никакъв друг начин, освен като предаване пред терора. Това ще навреди много на сигурността ни в дългосрочен план“, допълни Либерман.  Изданието отбелязва, че политическата битка за Министерството на отбраната вече е започнала, след като министърът на образованието Нафтали Бенет (Лидер на „Еврейски Дом“ (Баийт Йехуди) – религиозна дясна партия – бел. р.) и няколко министри от „Ликуд“ (дясна ционистка – бел.р. ) се обявиха за законни наследници на Либерман. Нетаняху предпочете провеждане на предсрочни избори, за да запази мнозинството на коалицията. Решението на Либерман дойде по-малко от 24 часа, след като кабинетът одобри примирието в Ивицата Газа, договорено с посредничеството на Египет. Докато от кабинета на премиера заявиха, че министрите единодушно са се съгласили с решението, четирима негови членове обявиха, че са срещу споразумението – Либерман,министърът по въпросите за Ерусалим и защитата на околната среда Зеев Елкин („Ликуд“), министърът на образованието Нафтали Бенет („Еврейски дом“)и министърът на правосъдието Айелет Шакед („Еврейски дом“). „Изявлението за предполагаемата подкрепа на министъра на отбраната Авигдор Либерман за спирането на атаките по Ивицата Газа са фалшиви новини“, съобщиха от канцеларията на бившия военен министър. „Позицията на министъра на отбраната е последователна и той не я е променил“. Седмици по-рано по време на среща на „Наш Дом Израел“ Либерман призова за по-твърд поход към „Хамас“, отбелязва още изданието. „Няма път към споразумение с „Хамас““, заяви той. „Няма да възстановяваме мира и тишината в Юга без да нанасяме най-тежките удари, на които сме способни“.", "date": "2018.11.16", "title": "Нетаняху обяви предсрочни парламентарни избори в Израел"}
{"url": "https://www.faktor.bg/bg/articles/rosen-plevneliev-lustratsiyata-shteshe-da-e-neshto-mnogo-polezno-za-balgariya", "text": "„Аз заставам на позицията, че лустрацията щеше да се отрази изключително позитивно на България, ако беше направена на време, така както другите го направиха, по най-демократичния начин”. Това заяви президентът (2012-2017) Росен Плевнелиев по време на двудневната българо-германска конференция „Състояние и актуални задачи за преосмисляне на тоталитарния комунистически период в България”, организирана в Гьоте институт в София, започнала в четвъртък (15 ноември 2018 г.), съобщава Плевнелиев, който участва във форума, е единственият български президент, който не допусна в президентската администрация сътрудници на тоталитарните служби по време на своя мандат, като извърши предварителна проверка за принадлежност на кадрите си, а също така възприе политика за неназначаване (издаване на президентски указ, б.а.) на посланици с досиета. По думите му и „днес ние продължаваме да имаме притеснения, съмнения, да се раздираме от задкулисни сценарии. В основата на всичко това стоят винаги агенти на Държавна сигурност”. Изявлението и позицията на българския президент (2012-2017) обаче останаха нечути от българската общество, защото събитието в Гьоте институт беше подминато от българистките медии. Плевнелиев реторично запита „колко щеше да е различна България, ако досиетата на Държавна сигурност бяха извадени в началото на 90-те години, както другите страни го направиха. Колко по-различна щеше да е България, ако всички агенти на Държавна сигурност бяха осветени”.  Плевнелиев заяви още: „И днес ние се чудим къде те не са, след като Комисията по досиетата установи хиляди агенти в министерствата, в администрацията. Те са политолози, социолози, те формират общественото мнение, бомбардират народа с пропагандните си машини денонощно и никой не може да ги спре. Налагат липсата на морал, обичат липсата на ценности и ни бута със страшна сила в собственото си блато, където няма ценности и перспектива, защото това е тяхната игра.” Според него България е щяла да бъде много по-различна „ако бяха успели достойните усилия на много хора в тази държава, от тези които бяха репресирани и не търсиха възмездие, но те искаха истината просто да бъде казана и разказана на следващите поколения”. „Ако младите хора не научат историята, тя ще се повтори. Трайният мир е свързан с научените уроци от историята, така че комунизмът и всички форми на човеконенавистни режими да не могат да се повторят. Ако ние не научим уроците от историята, ако ние не се изправим пред истината за този човеконенавистен и човекоубийствен режим, ако ние не покажем историята на България такава, каквато е била, с хубавото и с лошото, ние създаваме предпоставки за напрежение, за конфликти”, допълни държавният глава в периода 2012-2017 г. Но не скри, че сред младите хора има невежество по отношение на това, което е било при комунизма. Цари романтичен подход към тоталитарната диктатура. В ХХI век се откриват паметници на комунистически фигури. Според него няма нищо по-лошо от манипулираната история. „Няма нищо по-трагично от това да виждаме в парламента, за съжаление това днес е факт, как липсва политическата воля да се изправим пред истината, която да приемем и да предадем на поколенията”, смята той. Плевнелиев заяви своята категорична подкрепа към „тези, които полагат изключително тежък труд в Комисията по досиета, на която последните 11 години 10 пъти им искаха оставката и то все в една и съща политическа сила – БСП”. „И днес има политически сили в парламента, които всячески се опитват да пречат на Комисията по досиетата, на която благодаря от все сърце за достойния национално отговорен труд, който рано или късно ще ни помогне да стигнем до истината”, заяви Плевнелиев. По думите му нашето общество страда изключително от това, че истината за режима на БКП се манипулира. Президентът посочи:„Направи се немалко и аз стискам ръката на всички, които положиха усилия, труд, нерви, за да стигнем до една ситуация, в която може да кажем, че България в това отношение не е Сърбия, където досиетата на тайните служби още стоят затворени. Ние сме по-напред от Македония, Словения, Хърватска, но не можем да кажем, че сме Германия. Може само да се поучим от достойния и честия начин, по който невският народ се изправи пред тежестта на истината и го предадоха по най-хуманния начин на поколенията. Дори не сме Чехия, не сме Полша, Унгария, дори не сме Словакия – държави, които много по-навреме се справиха с тази задача. Днес те летят със съвсем други крила и постигат съвсем други икономически резултати и успехи. Заявявам го най-откровено. Най-големият грях на прехода е манипулираната и недоизказана истина за комунистическия режим и тайните му служби, за това, че ние не се изправихме пред комунистическата власт и нейните служби и техните тролове, за да може веднъж за винаги да гледаме напред, стъпили на здрава основа.” Плевнелиев заключи, че разкриването на истината за комунистическия режим е „стратегически важно и благородно дело”, а Германия е тази нация, която успя да се поучи от миналото, както никой друг.", "date": "2018.11.16", "title": "Росен Плевнелиев: Лустрацията щеше да е изключително полезна за България"}
{"url": "https://www.faktor.bg/bg/articles/evrodeputati-iskat-amazon-da-spre-prodazhbata-na-stoki-sas-savetski-simvoli", "text": "Група депутати от Европейския парламент поиска от \"Амазон\" да спре продажбата на стоки онлайн, на които има съветски символи. Това съобщи евродепутатът от Литва Антанас Гуго. По думите му, жалбата е подписана от 27 парламентаристи от 13 държави. Те вярват, че дрехите и сувенирите със сърп и чук са символи на тоталитарния режим и продажбата им \"демонстрира липса на съчувствие и разбиране за милионите европейски граждани, които също са клиенти на\" Амазон \". \"Ние не трябва да позволяваме символи, които за милиони означава окупация, страдание и убийство, да бъдат прославени в общество на свободни хора, какъвто е Европейският съюз\", каза Гуга. Той се надява, че компанията ще спре продажбата на такива стоки \"в името на ценностите на демокрацията и свободата на народите в Европа\". Той настоя от ЕК да йаже за мерките, които предприема, за да забрани символите на тоталитарните режими в ЕС.", "date": "2018.11.16", "title": "Евродепутати спират онлайн търговията на дрехи със съветски символи"}
{"url": "https://www.faktor.bg/bg/articles/tereza-mey-pred-izpitanie-gotvyat-vot-na-nedoverie-kam-kabineta", "text": "Във Великобритания се появиха сведения, че премиерът Тереза Мей ще бъде изправена пред гласуване на вот на недоверие следващата седмица. Репортер на „Дейли телеграф“ съобщи днес, позовавайки се на източници на „брекзитиърите“, че следващата седмица, най-вероятно във вторник, ще бъде гласуван вот на недоверие в премиера, посочва БНР. Това означава, че в „Комитет 1922“ са постъпили необходимите 48 писма от депутати от Консервативната партия, за да бъде задействана процедурата. Председателят на комитета Греъм Брейди обаче не потвърди тази информация, въпреки че още депутати съобщиха в социалните мрежи, че са подали писма. Дори 48 писма вече да са постъпили, бунтарите явно си дават сметка, че ако премиерът спечели гласуването, те няма да имат право на внасяне на нов вот през следващите 12 месеца, както е по закон. В същото време стана ясно, че министърът на околната среда Майкъл Гоув няма да подаде оставка. Добра новина за Тереза Мей е и тази, че и други министри, които принцип са за по-твърд Брекзит, като Лиъм Фокс, Крис Грейлинг, Пени Мордант и Андреа Ледсъм, са решили да останат в кабинета. Междувременно две анкети – на YouGove и Sky Data – показват, че в момента 54 процента от британците предпочитат страната им да остане в ЕС.", "date": "2018.11.16", "title": "Тереза Мей пред изпитание - готвят вот на недоверие към кабинета?"}
{"url": "https://www.faktor.bg/bg/articles/ek-startira-protsedura-sreshtu-italiya-zaradi-prekomeren-defitsit", "text": "Европейската комисия ще започне процедура срещу Италия за прекомерен бюджетен дефицит на 21 ноември, след като Рим се противопостави на възраженията на Брюксел срещу плановете му да заема и да харчи повече през идната година. Това заявиха пред Ройтерс три източника, запознати с процедурата, съобщава БТА. Във вторник италианското правителство представи на комисията отново същия проектобюджет, със същите клаузи, които Брюксел отхвърли през октомври като противоречащи на европейските норми. \"Комисията ще представи доклада си. . .за започване на процедура по прекомерен дефицит в сряда\", посочи високопоставен европейски представител.", "date": "2018.11.16", "title": "ЕК стартира процедура срещу Италия заради прекомерен дефицит"}
{"url": "https://www.faktor.bg/bg/articles/korneliya-ninova-dokato-sam-lider-n", "text": "„Представих бюджета на ГЕРБ и алтернативния на БСП във Видин. Един човек стана и ми каза: „бюджетът си е бюджетът, гладът си е глад“. Заплатите на депутатите, президента и премиера растат според средната. Никъде по света няма такава практика. С повишаване на максималния осигурителен праг, ще се намерят 800 млн. лв. за по-високи доходи“. Това заяви пред Нова ТВ Корнелия Нинова.  „Има над 1,5 млн. души, които живеят на прага на бедността. Етикетът стабилност на това управление не върви. Ние правим наш бюджет, в който няма популизъм и знаем от къде да вземем пари за него. Миналата година отново беше отхвърлен нашият. Като погледнете, на края на година ГЕРБ изпълни нашия бюджет. Увеличението на доходите не се разпределя справедливо сред хората“, каза още лидерът на БСП.  „Синдикатите също са съгласни с нас, че пенсиите трябва да се преизчислят. Левите партии сме за по-ниски данъци, както е случаят за старите коли. 8000 души изписват 8 млрд. лв. чрез данък дивидент. Според нея има голямо неравенство между хората.  Пример, че от БСП били различни с президента бил, че той не иска оставката на Борисов, докато БСП настоявали за предсрочни избори. „Постоянно ни правят забележки, че мислим еднакво. Ето, виждате една точка, по която имаме различия“, обясни социалистката. Целта на другарите, които обикалят страната, била да представят „Визия за България\". Документът бил надпартиен и се харесвал от много десни хора.  „Разногласията в БСП са насочени към мен. Вътрешно партийните си въпроси ще ги коментираме на вътрешни заседания. Докато съм председател на БСП, няма да има коалиция с ГЕРБ. Когато си изберете друг председател, правете, каквото си искате. Ще положа всички усилия, за да не се върне старият устав. Нека да опитват колегите да го променят“, закани се Нинова.", "date": "2018.11.16", "title": "Нинова се изрепчи на опозицията в БСП: Докато съм председател, няма да видите нов устав!"}
{"url": "https://www.faktor.bg/bg/articles/cheshkiyat-premier-nikoga-nyama-da-podade-ostavka-vapreki-protestite", "text": "Чешкият премиер Андрей Бабиш заяви, че никога няма да подаде оставка и отхвърли призивите на критиците си да се оттегли след обвиненията, че възпрепятства разследване за измама, предаде Ройтерс. \"Никога няма да подам оставка, никога. Запомнете всички: Никога\", заяви Бабиш на страницата си във Фейсбук.  Хиляди чехи излязоха на протест срещу Бабиш в Прага. Опозиционни политици, включително водачът на Гражданската демократическа партия Петър Фиала, днес отново призоваха премиерът да се оттегли, посочва ДПА   Опозиционни партии поискаха вот на недоверие към правителството, който се очаква да се състои следващия петък. Чешката социалдемократическа партия, партньор в правителството на Бабиш, обмисля дали да оттегли подкрепата си за кабинета след като обществено достояние стана запис, в който синът на премиера Андрей Бабиш-младши казва, че миналата година баща му поискал от него да се укрие, за да не бъде разпитан от полицията. Според осведомен източник обаче много от представителите на партията в парламента не са склонни на този вариант. Бабиш получи подкрепата и на президента Милош Земан, който вчера каза, че очаква обстановката да се успокои и заяви, че ще даде на Бабиш още един шанс да състави правителство, ако вотът в парламента го принуди да подаде оставка. Миналата година полицията обвини Бабиш и две от децата му, че са извършили измама, като преди десет години фалшифицирали собствеността на една от фирмите на Бабиш, за да може тя да получи субсидии от 2 милиона евро. Бабиш, който е бизнесмен милиардер и е един от най-популярният чешки политик,  отрича да е извършил закононарушение, отрича и твърденията за сина му, публикувани в новинарския сайт Сезнам.", "date": "2018.11.16", "title": "Чешкият премиер безцеремонен: Никога няма да подам оставка, въпреки протестите"}
{"url": "https://www.faktor.bg/bg/articles/karakachanov-kam-simov-fashizmat-marksizmat-leninizmat-ili-stalinizmat-sa-edno-i-sashto-urodlivo-yavlenie", "text": "Див скандал между ВМРО и БСП за евреите и фашистите вдигна градуса на напрежението в пленарната зала. Кавгата се заформи заради питането на социалиста Александър Симов към министъра на отбраната по повод награждаването на легионера Дянко Марков, който за соцпартията е фашист. Симов зададе въпрос с какъв мотив Марков е получил почетния знак на МО на 4 октомври, като го нарече \"един от създателите и активни участници в дейността на организацията Съюз на българските национални легиони\". Симов припомни и протеста на двете най-големи еврейски организации у нас - Шалом и Б'ней Б'рит.\" \"Тези организации заявиха, че това е реабилитация на един разкаял се участник на профашистка и антисемитска организация. С какви мотиви го предложихте?\", попита комунистът Александър Паунов, съвносител на актуалния въпрос. Каракачанов обясни, че е получил писмено предложение за награждаването на Марков от Съюза на възпитаниците на Военните на Негово Величество, Школа за запасни офицери и други организации. Министърът изтъкна заслугите му като ветеран, военен летец, който е бранил софийското небе от бомбардировките на съюзниците. Изброи и отличията му за заслуги. Българският антифашистки съюз също го е награждавал – миналата година, захапа Каракачанов. \"Награждаван е от царската, комунистическата и демократическата армия. Вие задавате въпроса \"този не е от нашите, този е мръсен фашист\"! За мен няма наши и ваши, всички са давали пепел за тази земя. В тази връзка съм награждавал и двама ваши!\", изригна Каракачанов. Социалистите видимо бяха изненадани, но не се дадоха. Симов припомни изказване на легионера за евреите. \"Преди 18 г. от тази трибуна Дянко Марков каза, че депортацията на враждебно население не е население, разбирай евреите\". \"Струва ми се, че флиртът на Министерство на отбраната с хора, изразяващи нацистки идеи в миналото, започнаха да стават твърде чести. Иво Антонов, вашият подчинен, беше сниман как прави нацистки символи\", разгневи се и Симов. Той обвини, че антикомунизмът без антифашизъм става дянкомарковщина. \"За мен фашизмът, марксизмът, ленинизмът или сталинизмът са едно и също уродливо явление. Колко души са били убити преди 9 септември и колко след – без съд и присъда. Аз съм историк, но не искам да влизаме в този дебат\", отвърна Каракачанов. \"Понеже ме питате за холокоста – отговорът е прост – България е единствената страна в Европа, която не позволи нейните евреи да бъдат депортирани. ВМРО активно участваше в тяхното спасяване. Аз ви питам обаче - какво направихте, вие, марксистите и ленинистите, след 9 септември?! Избихте ги като кучета! Като кучета ги избихте!\", провикна се Каракачанов, предвид убитите от Народния съд техни спасители на евреите. Двамата със Симов продължиха разпалено да се разправят и извън трибуната.", "date": "2018.11.16", "title": "Каракачанов просветли Симов: Фашизъм, марксизъм, ленинизъм, сталинизъм са едно и също уродливо явление"}
{"url": "https://www.faktor.bg/bg/articles/emil-radev-ne-tryabva-evropeyskite-sredstva-da-se-izpolzvat-kato-mehanizam-za-nalagane-na-sanktsii", "text": "Тази седмица Европейският парламент гласува своята позиция по предстоящите преговори за новата Многогодишна финансова рамка на Съюза, която ще обхване периода 2021-2017 г.   Според българския евродепутат Емил Радев Многогодишната финансова рамка е изключително важна, защото тя осигурява финансиране и подпомага развитието на регионите, основаването на хиляди малки и средни предприятия, икономическия подем, както и сигурността и охраната на външните европейски граници. В рамките на дискусията Радев приветства позицията на Европейския парламент за увеличаване на средствата по кохезионната политика, земеделие, пътна и железопътна инфраструктура, както и за миграция и защита на границите.   „В същото време обаче бих искал да предупредя срещу определени опити за обвързване на европейския бюджет с рамка за върховенство на закона, особено ако тя е разширена да включва демокрация и основни права, ако няма конкретни критерии за анализ и оценка на обвързаността на дадени нарушения с изразходването на европейските средства“, изложи позицията си българският евродепутат. Според него е изключително важно мерките, които биват предприемани в тази насока, да са позовани на европейските основополагащи договори, а не да представляват санкционен механизъм въз основата на политически пристрастия и да спират предоставянето на европейско финансиране за обикновените хора, които имат най-голяма нужда от фондовете. За информация, около 94% от бюджета на ЕС отива именно за гражданите, регионите, градовете, земеделците и предприятията, като едва 6% от тези средства се разходват за административните разходи на Съюза.   „На мнение съм, че предложението на Европейската комисия за временно спиране на европейските средства в следствие на нарушения на върховенството на закона трябваше да бъде по-добре анализирано, с предхождащо проучване на възможния ефект върху крайните бенефициенти и по-силно правно основание“, заключи своята теза Радев.   Очаква се, преди европейските избори през пролетта на 2019 г., постигането на добро споразумение относно новата рамка на бюджета за следващият програмен период.", "date": "2018.11.16", "title": "Емил Радев: Не трябва европейските средства да се използват като механизъм за санкции"}
{"url": "https://www.faktor.bg/bg/articles/obshtestvo/ulitsata/spipaha-dve-avtoshkoli-v-narusheniya", "text": "В две автошколи в Пловдив и в Пазарджик са констатирани нарушения след операция, проведена 13 и 14 ноември от служители от \"Икономическа полиция\", ГДНП, Националната агенция за приходите и Изпълнителната агенция \"Автомобилна администрация\", съобщава dir.bg. В проверена в Пловдив автошкола са установени пропуски при отчитането на приходите, за което е съставен протокол. При проверка на друг учебен център за подготовка на водачи в Пазарджик служителите на ГДНП и ИАА са установили, че дружеството е издало допълнителни картони на кандидат-курсистите, преместени от друга автошкола, което е в разрез с установените методологически изисквания.", "date": "2018.11.16", "title": "Спипаха две автошколи в нарушения"}
{"url": "https://www.faktor.bg/bg/articles/obraha-orazheen-magazin-v-stolichniya-kvartal-druzhba", "text": "Склад за газови и въздушни оръжия е бил обран рано тази сутрин в столицата. Апаши са проникнали в обекта, който се намира в столичния квартал „Дружба” 1 и са задигнали касата. Зад входната врата на склада е имало метална щора, която крадците са успели да разбият, съобщава bTV. Полицията издирва крадците. От полицията потвърдиха за престъплението. Все още не се знае каква сума е имало в касата. На мястото има полицаи. Разпитват се хора.", "date": "2018.11.16", "title": "Обраха склад за газови и въздушни оръжия в столичния квартал „Дружба”"}
{"url": "https://www.faktor.bg/bg/articles/nay-visokiyat-bonus-poluchen-v-targovskiya-registar-e-4805-lv", "text": "4805 лв. е най-високият бонус, изплатен в Агенцията по вписванията за периода на блокирането на Търговския регистър през лятото.  Това показват документи, с които в-к \"Сега\" разполага. Още четирима души от ръководството са взели от 4046 до 4301 лв. Не е ясно кои точно са служителите, които са работели денонощно по време на срива, но тлъсти премии са получили в цялата администрация на Агенцията по вписванията, включително и служители в отдел \"Счетоводство\", \"Протокол\", \"Човешки ресурси\", юристи и др.  Миналата седмица Агенцията по вписванията и министерството посочиха, че чистата сума на раздадените хонорари е 599 000 лв. Върху тях обаче са платени още 90 590 лв. във вид на осигуровки, с което общата сума от парите на данъкоплатците доближава 700 000 лв. Твърденията на ръководствата на Министерството на правосъдието и на Агенцията по вписванията, които се опитаха всячески да замажат скандала с раздадените щедри бонуси \"за постигнати резултати\" по време на блокажа на Търговския регистър през лятото, силно се разминават с фактите.  От документи се вижда, че премиите не са \"между 700 и три хиляди и нещо\", както беше заявено от шефа на Агенцията по вписванията на пресконференция миналия петък. Напротив - ръководният състав на агенцията е получил над 4000 лв. Изпълнителният директор Габриела Козарева отказа да назове размера на своята премията, а правосъдният министър Цецка Цачева обяви, че това било нейно право. В случая обаче става дума за информация от висок обществен интерес, тъй като парите са раздадени точно за работата през периода, когато Търговският регистър бе блокиран и това причини множество неудобства и финансови загуби за бизнеса.  Шестима души са получили премии между 3000 и 4000 лв., като сред тях е и началникът на отдел \"Информационни системи на регистрите\". 14 души са взели между 2000 и 3000 лв. Болшинството от останалите 486 служители са си разделили между 1000 и 2000 лв. Сред тях е дори експерт от дирекция \"Информационно обслужване и технологии\".  Интересен е и друг факт - по старите вътрешни правила за заплатите в агенцията право на допълнително възнаграждение са имали само служителите, които имат стаж поне 45 дни от 90-те дни на тримесечието, за което се плаща. Козарева беше назначена на 20 август, тоест тя има само 40 дни за този период. От заповедта й за изплащане на бонусите с дата 22 октомври се вижда, че вътрешните правила са били променени два пъти през октомври - на 8-и и на 17-и. \"Сега\" няма отговор от агенцията защо се е наложило това спешно изменение, но логично може да предположи, че е намален размерът на необходимия стаж.  Правосъдният министър Цецка Цачева обяви, че няма отношение към раздадените бонуси, нито знае размера им. Това също не е така, тъй като точно тя е поставила оценка \"Много добри резултати\" на Козарева на 5 октомври, която служи за определянето на размера на бонуса. Цачева защити подчинената си, че е поела агенцията „в най-критичния момент” и свършеното в краткия период „заслужава да бъде оценено”, но премълча факта за променените вътрешни правила, за които в министерството са наясно. Цачева оправда бонусите с \"положени невероятни усилия да се навакса със закъснението”, причинено от 18-дневния срив на Търговския регистър. Сред наградените не са само хора, които са възстановявали регистъра в извънработно време, както твърдят Цачева и Козарева, а служители от администрацията, които няма причини да са работили по нощите. По информация на министерството и агенцията със срива се бореха японски специалист, IT експерти на фирмите \"Лирекс\" и \"Си ен сис\", както и програмистите на агенцията. Според Козарева трима служители от дирекция \"Информационно обслужване и технологии\", които имали преки отговорности по безпроблемното функциониране на регистъра, не са получили бонуси, защото били виновни за срива. Цачева обаче твърди, че все още няма информация кои са отговорните за срива, защото проверката щяла да приключи чак в края на годината. Няма информация какъв извънреден труд са положили например деловодителите, служба \"Протокол\", \"Човешки ресурси\" и много други централни дирекции. Факт е, че служителите на гишетата посрещаха гнева на засегнатите от блокирането на Търговския регистър, но те също спазваха работното си време и не става дума за извънреден труд. Според Наредбата за заплатите на служителите в централната администрация допълнителното възнаграждение за постигнати резултати се определя за „точно и в срок изпълнение на поставените задачи“. В заповедта за изплащане на сумите обаче няма нито дума по въпроса в какво се състоят и постигнатите им резултати, а това очевидно е необходимо, иначе всяка една администрация може да си раздава премии за несъществуващи постижения. Което вероятно е и масовата практика.", "date": "2018.11.16", "title": "Тлъсти бонуси в Агенцията по вписванията са получили не само работилите денонощно при срива в Търговския регистър"}
{"url": "https://www.faktor.bg/bg/articles/obshtestvo/zakon-i-red/hvanatite-bez-vinetki-nyama-da-mogat-da-napuskat-balgariya-i-da-minavat-tehnicheski-pregled", "text": "Ако не сме платили винетна такса, няма да бъдем допускани до технически преглед, както и да напуснем страната. Това предвиждат нови промени в Закона за движение по пътищата, предложени от народни представители от ГЕРБ. Измененията целят по-ефективно събиране на таксите и надграждане на настоящия режим, обясни за \"Дарик\" депутатът Станислав Иванов. По думите му е предвидено, ако промените бъдат приети, те да започнат да функционират още от догодина.   Основната идея, според Иванов, е, че хората, които са хванати да карат, без да са заплатили винетна такса, няма да бъдат глобявани, както досега, а първо ще получават възможност да си платят т. нар. компенсаторна такса. Както вече е известно, предвидено е винетките да бъдат електронни, а не със стикери, както в момента, и ще може да се закупуват от специални центрове:   \"За шофьорите няма нищо да се промени, просто затягаме малко контрола по отношение на събирането на пътните такси, преди да напуснат границата. Това е нещо изключително важно, което трябва да знаят всички ползватели на пътната мрежа в България. А именно - ако имат неизплатени такси към АПИ, тези такси ще им се наложи да ги платят, преди да напуснат страната. Когато една кола отиде на гранично контролно-пропускателния пункт, там ще се провери дали има такива задължения. Ако има такива задължения, тези задължения ще му бъдат взети. Има право и да обжалва, ако иска, но няма да може да напусне страната. Това е нещо изключително важно, което се въвежда за първи в нашата страна, защото до момента електронните фишове на КАТ се обжалват или не се плащат и камионите, или колите могат да напуснат страната. Това нещо вече няма да е възможно, благодарение на тази система, която се въвежда. Ще има доста сериозни промени в Агенция \"Митници\", Гранична полиция, КАТ, Изпълнителната агенция. Но те целят да се събират таксите от длъжниците“, посочи Иванов. \"Когато шофьор реши да преминава граница и да напусне страната, тогава ще се направи тази проверка. Дори имаме идея, първоначално, когато започне тази система да работи, да се прави тази проверка малко преди самото граничния пункт, за да може да се знае кой е изряден и кой не е. И тези, които не са, да могат да отидат и да си заплатят таксата, а не да се трупат колони автомобили на границата“, каза още той. Иванов допълни, че новият режим ще доведе до много по-ефективно събиране на задълженията от нередовните шофьори. Ако, например, нарушенията бъдат констатирани на излизане от страната, предложените промени предвиждат директно плащане на място, което няма да доведе до се съставяне на акт.   Плащането на пътната такса води до освобождаване от административно-наказателна отговорност и това изрично е записано в проекта. Според депутата до затруднение при преминаването на границата няма да се стигне, тъй като системата била добре измислена и представителите на институциите щели да бъдат координирани помежду си.", "date": "2018.11.16", "title": "Хванатите без винетки няма да могат да напускат България и да минават технически преглед"}
{"url": "https://www.faktor.bg/bg/articles/frenskiyat-advokat-na-banevi-te-ne-iskat-da-se-vrashtat-v-balgariya", "text": "Френският адвокат на Николай и Евгения Баневи даде интервю за БТВ и отговори на въпроси ще бъдат ли екстрадирани семейство Баневи в България и какви ще са основните козове на защитата им. – В какво състояние са в момента г-жа и г-н Баневи? Какво са последните новини от тях? – Добре са, като се има предвид, че са за първи път в затвора. Но са оптимисти. Децата обаче им липсват. – Кога ги видяхте за последен път? – Видях ги онзи ден, 14 ноември, в Апелативния съд в град Ех ан Прованс. – Има ли физическа промяна в тях отпреди 2 седмици? – Не, никаква. Неприятно е обаче, че от 2 седмици са с едни и същи дрехи.  Естествено, Баневи не са предвидили, че ще бъдат задържани. Изненадата е пълна. На летището в Ница са сами с трите си деца. Когато ги задържат, полицията се обажда на техен приятел, който идва спешно да вземе децата.  – Разкажете ми за ареста на Баневи. Снимани ли са били? Имало ли е много полицаи? – Да, имало и доста полицаи. Това е нормална подготвена процедура във Франция. Френската полиция е знаела, че Баневи тръгват за България. И просто ги чакат на летището. Семейството идва до гишето. Идват полицаите и им казват: Имаме Европейска заповед за арест. Задържани сте! Това е всичко. Няма насилие, никой не се е противопоставял. Няма агресия, но Баневи са задържани пред много хора и пред децата им. Не е имало журналисти, никаква публичност. – Слагат ли им белезници? – Такава е френската процедура, винаги се слагат белезници. – Вие познавахте ли семейство Баневи преди ареста? – Изобщо не ги познавах. Обадиха ми се в деня на ареста им, за да ги защитавам. – Защо според Вас точно Вие бяхте избран? – Защото съм адвокат в Южна Франция и защото имам добър опит с европейски заповеди за арест.  Ролята на френския съд в момента не е да се занимава с това дали Баневи са виновни или не. Това не е неин проблем.   – Каква конкретно е Вашата роля в защитата? – Ролята ми е да предам становището на клиентите ми. - Искат ли Баневи да се върнат в България? - Не. Отговорът за момента е „Не”. Те не са съгласни с искането за връщане на българските съдебни власти и го заявяват пред френските. Първата ми цел е да получа всички документи около Европейската заповед за арест и да проверя дали са изрядни, както и да потърся дали има причини френският съд да каже: „Отказваме да върнем семейство Баневи на българските власти\". – Какви са аргументите ви? – Имам два основни. Първият касае процедурата около заповедта. Дали разполагаме с цялата информация, за да я уважим. Това ми е първата работа като адвокат. И втората – да проверя дали няма други причини, освен заявените от българските  власти, за да поискат връщане на Баневи.  Проблемът е, че Баневи са задържани в момент, в който се връщат в България. Нормално, полицейските и съдебни власти в България и във Франция са във връзка, за да знаят къде са Баневи и какво правят. Мисля, че България е знаела, че те се връщат. Логичен е въпросът защо са задържани във Франция, след като се връщат в България, която ги издирва. Целта ни е да извадим аргументи пред следствието, заради които може да бъде отказано предаването на Баневи на българските власти. Или поне да се зададат нови въпроси на България. Трябва ни допълнителна информация, за да сме сигурни, че процедурата отговоря на правилата. – Кои са важните дати оттук нататък? – Арестувани са на 26 октомври. В същия ден са представени на главния прокурор в град Екс от Прованс, 6 дни по-късно – на следствието. От този момент нататък има срок от 60 дни, в който следствието трябва да даде становище. След това, ако има съгласие от арестуваните да бъдат предадени, това се прави в 10-дневен срок. Но ако арестуваните обжалват решението на съда от Екс от Прованс, тогава Касационният съд разполага с 30 дни, за да се произнесе. Тоест имаме максимум 100 дни от момента на ареста до момента на предаването. Ако следствието или Апелативният съд не приемат искането за предаване, процедурата просто се прекратява. И тогава задържаните няма да бъдат предадени на българските власти.", "date": "2018.11.16", "title": "Френският адвокат на Баневи: Търсим аргументи арестуваните да не бъдат върнати на българските власти"}
{"url": "https://www.faktor.bg/bg/articles/mazh-se-iznervi-i-strelya-s-gazov-pistolet-po-protestirashti-v-pernik", "text": "Изнервен мъж откри стрелба с газов пистолет по част от протестиращите снощи в Перник. Няма пострадали при инцидента. Той е задържан по-късно след преследване на територията на 6-о РПУ в София. Човекът е бил блокиран на пътя в автомобила си, докато чакал да приключи протестът на жителите на Перник. Малко преди края обаче изгубил самообладание, сбил се е с един от протестиращите, извадил газов пистолет и произвел 5 или 6 изстрела. Според някои източници изстрелите са били във въздуха, а според други - по посока на протестиращите.  След като приключил със стрелбата, извършителят е пробил колоната от протестиращи и избягал в посока София, а по пътя предизвикал и ПТП с друг автомобил, съобщи БНР. По случая е образувана преписка. Вероятно мъжът ще бъде върнат на територията на Перник.", "date": "2018.11.16", "title": "Блокиран от протестиращи в Перник стреля с газов пистолет и проби колоната"}
{"url": "https://www.faktor.bg/bg/articles/bsp-vnese-podpiska-do-byudzhetnata-komisiya-za-preizchislyavane-na-pensiite", "text": "Смятаме, че възрастните хора са едни от най-ощетените в стараната. Цените на всичко растат нагоре - на храната, на тока, на лекарствата. Това заяви лидерът на БСП Корнелия Нинова на брифинг в парламента. По думите й пенсиите ще бъдат увеличени по швейцарско правило на 1 юли, а дотогава инфлацията ще ги е изяла. Затова от БСП ще настояват за преизчисляване на пенсиите в бюджет 2019. Те внесоха подписка за това до бюджетната комисия, в която са се подписали 30 000 души.", "date": "2018.11.16", "title": "БСП внесе подписка до бюджетната комисия за преизчисляване на пенсиите"}
{"url": "https://www.faktor.bg/bg/articles/lozan-panov-obvini-glavniya-prokuror-che-presledva-krititsite-si", "text": "Председателят на ВКС Лозан Панов обвини главния прокурор Сотир Цацаров, че преследва критиците си и поставя чадър над приятелите си. Освен това никой не осмелявал да инициира механизъм за неговия контрол. На форум, организиран от Съюза на съдиите в България, посветен на ролята на съдиите в обществената дискусия за върховенството на правото и проблемите с независимостта и натиска в съдебната власт, Панов поясни, че това е само един от факторите, които показват, че съдебната система у нас е затънала в зависимости. Пред международния форум, в който участва и президентът на организацията \"Европейски магистрати за демокрация и свободи\" Филипе Маркес, Панов припомни, че участниците в злоупотребите в Софийския градски съд не са наказани, а самият той е бил на косъм от импийчмънт заради свое изказване. Председателят на ВКС припомни и развинтените болтове на автомобила на НСО, в който той се возеше, разказа за протеста с агнешки главички пред ВСС по време на предишния мандат на кадровия орган. И допълни, че днес НАП тероризира неудобните на властта. Разказа и как е бил привикван от КПКОНПИ, което пък отваряло вратичка това да се случва с всички административни ръководители в съдебната власт. Освен това магистрати и семейства им били подлагани на медиен терор, което преобръщало животът им с краката нагоре. Панов категорично не се съгласи с доклада на ЕК и заяви, че за да се говори за независима съдебна система у нас, то трябва съдът да е този, който да казва дали има престъпление, а не прокуратурата. Каза още, че прокуратурата не трябва да е поръчкова, и чрез нея не трябва да се разчистват сметки с бизнеса чрез дела, които после биват прекратявани. В последно време чувам само своя глас, а в новия ВСС тишината дебне отвсякъде, продължи Панов и разчете думите на Брюксел в доклада с поговорката, че спасението на давещите се е в ръцете на самите давещи се. Доскорошният председател на ССБ Атанас Атанасов, чийто мандат изтече преди дни, заяви, че атаките срещу съдебната система са проблем не само в България. Президентът на МЕДЕЛ Филипе Маркес потвърди, че има безпрецедентно увеличение на атаките в цяла Европа в тази насока и това е тревожно. Такива тенденции също има в Полша, Унгария и Румъния. ,,Има криза в либералните демокрации и това дава отражение в съдебната власт, а именно тя трябва да посочва слабостта на другите власти. По време на кампании с демагогия може да се критикува и така да се застраши принципът за справедлив процес'', посочи Маркес, цитиран от БТА.", "date": "2018.11.16", "title": "Лозан Панов с остра критика към Цацаров, обвини го, че \"преследва критиците си\""}
{"url": "https://www.faktor.bg/bg/articles/spetssadat-pusna-ot-aresta-ivancheva-i-petrova", "text": "Специализираният наказателен съд пусна от ареста бившия кмет на \"Младост\" Десислава Иванчева и заместничката й Биляна Петрова. Те излизат на свобода още днес, като мярката им за неотклонение е променена на \"домашен арест\". Мотивът за по-леките мерки е, че няма опасност двете подсъдими да се укрият. Това е вторият път, в който Спецсъдът пуска под домашен арест двете подсъдими. В предишния случай обаче те останаха в ареста, докато течеше обжалването на прокуратурата, а впоследствие Апелативният специализиран наказателен съд отмени решението. Сега решението на Специализираният съд обаче влиза в сила веднага.", "date": "2018.11.16", "title": "Спецсъдът пусна от ареста Иванчева и Петрова"}
{"url": "https://www.faktor.bg/bg/articles/politsiyata-razkri-podrobnosti-za-ubiystvoto-vav-vlaka-kray-vakarel", "text": "На извънреден брифинг директорът на ОДМВР-София ст.комисар Николай Спасов разкри, че убийството е станало в купето на самия влак. По негови данни жертвата не е криминално проявена. Сигналът за инцидента е получен от началника на жп гарата във Вакарел. Задържани са двама души от ромски произход - 38 годишен мъж и жена на 47 години, криминално проявени. По информация на МВР, в едно от купетата е възникнал скандал и тогава е изваден нож, с който 50-годишният мъж е намушкан в гърдите. Извършителите на престъплението са задържани в село Вакарел. Те са се опитвали да избягат. Арестуваните са пътували от Ихтиман за София, информира още ст. комисар Спасов. Той призова всички пътници, които не са установени от полицията и които имат данни за престъплението, да се свържат с органите на реда. Към момента  директорът на ОДМВР-София отказа да съобщи повече подробности и обясни, че в момента се извършват множество действия във връзка с престъплението.", "date": "2018.11.16", "title": "Полицията разкри подробности за убийството във влака край Вакарел"}
{"url": "https://www.faktor.bg/bg/articles/deputati-predlagat-premahvaneto-na-nomerata-na-byuletinite", "text": "Депутати от ГЕРБ и Обединените патриоти предлагат отпадане на номерата пред партиите, коалициите и инициативните комитети в интегралната бюлетина. Целта е да се избегне т.нар. феномен 15/15, при който гласоподавателите погрешка дават преференция на кандидатите за депутати, евродепутати и общински съветници, чиито номера в листите съвпадат с номера на формацията. Предложенията за промени в Изборния кодекс са внесени в парламента днес от председателя на правната комисия в парламента Данаил Кирилов от ГЕРБ и депутатите от \"Обединени патриоти\" Христиан Митев, Емил Димитров и Искрен Веселинов. Централната избирателна комисия (ЦИК) ще продължи да тегли жребий, но чрез него само ще се определя начинът, по който са подредени партиите, коалициите и инициативните комитети в бюлетината.", "date": "2018.11.16", "title": "Депутати предлагат бюлетините да останат без номера"}
{"url": "https://www.faktor.bg/bg/articles/antoniy-galabov-1-2", "text": "Неясни и неартикулирани са протестите на гражданите в страната. Това каза в ефира на „Фокус“ политологът доц. Антоний Гълъбов. От гледна точка на изпълнителната власт той обясни, че е важно да не се влиза в дребни теми за разговор, а размяната на различни реплики от властта, Гълъбов определи за губене на енергия и време. “Протестът сам по себе си е крайна форма, ако си изчерпал всички предишни варианти. В конкретния случай, това което виждаме не е граждански протест. Това е недоволство на поданици на държавата, които искат държавата да им даде. Ако тези групи от хора бяха участвали в обсъжданията на Законопроекта за горивата, бяха изразявали мнения, бяха писали становище, ако бяха изчерпали всички възможности да повлияят върху тази политика и въпреки всичко имаха насреща си една непреклонна държава, тогава този протест щеше да бъде ясен. Никой нямаше да се пита кой протестира и за какво протестира, аргументира тезата си политологът.  Той изтъкна, че \"границата между поданика и гражданина е тук - гражданинът знае, че той е част от управлението, а не че има едни лоши - „те“, които взимат от него, горкия, беден човек“  Гълъбов посочи още, че най-добрият ход на правителството в момента би бил да формулира ясни цели, а не да влиза в неформален разговор с протестиращите. Според политолога настоящото състояние на публичната среда и политическият процес се дължи на това, че след края на европредседателството на страната ни кабинетът се забави да формулира нови цели и да мобилизира усилията си при изпълнение на нови задачи.", "date": "2018.11.16", "title": "Доц.Гълъбов: Не виждам граждански протести, а недоволство на поданици, които искат държавата да им даде"}
{"url": "https://www.faktor.bg/bg/articles/kpkonpi-vnese-isk-za-otnemane-2-400-000-ot-traycho-traykov", "text": "Държавата в лицето на Комисията за противодействие на корупцията и за отнемане на незаконно придобитото имущество, е внесла искане в Софийския градски съд за отнемане на 2 400 000 лева от бившия министър на икономиката, енергетиката и туризма Трайчо Трайков. Искането е внесено, след като Трайков не е успял да докаже произхода на  сумаjd. Той попадна под ударите на закона след проверка, започнала в началото на 2017 г.От КПКОНПИ твъ,дят ,че са откри.и несъответствие между декларираните доходи и активи, и реалните му приходи Антикорупционната комисия е проверила имуществото и доходите на Трайков през последните 10 г. До момента на Трайков, който бе и кандидат-президент, бе наложен запор на 1/2 от апартамент, ателие, дворно място, паркомясто, акции, както и влогове и депозити. Трайков стана клиент на прокуратурата заради обвинението за приватизация на по-ниска от пазарната себестойност на държавната една трета от акциите на енергийния оператор ЕВН, докато той беше ресорен министър. Заедно с него обвинени по това производство са бизнесменът Иво Прокопиев и бившият министър на финансите Симеон Дянков.", "date": "2018.11.16", "title": "КПКОНПИ  внесе иск за отнемане 2 400 000 от Трайчо Трайков"}
{"url": "https://www.faktor.bg/bg/articles/chernogorski-medii-zamesiha-i-ungarski-diplomati-v-byagstvoto-na-gruevski", "text": "Електронното издание на черногорския ежедневник \"Vijesti\" публикува статия с детайли за преминаването на бившия македонски премиер Никола Груевски през територията на страната на път за Унгария, информира \"Фокус\".  Позовавайки се на информацията от местната полицията, от редакцията съобщават, че Груевски е влязъл в Черна гора с дипломатически автомобил марка „Фолксваген“ с регистрационни номера CD 1023. В превозното средство са пътували и двама унгарски дипломати, Кулсар Антала и Варсалваи Шаба. При влизането си в страната Груевски е използвал личния си документ за самоличност.  „Територията на Черна гора напусна същия ден на граничния пункт „Добковков“ в 22:16 часа местно време (23:16 часа българско време). В Сърбия влезе в кола с регистрационен номер 55A05, която беше на Часар Йоозеф Золтан и Феладжази Шаба. Те имат унгарски дипломатически паспорти“, пояснява изданието.  На официалния сайт на унгарското посолство в Подгорица е пояснено, че Золтан е заместник-посланик на Унгария в Черна гора, а Шаба е консул. Освен посолството в Подгорица Унгария има консулство и в Херцег Нови. „Черногорската полиция в този случай напълно зачиташе правните процедури\", се казва в изявление на правоохранителните органи на Подгорица.", "date": "2018.11.16", "title": "Черногорски медии замесиха и унгарски дипломати в бягството на Груевски"}
{"url": "https://www.faktor.bg/bg/articles/bez-taksi-za-mostove-tuneli-i-planinski-prohodi", "text": "След въвеждането на електронната винетка за леките автомобили и тол системата за тежкотоварните няма да се събират нови такси за действащите съоръжения по републиканската пътна инфраструктура като мостове, тунели или планински проходи. Това съобщиха от Министерството на регионалното развитие и благоустройството. Това уточнение се прави заради запитвания във връзка с публикувания за обществено обсъждане проект на Наредба за условията и реда за събиране на таксите за специално ползване на републиканските пътища или на части от тях и за ползване на отделни съоръжения по републиканските пътища. С проекта не се въвеждат нови такси. Чрез него подзаконовата нормативна уредба ще бъде приведена в съответствие с последните промени в Закона за пътищата, обясняват от МРРБ. Такси за ползване могат да се въвеждат за отделни съоръжения по републиканските пътища, които са посочени в списък, приет с решение на Министерския съвет и обнародван в \"Държавен вестник\".", "date": "2018.11.16", "title": "МРРБ: Няма да има такси за мостове, тунели и планински проходи"}
{"url": "https://www.faktor.bg/bg/articles/neno-dimov-v-hod-e-protsedura-za-razrabotvane-i-aktualizatsiya-na-obshtinski-programi-za-kachestvoto-na-atmosferniya-vazduh-na-28-obshtini", "text": "Средствата по приоритетна ос 5 \"Подобряване на качеството на атмосферния въздух\" в Оперативна програма \"Околна среда\" /ОПОС/ ще бъдат насочени към ограничен брой общини, които са идентифицирали като основен източник на замърсяване битовото отопление и с планирани в общинските програми за качеството на въздух подмяна на отоплителни уреди на твърдо гориво. Това каза министърът на околната среда и водите Нено Димов в отговор на депутатски въпрос в парламентарния контрол за програмата за чистота на въздуха.    Тези мерки са идентифицирани като такива с най-голям ефект в относително кратък срок, посочи Димов и отбеляза, че се прави специален фокус върху подобни мерки, защото финансовият ресурс, заделен по приоритетната ос е ограничен. Той поясни, че МОСВ работи активно по обявяване на процедурата за директно предоставяне на безвъзмездна финансова помощ, като това ще стане до края годината.    Министърът каза още, че е в ход процедура за разработване и актуализация на общински програми за качеството на атмосферния въздух на 28 общини с нарушено качество на атмосферния въздух, като по нея се изпълняват 11 договора и проекти, които са на финален етап.    Данните постъпващи от автоматичните станции за контрол на качеството на атмосферния въздух не отчитат превишение на нивата на основните следени замърсители, каза Димов по въпрос за осигуряването на чистотата на атмосферния въздух в Русе. Според министъра тенденцията при регистрацията на превишаване на фини прахови частици е на намаляване. Общият им брой през 2013 г. е бил 107 превишения, а през 2017 - 71. В същото време заради продължаващите сигнали за неприятни миризми в града е инсталирана италианска апаратура за пробонабиране и установяване на миризми. Контролни проби за миризми в атмосферния въздух са взети на 12 ноември т.г. от районите на два потенциални източника - фирмите \"Монтюпе\" и \"Топлофикация - Русе\". Пробите са изпратени за анализ в специализирана лаборатория в Холандия, каза министърът.", "date": "2018.11.16", "title": "Нено Димов: Заради продължаващите сигнали за неприятни миризми в Русе е инсталирана италианска апратура"}
{"url": "https://www.faktor.bg/bg/articles/borisov-prie-pokanata-na-prezidenta", "text": "Премиерът Бойко Борисов прие поканата на президента Румен Радев за среща, на която министър-председателят да представи визията си за управление, информираха за медиите от правителствената пресслужба. Така държавният глава отговори на критиката на министър-председателя защо е приел БСП, а не приема депутатите от ГЕРБ. Радев допълни, че има разлика между визия и закон. ,,Приемам поканата на президента. Надявам се, че до срещата ни държавният глава ще се запознае поне с четиригодишната ни визия за управление на кабинета, както и с доклада на Еврокомисията, и заедно да ги дискутираме!\", заяви Борисов от Солун. ,,Аз съм готов да приема Борисов, да ми представи визията за справяне с корупцията по високите етажи на властта, прекратяване на катастрофалния срив на инвестициите и догонването на държавите от Централна и Източна Европа, които се откъснаха икономически далеч преди нас\", обяви по-рано президентът.", "date": "2018.11.16", "title": "Борисов прие поканата на Румен Радев"}
{"url": "https://www.faktor.bg/bg/articles/novini/balgariya/marin-lyo-pen-podkrepya-mareshki-za-evrovota", "text": "ВОЛЯ получи подкрепа за евровота от „Европа на нациите и свободите” – политическа група в Европейския парламент, съобщава БТА. „Френските патриоти ви подкрепят, подкрепят това, че се борите за правото на нациите, всички водим тази борба в нашите страни”, каза Марин льо Пен, лидер на френския \"Национален сбор\", част от групата \"Европа на нациите и свободите”.  Делегацията, с която пристигна френският политик в София, се състои от лидери на патриотични партии от Европа и депутати от Европейския парламент. „Навсякъде наблюдаваме еволюция на народите и тенденцията е необратима, вървим към нов свят, нова регулация на планетата”, допълни лидерът на френските националисти. „Участваме в евроизборите, за да променим Европа отвътре, не да я разбием, а да я променим към по-добро”, заяви Веселин Марешки. На президентските избори във Франция през 2017г. Льо Пен достигна до балотаж, спечелен от Еманюел Макрон.", "date": "2018.11.16", "title": "Марин Льо Пен подкрепя Марешки за евровота"}
{"url": "https://www.faktor.bg/bg/articles/desnite-vnesoha-predlozheniya-za-po-niski-tseni-na-gorivata", "text": "Дясната формация \"Демократична България\" внесе в парламента предложения за промени в законодателството, които да доведат до поевтиняване на горивата при запазване на конкуренцията в сектора. Основното предложение е да отпадне Законът за горивата и да бъдат променени законите за ДДС и за акцизите, и данъчните складове. \"Предлагаме народните представители да изменят няколко действащи закона и на първо място да отменят този прословут картелен закон за горивата, който беше приет с пълно единодушие през лятото, и с който на практика ликвидираха конкуренцията в търговията с горива и по този начин създадоха тази коалиция, която наричаме коалиция \"Лукойл\", каза лидерът на ДСБ  ген. Атанас Атанасов. \"Демократична България\" няма право на законодателна инициатива, тъй като не е парламентарно представена партия, но предложенията им могат да бъдат припознати или не от народните представители, надяват се инициаторите. \"Искаме да видим дали има един, поне един народен представител, който да поиска по-голяма конкуренция на пазара на горива. Сега за нашите конкретни предложения - увеличаваме достъпа до акцизните складове, знаете, че една компания след наше спечелено дело през 2005 г. стана ясно, че притежава 80% от данъчно акцизните складове - \"Лукойл\"\", припомни Мартин Димитров от \"Демократична България\". По думите му, когато на пазара има малки играчи, има ценова конкуренция, а когато ги няма, цените се повишават.", "date": "2018.11.16", "title": "Десните внесоха предложения в парламента как да паднат цените на горивата"}
{"url": "https://www.faktor.bg/bg/articles/gruevski-izpraznil-smetkite-si-oshte-prez-septemvri-zaev-predpolozhi-otvlichane", "text": "Бившият министър-председател на Македония Никола Груевски е изтеглил всичките си налични средства по сметки още през септември, съобщава електронното издание на скопския вестник „Независен“. От редакцията припомнят, че в същия период Груевски твърдеше, че е жертва на политическо преследване, а Апелативният съд обсъждаше неговите жалби се очакваше да вземе окончателно решение дали Груевски да влезе затвора. Въпреки че информацията за изпразването на сметките е неофициална, от Специализираната прокуратура потвърдиха, че Груевски няма активи, които да замразят. В момента той няма на свое име нито пари, нито имущество. Банковите му сметки са на нула.  Министър-председателят на Македония Зоран Заев подложи на съмнение бягството на бившия премиер, предаде излъчващият на албански език скопски телевизионен канал „Алсат-М“. „Трябва да се разследва дали Груевски доброволно е напуснал страната или е бил отвлечен\", заяви премиерът на югозападната ни съседка в рамките на пресконференция в правителството на Република Македония. „Ще направим всичко за това Никола Груевски да изтърпи наказанието си тук, в Македония. И публично поставям въпроса - дали Груевски е напуснал Македония доброволно, преди да бъде издадена заповедта за неговото явяване пред съда, или може би е бил отвлечен? Очаквам и Груевски и Унгария да дадат отговори\", подчерта Заев.", "date": "2018.11.16", "title": "Груевски изпразнил сметките си през септември, Заев пита, дали не е отвлечен"}
{"url": "https://www.faktor.bg/bg/articles/poredno-zasedanie-po-deloto-sreshtu-ivancheva", "text": "Поредно заседание по делото срещу Десислава Иванчева. Бившата кметица на “Младост” и заместничката й Биляна Петрова са обвинени в получаване на подкуп в особено големи размери. Парите били искани от строителен бизнесмен, за да му предвижат преписките за строеж. Миналата седмица спецапелативният съд отказа да освободи под домашен арест Петрова и Иванчева.", "date": "2018.11.16", "title": "Поредно заседание по делото срещу Иванчева"}
{"url": "https://www.faktor.bg/bg/articles/snyag-natrupa-na-prohoda-shipka", "text": "На прохода Шипка натрупа сняг, показа Нова тв. Снежната покривка е около 10 см. Атмосферните условия там са много динамични. Проходът към момента не е затворен. Шофьорите трябва да бъдат много внимателни. Пътят за автомобили към Паметника на свободата ще бъде затворен и до там ще може да се стига само пеша.", "date": "2018.11.16", "title": "Сняг натрупа на прохода Шипка"}
{"url": "https://www.faktor.bg/bg/articles/pravosadieto-na-sasht-tayno-e-povdignalo-obvinenie-na-dzhulian-asandzh", "text": "Американското правосъдие тайно е повдигнало обвинение на основателя на \"Уикилийкс\" Джулиан Асандж, предаде ДПА, цитирана от БТА.     Разкритието бе направено от американския вестник \"Вашингтон пост\", позоваващ се на разсекретен неотдавна съдебен документ по дело, което не е свързано с Асандж.     Според вестника министерството на правосъдието на САЩ не е планирало да разпространява информацията за обвиненията, но помощник-прокурор неволно разкрил тези данни. Той написал на свързан с делата съдия, че \"с оглед личността на обвиняемия и общественото внимание към този случай не съществува друга процедура, която да ни помогне да запазим в тайна това, че на Асандж са повдигнати обвинения\", а по-късно добавил, че обвиненията \"не трябва да бъдат разгласявани, докато Асандж не бъде арестуван\".            Представител на прокуратурата в щата Вирджиния, където е повдигнато обвинението, заяви, че името на Асандж е споменато в документите погрешка.     От ФБР отказаха да коментират информацията във \"Вашингтон пост\".      Вестник \"Уолстрийт джърнъл\" писа вчера, че министерството на правосъдието се готви да предяви обвинения на Джулиан Асандж и че те ще са най-вероятно в шпионаж.     Въпреки предявените обвинения, не е сигурно дали Асандж въобще ще може да бъде съден в Съединените щати, тъй като от юни 2012 година той живее в еквадорското посолство в Лондон, откъдето представители на други държави не могат да го изведат по насилствен път.     Когато за първи път помоли за убежище в посолството на Еквадор, Асандж го застрашаваше екстрадиция в Швеция, където срещу него бяха повдигнати обвинения за сексуални престъпления. Тогава основателят на \"Уикилийкс\" заяви, че обвиненията на шведското правосъдие срещу него са изфабрикувани и са само предлог той да бъде арестуван, екстрадиран в САЩ и съден там заради публикуваните от сайта му тайни американски документи.     Обвиненията срещу Асандж в Швеция в крайна сметка бяха оттеглени, но Съединените щати до този момент така и не разкриваха дали срещу него има повдигнати обвинения и от американското правосъдие.", "date": "2018.11.16", "title": "Правосъдието на САЩ тайно е повдигнало обвинение на  Джулиан Асандж"}
{"url": "https://www.faktor.bg/bg/articles/naragaha-smartonosno-chovek-vav-vlak-kray-vakarel-zadarzhani-sa-dvama", "text": "Президентът не може да иска оставки, но аз ще бъда винаги на страната на гражданите. В момента правителството губи тяхното доверие. Поради това всички действия и извинения на правителството имат една цел оттук-нататък – да не загубят властта, с която са се сраснали. Протестите са закономерно основателни. Това заяви пред журналисти държавният глава Румен Радев. ,,Винаги съм отворен за среща с премиера Борисов. Готов съм да изслушам неговата визия, с която смята да пребори корупцията по високите етажи на властта и катастрофалния срив на инвестициите'', каза още той. ,,Правителството трябва да реагира. Управляващите се опариха вече с Истанбулската конвенция. Лутат се как да определят своята позиция. Навън не са изразявали твърда позиция. Проблемът е глобален. Този пакт не работи в наш интерес, защото той поставя националния ни суверенитет под заплаха. Ето защо считам, че България не трябва да подписва Пакта за миграция на ООН'', посочи президентът. ,,Никога не съм казвал, че България е блато, а че трябва да с измъкне от блатото'', завърши Румен Радев.", "date": "2018.11.16", "title": "Румен Радев в кръгова отбрана: Не съм казвал, че България е блато, а че трябва да се измъкне от блатото"}
{"url": "https://www.faktor.bg/bg/articles/karadaya-se-inati-ili-otstranyavane-na-edin-vitsepremier-ili-ostavka-na-tsyaloto-pravitelstvo", "text": "ДПС няма какво ново да добави към декларацията си от октомври по адрес на НФСБ, вицепремиера Валери Симеонов и изказването му по адрес на майките на децата с увреждания. Днешният повод лидерът на движението Мустафа Карадайъ да припомни непроменената позиция на движението станаха изказванията на депутати от партията на Валери Симеонов. Един от тях, Петър Петров, обяви, че децата трябва да отидат в детски домове, за да може майките им да се трудят. \"Казахме, че никакви извинения вече не вършат работа. Ние определихме ситуацията с цялостното им поведение като воденичен камък не само на шията на ГЕРБ, а и на цялата страна. Все още сме на тази позиция\", заяви Карадайъ. Той повтори, че отговорността за структурата и състава на един кабинет носи премиерът. \"Или отстраняване на един вицепремиер, или оставка на цялото правителство, или позорът е за цялото общество\", натърти пак Карадайъ позицията на ДПС отпреди месец, валидна и с днешна дата. \"Включително и с последните изявления от вчера, мога да кажа, че най-големият враг на патриотизма е национализмът\", заключи лидерът на ДПС.", "date": "2018.11.16", "title": "Карадайъ се инати: Или отстраняване на един вицепремиер, или оставка на цялото правителство"}
{"url": "https://www.faktor.bg/bg/articles/tsvetanov-se-izvini-za-izkazvaneto-na-deputata-ot-nfsb-za-detsata-s-uvrezhdaniya", "text": "Не съм чул коментарите, които е направил колегата народен представител. Но мога да кажа, че подобни изказвания не бих направил, нито пък колега от нашата парламентарна група. И в тази насока мога само да се извиня за тези неудобства, които създаваме, и всички тези противоречия, които могат да възникнат в обществото. Това каза председателят на ПГ на ГЕРБ и зам.-председател на партията Цветан Цветанов след среща с ПГ на ДПС по повод изказването на депутата от НФСБ Петър Петров, че децата с увреждания трябва да бъдат дадени в домове, за да може майките им да работят. Така е в политиката – трябва по някой път да се извиняваш за други грешки, заяви Цветанов. Той посочи, че законопроектът за хората с увреждания е приет на второ четене в парламентарната социална комисия. И нека да припомня, че в момента експертите и съответните министерства работят заедно с работната група, за да може в рамките на следващите 10 дни да бъде гледан и Законът за личната помощ. Нека да съдим и по действията на народните представители, когато гласуваме тези текстове. Поели сме и ангажимент 150 млн. лв. да се дадат точно за реализирането на тези политика за хората с увреждания, каза още председателят на ПГ на ГЕРБ. Той съобщи, че Светият Синод е съгласен с предложенията между първо и второ четене в Закона за вероизповеданията. Предстои да изрази писмено становище, добави Цветанов. С ДПС направихме взаимно съгласуване по една тема, която днес изтича като предложение между първо и второ четене - Закона за вероизповеданията. Той предизвика доста различни мнения в обществото и в съответните вероизповедания. В тази връзка направихме среща с министър-председателя Бойко Борисов и депутати в Светия Синод. Тогава поехме като ангажимент, че когато има съгласие от Светия Синод по всички законодателни промени, които ще бъдат коригирани между първо и второ четене, ще можем да ги разглеждаме в пленарна зала и в комисии на второ четене, каза Цветан Цветанов. Той посочи, че депутатът от ДПС Йордан Цонев гарантира, че Светият Синод е съгласен предложенията, които ще бъдат направени между първо и второ четене. И сега трябва да се вземе писмено становище, че те дават съгласието си и тогава и аз, и председателят на ДПС Мустафа Карадайъ ще положим подписа си, за да може действително да изпълним ангажимента си и да спазим срока, заяви Цветанов.", "date": "2018.11.16", "title": "Цветанов се извини за изказване на депутат от НФСБ"}
{"url": "https://www.faktor.bg/bg/articles/novini/svyat/makedoniya-iska-ekstradiraneto-na-gruevski", "text": "Бившият македонски премиер Груевски поиска политическо убежище в унгарско представителство извън Македония, съобщиха вчера (четвъртък, 15.11) унгарските власти, които отхвърлиха каквото и да било участие в бягството му, пише електронното издание на македонския вестник „Денешен“, цитиран от \"Фокус\". Изданието отбелязва, че шефът на кабинета на унгарския премиер Виктор Орбан не разкри в коя страна Груевски е отправил искането и как е стигнал до Службата за имиграция и убежище в Будапеща, където е представил документи и говорил със служителите. Той заяви, че Унгария не е получила официално искане от Македония за екстрадирането на Груевски, но ако получи такава молба, тя ще бъде третирана в съответствие със законите. В Македония пък се готви обемна документация с искане с за екстрадирането на Груевски, което според говорителя на правителството Миле Бошняковски, ще бъде изпратено на унгарските власти през следващите дни. „Министерството на правосъдието събира цялата документация по делото от компетентните съдилища. Тя ще бъде преведена и предадена на унгарските власти, т.е. на Министерството на правосъдието на Унгария. В документацията ще бъде обяснено защо Никола Груевски трябва да бъде екстрадиран в Македония. Става дума за обширна документация около 400 страници, но независимо от броя на страниците, искането ще бъде официално представено до Унгария през тези дни“, заяви вчера Бошняковски на пресконференция. Успоредно с това, в Македония бяха отворени две процедури в Министерството на вътрешните работи, за да се определи начинът, по който Груевски избяга от Македония. Отделът за вътрешен контрол провежда процедура за възможно участие на полицейски служители в бягството, а допълнително Управлението на вътрешните работи в Скопие определя начина на бягство, както и евентуално външни лица, които са му помогнали. След поредицата неофициални съобщения в медиите около маршрута на движение на Груевски, Отдел граница и миграция при Албанската държавна полиция снощи съобщи, че бившият македонски премиер излязъл от Албания на 11 този месец в 19:11 часа през прохода Хан Хоти-Муричан на албанско-черногорската граница, като пътник в кола с регистрационни номера CD1013A, собственост на унгарското посолство в Тирана. Албанската полиция, в чието изявление нямаше информация през кой ГКПП Груевски е влязъл на албанска територия, посочи и че в деня, когато Груевски е бил на територията на Албания не е съществувала никаква заповед за арест от Македония или Интерпол. Последваха и съобщения от черногорскотро Министерство на вътрешните работи също с потвърждение, че Груевски е влязъл и излязъл от Черна гора на 11 този месец , както и че черногорската полиция в този случай \"е действала изцяло според законовите процедури\". По-рано белградският вестник \"Политика“ писа, че Груевски с фалшив паспорт през нощта е прекосил македонско-албанската граница и незаконно влязъл в Тирана, където е бил приет в унгарското посолство и с първия сутрешен полет на компания \"Малев\" е пристигнал директно в Будапеща. Унгарското посолство в Тирана нито потвърди, нито отрече тази информация вчера. За столичната телевизия Top Channel от посолството кратко отговорили, че \"не коментират процесите, които са в ход\" изхождайки от факта, че молбата за убежище на Груевски се разглежда в Будапеща. По-рано медиите съобщиха, че от прегледа на TIMS системата на граничните пунктове се е разбрало, че той не е влязъл на албанска територия през официален граничен пункт, което оставя отворена възможността да го е направил незаконно чрез зелен пояс, след което е отишъл в унгарското посолство в Тирана, където и е пуснал молба за убежище. Във връзка с бягството на Груевски някои медии писаха, че Груевски е избягал в Унгария с български паспорт, вчера с опровержение излезе и българското Министерство на правосъдието заявявайки, че Груевски не е подавал документи за българско гражданство и не му е издаван български паспорт. Груевски и неговото искане за политическо убежище в Унгария обсъдиха по телефона и ръководителят на македонската дипломация Никола Димитров и неговият унгарски колега Петер Сиярто. От унгарското министерство на външните работи информира, че Сиярто казал на Димитров, че искането на Груевски за убежище е юридически, а не политически въпрос и че унгарските власти ще решават според международното право. Реакцията на бягството на Груевски дойде и от Държавния департамент. Говорител на ведомството заяви за Politiko.eu, че САЩ смятат, че Груевски трябва да изтърпи присъдата си в затвора в своята страна. „В правен и прозрачен процес, Никола Груевски бе осъден от македонския съд за злоупотреби със служебно положение и осъден на две години затвор. Решението беше потвърдено и от други съдебни инстанции. Освен това Груевски е фигурант и в още четири наказателни дела. Ние смятаме, че съдебните процедури в Македония трябва да продължат, а Никола Груевски трябва да отговаря пред македонския съдебна система“, заяви представителят на Държавния департамент.", "date": "2018.11.16", "title": "Македония  иска екстрадирането на Груевски"}
{"url": "https://www.faktor.bg/bg/articles/es-izklyuchva-vazmozhnostta-za-predogovaryane-na-sdelkata-za-brekzit", "text": "Лидерите на Европейския съюз отхвърлиха възможността за предоговаряне на проекта за споразумение за Брекзит и предупредиха, че политическата ситуация във Великобритания може да направи варианта \"без сделка\" по-вероятен, предаде Би Би Си. Германският канцлер Ангела Меркел каза, че \"няма въпрос\" за повторно отваряне на преговорите, защото документът е \"на масата\". Междувременно френският премиер Едуар Филип коментира, че има нужда от подготовка за сценария \"без сделка\" заради британската \"несигурност\". ЕС насрочи серия от срещи до 25 ноември, когато планира да одобри споразумението за Брекзит. Лидерите обаче признават, че все има доста разстояние, което трябва да се извърви, след като британският премиер Тереза Мей получи подкрепата на кабинета си за документа от 585 страници. \"Все още имаме дълъг път пред нас и от двете страни\", каза главният преговарящ на ЕС за Брекзит Мишел Барние. В четвъртък Меркел заяви, че е доволна, че е постигнат напредък, но след новините за оставките в кабинета на Мей, включително на министъра за Брекзит Доминик Рааб, тя отбеляза, че е все още е възможно Великобритания да напусне без сделка. \"Имаме един документ на масата, с който Великобритания и ЕС-27 са се съгласили, така че за мен в момента не съществува въпрос дали да преговаряме допълнително\", подчерта още канцлерът. Координаторът за Брекзит в Европейския парламент Ги Верхофстад каза, че сделката е била изготвена след две години на \"интензивни преговори\", и изрази надежда британските депутати да приемат, че \"няма много пространство (за) маневри, за да се каже: \"Добре, нека започнем отначало\". Френският финансов министър Брюно льо Мер коментира, че сделката е добра новина за френската икономика, но също изрази предпазливост, като заяви, че Великобритания трябва да бъде накарана да спазва всички правила на ЕС. ЕС е наясно, че има реална възможност сделката да бъде отхвърлена от британския парламент до няколко седмици, коментира Би Би Си. В четвъртък по време на пресконференция с председателя на Европейския съвет Доналд Туск Барние каза, че споразумението е справедливо и балансирано, взима предвид нуждите на Великобритания и създава основа за \"амбициозно ново партньорство\". Туск похвали Барние и заяви, че сделката \"гарантира интересите на 27-те държави членки и на ЕС като цяло\". Той обясни и какво предстои от тук нататък: - държавите - членки на ЕС, ще анализират документа и в края на седмицата националните пратеници ще споделят оценките си - до вторник ще бъде договорена политическата декларация за бъдещите отношения между ЕС и Великобритания и държавите ще имат 48 часа, за да я оценят - след това Европейският съвет ще се събере на 25 ноември, за да финализира споразумението, \"ако не се случи нещо извънредно\", уточни Туск. Лидерите на 27-те трябва да одобрят сделката. Туск отбеляза, че \"от самото начало нямахме съмнения, че Брекзит е ситуация, в която всички страни са губещи и че нашите преговори са само за контрол над щетите\". Обръщайки се към Великобритания, той заяви: \"Колкото и да ми е тъжно да ви видя да напускате, ще направя всичко, което мога, за да бъде това сбогуване възможно най-безболезнено и за нас, и за вас\". Председателят на Европейския парламент Антонио Таяни уточни, че евродепутатите ще гласуват сделката в началото на 2019 г. Ако споразумението бъде одобрено и от двете страни, ще започне да тече 21-месечен преходен период, по време на който търговското споразумение и трудният въпрос за избягване на физическа граница между Република Ирландия и Северна Ирландия ще трябва да бъдат уредени.", "date": "2018.11.16", "title": "ЕС изключва възможността за предоговаряне на сделката за Брекзит"}
{"url": "https://www.faktor.bg/bg/articles/novini/balgariya/vmro-ne-iskam-da-nosim-otgovornost-za-dumite-na-kolegi-ot-nfsb", "text": "Депутати от ВМРО се разграничиха от изказванията на колегите и партньорите им от НФСБ по адрес на майките на деца с увреждания. \"Аз лично се разграничавам от такъв тип изказвания, както и моите колеги. \"Това не са мои думи и аз не искам да нося отговорност за тях. Вярвам силно, че не би могла да бъде позиция на моята партия\", добави Сиди. Всеки има право да протестира за каквото реши в държавата, това е демокрация, но когато по някакъв начин се опитваш да унизяваш хората с увреждания, техните семейства, това категорично не може да е моя позиция\", заяви пред Канал 3 депутатът от ВМРО Александър Сиди. По-рано Сиди написа емоционален пост във Фейсбук, където заяви, че е \"ужасно да нападаш майките на деца, които съдбата е ощетила така жестоко\". \"Животът на тези семейства е достатъчно тежък, за да бъдат подлагани на допълнителни унижения. Ние от ВМРО дълго работихме с Национално представителните организации на хората с увреждания, за да намерим най – приемливия вариант за работеща реформа, за да помогнем на всички в неравностойно положение да водят достоен и пълноценен живот.\", е мнението на депутата от партията на Каракачанов. Сиди изразява и огорчението си, че медиите, оповестявайки скандала, не са уточнили, че става дума за \"фронтоваци\", а са използвали общото понятие \"патриоти\", с което наричат депутатите от трите партии в коалицията ОП.", "date": "2018.11.16", "title": "ВМРО: Не искамe да носим отговорност за думите на колеги от НФСБ"}
{"url": "https://www.faktor.bg/bg/articles/novini/balgariya/anton-kutev-premierat-ne-iska-da-otgovarya-za-pravomoshtiya-na-valeri-simeonov", "text": "Премиерът Бойко Борисов вече втора седмица не идва в парламента, за да отговори на въпроса какви правомощия е прехвърлил на Валери Симеонов относно агенциите. Това каза зам.-председателят на ПГ на БСП Антон Кутев oт трибуната на Народното събрание, предаде репортер на Агенция „Фокус“. „Преди вече повече от две седмици съм задал въпрос към министър-председателя Бойко Борисов. Миналата седмица получихме искане за отлагане на отговора с една седмица и до днес беше логично той да отговори – като не иска миналата седмица, да дойде тази. Но тази седмица бил в чужбина и не можел да отговори. Като не може и тази седмица, защо не ми отговори миналата? Аз знам защо – защото не иска да отговаря“, каза Кутев. Той обясни, че въпросът е прост. „И той е какви точно правомощия е прехвърлил министър-председателят на вицепремиера Валери Симеонов по отношение на агенциите – включително и тази за българите в чужбина. Защото очевидно Валери Симеонов не е разбрал, че има отговорности. Той самият казва, че има само координационни функции. А очевидно някой контролира тази агенция – дали е премиерът, дали е вицепремиерът… Хайде, да се разберем кой я контролира. Това е въпрос, на който министър-председателят не иска да отговаря, затова миналата седмица го отложи с една седмица, ясно знаейки, че днес няма да дойде. Искам председателят на парламента да разбере дали изобщо ще дойде и дали ще има министър-председател оттук нататък“, заяви Кутев.", "date": "2018.11.16", "title": "Антон Кутев: Премиерът не иска да отговаря  за правомощия на Валери Симеонов"}
{"url": "https://www.faktor.bg/bg/articles/fenove-pametnata-plocha-na-gundi-i-kotkov-izchezna", "text": "Паметната плоча на легендарните Гунди и Котков, която е на прохода Витиня, изчезна. Това стана ясно от снимки в групите с фенове на Левски в социалните мрежи. Плочата се е отлепила и ще бъде върната на мястото ѝ. Бившият шеф на НКП Владимир Владимир разкри във \"Фейсбук\", че не става дума за вандалски акт.: \"Прибрана е, споко! Отлепила се е и наш човек я е прибрал. Ще я залепим отново!", "date": "2018.11.16", "title": "Фенове: Паметната плоча на Гунди и Котков изчезна"}
{"url": "https://www.faktor.bg/bg/articles/dvama-sa-zadarzhani-vav-vrazka-s-namushkaniya-mazh-vav-vlak-kray-vakarel", "text": "Двама души са задържани във връзка с намушкания мъж във влак край Вакарел. Това съобщиха от пресцентъра на МВР. По повод случая от 12.00 часа директорът на ОДМВР-София ст. комисар Николай Спасов и зам.-директорът комисар Юри Николов ще дадат брифинг пред полицейския участък във Вакарел.", "date": "2018.11.16", "title": "Двама  са задържани във връзка с намушкания мъж във влак край Вакарел"}
{"url": "https://www.faktor.bg/bg/articles/nyama-kandidat-kupuvachi-za-kashtata-na-peyo-yavorov-v-sofiya", "text": "Няма кандидат-купувачи за къщата на Пейо Яворов в София, която беше обявена за публична продажба на 15 октомври, при първоначална цена от 1 628 000. Няма кандидат-купувачи за къщата на Пейо Яворов в София, която беше обявена за публична продажба на 15 октомври, при първоначална цена от 1 628 000. Няма кандидат-купувачи за къщата на Пейо Яворов в София, която беше обявена за публична продажба на 15 октомври, при първоначална цена от 1 628 000.  Това стана ясно днес от справка в Софийския районен съд, съобщава БНТ. Срокът за подаване на оферти изтече вчера в 17 ч., а при наличието на предложения, те трябваше да бъдат отворени днес в началото на работния ден. Каква ще бъде съдбата на дома на поета, оттук нататък зависи от ищеца. Вариантите са няколко: частният съдебен изпълнител да прекрати търга или той да бъде отложен или възобновен при по-ниска цена от първоначално обявената за имота. За да продължи продажбата обаче, частният съдебен изпълнител трябва да изчака един месец. Това е срокът, в който ищецът да вземе и своето решение. Тази седмица отпадна и вариантът Столична община да придобие къщата, като в четвъртък кметът на София Йорданка Фандъкова обясни, че редица пречки спират общината да участва в търга. Сред тях са делото по къщата на Яворов, стоящи вписани възбрани и разминавания в документите за собственост. Това стана ясно днес от справка в Софийския районен съд, съобщава БНТ. Срокът за подаване на оферти изтече вчера в 17 ч., а при наличието на предложения, те трябваше да бъдат отворени днес в началото на работния ден. Каква ще бъде съдбата на дома на поета, оттук нататък зависи от ищеца. Вариантите са няколко: частният съдебен изпълнител да прекрати търга или той да бъде отложен или възобновен при по-ниска цена от първоначално обявената за имота. За да продължи продажбата обаче, частният съдебен изпълнител трябва да изчака един месец. Това е срокът, в който ищецът да вземе и своето решение.", "date": "2018.11.16", "title": "Няма кандидат-купувачи за къщата на Пейо Яворов в София"}
{"url": "https://www.faktor.bg/bg/articles/tomislav-donchev-nishto-fatalno-ako-ne-se-vavede-danakat-za-starite-koli-no-tryabva-seriozen-razgovor-za-chistotata-na-vazduha", "text": "Всеки гражданин на България има гражданското право да протестира. Аз също съм го правил достатъчно често, заяви вицепремиерът Томислав Дончев в студиото на Нова телевизия. \"Фина е границата обаче между протеста и нарушаването на закона. Блокирането на магистрали и затварянето на пътища без разрешение би могло да се преследва от закона\", уточни той.   Дончев добави, че сам е получавал заплахи в социалните мрежи, че червата му ще се влачат и ще му бъдат отрязани конкретни части от тялото, но няма спомени полицията да се е задействала тогава. \"Единственото, което няма логика, е управляващите да протестират\", добави вицепремиерът. Според него, имаме спонтанно протестиращи, защото и частният сектор, и самата държава имат кусури. \"Естествено има и партийна закваска и различни партии, така че има всякакви. В крайна сметка протестът си е законно право на гражданска изява. Дори не е задължително да има искания, а само гняв и недоволство - обществото има право да го изрази\", добави вицепремиерът. \" Всеки опит да се определи протестът с една дума е грешен, защото имаме всичко\", коментира още Дончев.  Той призова всички, които протестират, да изявяват исканията си, като не пречат на другите. Запитан за евентуален контрапротест, той заяви: \"Аз съм убеден, че  ако се обяви подобна организация, може да стане впечатляващо мероприятие. Но тези, които няма как да се явяват на протест, са управляващите - това е несериозно\". Относно данъка \"стари коли\" Дончев каза: \"Ако не се въведе този данък, няма да се случи нищо фатално. А и очакваните приходи от него не са нещо сериозно. Трябва да проведем сериозно разговора какво правим с чистотата на въздуха и старите автомобили, които го замърсяват. Трябва да изберем какво искаме\".", "date": "2018.11.16", "title": "Томислав Дончев: Нищо фатално, ако не се въведе данъкът за старите коли, но ни трябва чист въздух"}
{"url": "https://www.faktor.bg/bg/articles/novini/balgariya/m-stoyanova-tselta-ni-ne-e-da-ima-dopalnitelni-prihodi-za-obchshtinite-a-ekoologichna-myarka", "text": "\"Ако се оттегли предложението ми, \"гражданска отговорност\" ще скочи два пъти, а не обратното\", обясни пред БНТ председателят на бюджетната комисия в НС Менда Стоянова.  Тя добави, че чрез въвеждането на таван върху обезщетенията при смърт на пътя за широк кръг близки, застрахователите няма да повишат стойността на застраховката „гражданска отговорност“, с която да поемат допълнителния финансов товар при подобни обезщетения. Тя заяви, че повишаването на данъка върху по-старите, неекологични автомобили, е екологична мярка, а не цели по-голям приход. По думите ѝ, това е данък върху замърсяващите, а не върху старите автомобили, тъй като 14-годишни автомобили с екологичен стандарт Евро 4 ще получат облекчение, а основното утежнение ще падне върху старите, но мощни автомобили. \"Нормално е бюджетната комисия да защити политиките на правителството, като отхвърли ветото на президента\", заяви председателят на бюждетната комисия към НС Менда Стоянова. Промяната в закона за местните данъци и такси е политика за въвеждане на екологичен коефициент, допълни тя, но това не означава, че данъкът на автомобилите не е имуществен. \"Автомобили с Евро 4, които са 13-14-годишни, са доста стари, но те ще имат облекчения. Утежнения с екологичния коефициент ще имат автомобили на 19-20 години и то автомобили, които са мощни\", каза още Стоянова. Спорно е по какъв начин да се отчита екологичността на автомобила - дали през вида гориво, който използва, или честотата на използване. Когато се избира начин на формирането на данъка, трябва да се взима предвид леснотата на администрирането му. Така Менда Стоянова коментира липсата на облекчение за автомобили с газова уредба или катаризатори. Тя даде пример с катализаторите, които трудно може да се проверят. \"Евро категорията показва дали един автомобил, независимо от горивото, има системи, които пречистват. В имуществения данък няма как да се отчете честотата на използване на автомобилите\", допълни тя. По думите ѝ, целта не е да има допълнителни приходи за обчщините, а да се въведе екоологична мярка. \"Най-голямо натоварване ще получат мощните, 20-годишни автомобили. Увеличението на данъка може да достига два пъти в някои случаи, но като обща стойност може да е малко\", обясни Стоянова. \"Нека се види колко е надценката на производителя и на търговеца на гориво, дори това да е антипазарно. Няма да се откажем от тази идея, трябва да видим как да се извърши технически\", заяви тя. \"България е единствената страна, в която обезщетенията за неимуществени вреди са високи, а за имуществени са доста ниски, говоря при смърт на пътя. Навсякъде по света се плащат имуществени обезщетения, които гарантират, че ако едно дете е загубило родителя си, ще получава издръжка от застрахователя - всичко това, което родителят му може да му даде. За миналата година 283 млн. лв. застрахователите са дали за неимуществени вреди при смърт на пътя, допълни тя. Чрез въвеждането на по-широк кръг близки, които имат право да търсят обезщетение от застрахователя, той се натоварва допълнително и гражданската отговорност се вдига, защото няма от къде другаде да постъпят средства\", обясни Стоянова. \"Това, което предлагам аз, е първо - създаване на методика, която да покаже критерии, индикатори, чрез които да се определя имуществената и неимуществената вреда. Така хората могат да се насочат към имуществената, която е в много по-голям размер. Тя обаче ще бъде определена обективно. Методиката ще даде индикатори така, че да има справедливост. Няма единно, еднакво предлагане, защото няма критерии. Второ, за този разширен кръг лица да се сложи таван на обезщетението до 5000 лв. Така застрахователите няма да вдигнат гражданската отговорност\", допълни тя.", "date": "2018.11.16", "title": "М. Стоянова: Целта ни не е да има допълнителни приходи за общините, а екологична мярка"}
{"url": "https://www.faktor.bg/bg/articles/borisov-v-solun-kolkoto-po-skoro-vidim-makedoniya-v-es-i-nato-tolkova-po-dobre-za-balgariya-i-gartsiya", "text": "„Няма по-добро място от Европейския съюз. И Гърция като изпадна в криза, кой застана до нея - Европейският съюз. Ако стане проблем, кой ще ни помогне най-много - НАТО и ЕС“. Това заяви министър-председателят Бойко Борисов в изказването си пред участниците в Третата среща на високо равнище в Солун, посветена на европейската перспектива, свързаността, индустриалното развитие и сътрудничеството със Западните Балкани, съобщиха от правителсвената пресслужба. „Нашата свързаност е и геостратегическа във всяка една сфера. И колкото по-скоро видим Македония в ЕС и НАТО, толкова по-добре за България и Гърция“, каза още Борисов. Той посочи, че някои неща трудно се приемат, както и с десетилетия трупаните исторически конфликти, но дали това е изгодно за бизнеса. „Не е ли добре да има свързаност София-Скопие, да имате София-Солун, но и Солун-Скопие-Тирана-Белград? Така и бизнеса, и транспортните коридори всеки да ги предпочете там, където му е удобно“, каза още премиерът Борисов. В обръщението си към лидерите от балканските страни той риторично запита какво по-добро от това Гърция да има излаз на Дунав, а по този начин да се развиват Дунавската, Румънската, Черноморската стратегия. „На Бургас да имате кей и вие, а съответно България и Севера да имаме - в Солун и Александруполис“, обърна се премиерът Борисов към гръцкия си колега Алексис Ципрас. Българският министър-председател подчерта, че вече е време да спрем да говорим за Западни Балкани, тъй като Гърция, Румъния, България, които вече са в ЕС, не могат да бъдат изключвани или разделяни в ключови сфери. Борисов сподели пред форума в Солун идеята Александруполис да бъде свързан с магистрала и да се модернизира жп линията с Бургас, припомни и важни акценти от Четиристранната среща на високо равнище във Варна, на която гост по покана на българския премиер бе израелският му колега Бенямин Нетаняху. В изказването си министър-председателят Борисов се фокусира още върху важни за региона инфраструктурни отсечки и върху газовата свързаност. „В момента няма нищо, което да ни спира да продължим да развиваме търговските ни отношения, стокооборотите, както и тази свързаност, за която говоря“, завърши Борисов. В Третата среща на високо равнище в Солун, която се домакинства от премиера на южната ни съседка Алексис Ципрас, участват още министър-председателят на Сърбия Ана Бърнабич, вицепремиерът на Румъния Ана Бирчал, министри от региона.", "date": "2018.11.16", "title": "Борисов в Солун: Колкото по-скоро видим Македония в ЕС и НАТО, толкова по-добре за България и Гърция"}
{"url": "https://www.faktor.bg/bg/articles/novini/balgariya/r-kolarova-pri-sluzhebni-pravitelstva-se-razgrabvat-publichni-resursi-po-bezotgovoren-nachin", "text": "\"Думите на Бойко Борисов, че не възнамерява да подава оставка заради протестите за горивата могат да бъдат тълкувани по много начини. Вероятно премиерът говореше от системна гледна точка. Когато има предсрочни избори, това е дестабилизация. Българската демокрация в продължение на три поредни мандата беше много стабилизирана. След това  2013 г.,  фактически Борисов не успя да изкара мандата си. И вече сме свидетели, няколко поредни пъти, на предсрочни избори. Това не е добре\", коментира политологът Румяна Коларова. Според нея, е тревожно това, което излъчва малката коалиция.  \"Важно е и ни трябва време да преценим ясно, че това правителство няма как да оцелее, ако не прави реформи. Но тези реформи няма да повишат популярността на кабинета.  Проблемът на президента е, че говори, а не действа\", каза още Румяна Коларова. Според нея, проблемът не е в смяната на правителството, а в това, че при служебни правителства се разграбват публични ресурси по безотговорен начин.  Коларова обобщи, че най-голямата слабост на президентската институция е, че \"говори, а не действа\".", "date": "2018.11.16", "title": "Р. Коларова: При служебни правителства се разграбват публични ресурси по безотговорен начин"}
{"url": "https://www.faktor.bg/bg/articles/novini/balgariya/komitetat-na-buntovnitsite-mechtata-na-5-mln-balgari-e-zaedno-da-napadnem-parlamenta-s-deputatite-vatre", "text": "Късно снощи Бунтовните комитети от цялата страна публикуваха своя   на фейсбук страницата Национален протест срещу безобразията в България. Те съобщават, че са постигнали решение да излезнат единни на протест на 19 ноември, а не както се разпространява в социалните мрежи – неделя, 18 ноември. Бунтовниците, както сами се определят, опровергават като неверни, че били платени от партии и се разграничават от провокаторите с политически знамена. Те са категорични, че зад бунта не стои никаква политическа сила, нито някой им нарежда как да действат. Протестът не е „...за цената на горивата, тук в този Бунт нещата са за България и разкарването от политиката на цялата крадлива и корумпирана политическа паплач, без значение как е боядисана и какви възгледи изповядва”, казват недоволните. „Множеството спекулации, че някой искал протеста да свали Герб, за да дойдат БСП и лъжите на определени хора в интернет, че нещо задкулисно ни задвижвало и че датата 19.11 била дата за щурм на парламента, ни карат да се усмихваме, защото винаги сме знаели, че ще се стигне до тук, а това е мечтата поне на 5 милиона българи всички заедно да нападнем Парламента с депутатите вътре”, се казва още в изявлението на Бунтовните комитети, което цитираме дословно. В друга своя публикация от вчера на същата страница въпросните Бунтовни комитети, които до този момент са анонимни и не се знае, кои персонално са водачите, се предупреждава, че на протеста в понеделник на барикадите в цялата страна ще бъдат запалени автомобилни гуми. До сега са публикували сборните пунктове за протеста в 30 селища на страната.", "date": "2018.11.16", "title": "Комитетът на бунтовниците: Мечтата на 5 млн. българи е заедно да нападнем парламента с депутатите вътре"}
{"url": "https://www.faktor.bg/bg/articles/novini/svyat/adevarul-rumaniya-e-blokirana-v-avariynata-lenta-na-e", "text": "Управлението на Социалдемократическата партия (СДП) - Алианса на либералите и демократите (АЛДЕ) - Демократичния съюз на унгарците в Румъния (ДСУР) издърпа Румъния от европейското трасе, свали предпазния й колан и я блокира в аварийната лента на ЕС. В същото време България прави все по-уверени стъпки към твърдото ядро на ЕС и постига победи на важни етапи. Нашата страна рискува да се изолира и да се откъсне по брутален начин от Западна Европа точно преди да поеме председателството на Съвета на ЕС, пише Влад Епуреску, в. \"Адевърул\". Единствената добра новина, ако можем да кажем така, е, че още не сме попаднали в една лодка с Полша и Унгария. Докладът по Механизма за сътрудничество и проверка (МСП) - най-острият досега, събра всички алармени сигнали, дадени през последните две години от Европейската комисия, Венецианската комисия, Европейския парламент и Групата държави срещу корупцията (ГРЕКО). Заключението е много просто: ЕС иска от правителството и парламента на Румъния да спрат всички законодателни ходове, които засягат независимостта на съдебната система, върховенството на закона и правовата държава. Вторник, 13 ноември, ще остане в историята на Румъния като деня, в който нашата страна се отдалечи от Европа. Преди две години Румъния все още можеше да се гордее с факта, че усилията в областта на правосъдието показваха страна, която се стреми към модернизация. Хвалехме се, че сме остров на стабилност в Източна Европа и сочехме с пръст към нелибералните демокрации, които се очертаваха в Централна и Източна Европа. От почти всички доклади по МСП излизаше, че сме по-решителни от България в борбата срещу корупцията, а Националната дирекция за борба с корупцията (НДБК) представляваше модел за подражание. Докладът по МСП от вторник показва обаче, че докато ние сме започнали да рушим това, което едва бяха започнали да строим, България е изпълнила 3 от 6-те препоръки, формулирани от ЕС чрез МСП. Защо си заслужава да се подчертае това? България често беше мъмрена и сочена с пръст, че не успява да се справи с организираната престъпност. Но този път от много по-мекия тон, използван в доклада за България, можем да разберем единствено, че измененията, внесени от коалицията СДП-АЛДЕ-ДСУР в правосъдните закони през последните две години, са вредни и разяждат правовата държава по-зле и от организираната престъпност! България извлече максимални ползи от Председателството на Съвета на ЕС От перспективата на поемането на председателството на ЕС положителният вот в Европейския парламент за резолюцията по адрес на Румъния за неспазване на правовата държава е катастрофален. Управлението СДП-АЛДЕ-ДСУР на практика беше изолирано в ЕС, макар да не се поставя въпросът за активиране на член 7. България от своя страна имаше председателство с много добри резултати начело на ЕС. Освен подкрепянето на амбициозни цели като интегрирането в ЕС на Западните Балкани съседите на юг от Дунава се доближиха много и до момента на присъединяване към Шенген. А пък при нас министърът, отговарящ за подготовката и техническата координация по време на председателството на Съвета на ЕС, подаде оставка след конфликти в партията, а присъединяването към Шенген в момента изглежда като утопия! Това лято България съобщи, че изпълнява формалните критерии за приемане на еврото и ще трябва да се присъедини към банковия съюз, за да може после да кандидатства за \"чакалнята\" на еврозоната, позната под името ЕРМ II. Румъния обаче няма да изпълни до края на тази година нито един от петте критерия за икономическа конвергенция: бюджетен дефицит под прага от 3 процента от БВП, държавен дълг до 60 процента от БВП, инфлация с до 1,5 процентни пункта по-голяма от трите страни с най-добри резултати в ЕС (Германия, Франция и Великобритания), стабилност на лихвите в дългосрочен и план и стабилност на обменния курс. Нашата страна е в най-деликатния момент от присъединяването си към ЕС: между гражданското общество и управлението има дълбока пропаст, между първите три власти на държавата също съществува разкол, икономическите перспективи са несигурни, а поемането на председателството на Съвета на ЕС изглежда като усилие, с което трудно ще се справим. Следващата година се навършват 30 години от падането на Желязната завеса. Ще бъде още една символична година за Румъния и за Източна Европа. Това ще бъде моментът, когато ще анализираме трасето на нашите страни от комунизма към демокрацията. Няма ли да бъде възмутително да оставим едно безотговорно правителство да потъпче всички жертви, които са направили румънците в целия този период? /БТА/", "date": "2018.11.16", "title": "Адевърул: Румъния е блокирана в аварийната лента на ЕС"}
{"url": "https://www.faktor.bg/bg/articles/ruski-medii-evropeyskiyat-sad-vze-stranata-na-navalni", "text": "Вчерашното решение на Европейския съд за правата на човека (ЕСПЧ) потвърждава, че арестите на руския опозиционер Алексей Навални са имали политически характер. Същевременно то отразява общата неадекватност на днешното руско законодателство за масовите акции, пише \"Ведомости\". Голямата камара на ЕСПЧ преразгледа предишно решение по искове на Навални, като призна, че е бил арестуван в Русия не само незаконно, но и със \"скрит политически мотив\". Според магистратите в два от случаите руските власти са имали за цел \"всъщност да задушат политическия плурализъм\", предава БТА. \"Това е крайно важно решение\" не само за руския политик, но \"в перспектива и за всички, които излизат на митинг и дежурно рискуват да бъдат наказани за това. Русия е готова да плаща обезщетения, но едва ли е готова да се откаже от практиката да разпръсва фактически всякакви протести, камо ли системно да променя репресивното си законодателство\", констатира изданието. Голямата камара в лицето на 17-членен състав, оглавяван от председателя на ЕСПЧ Гуидо Раймонди, съзря \"определена картина\" в поредицата от седем ареста на руския опозиционер. Според магистратите предлозите за тези арести \"са ставали все по-неправдоподобни\", отбелязва \"Комерсант\". ЕСПЧ призна, че властите са реагирали все по-сурово не само на поведението на Навални като \"лидер на опозицията\", но по-суров е ставал и подходът им към \"публичните обществени събирания с политически характер\". Съдът отбеляза, че в руското законодателство липсват гаранции, ограничаващи възможността за \"намеса на властите в мирни неразрешени събрания по тяхно усмотрение\", допълва всекидневникът. По повод подобни прецеденти юристът правозащитник Кирил Коротеев изтъква, че изпълнението на решенията на ЕСПЧ ще приключи, едва \"когато хората с различни политически възгледи ще могат свободно да ги изразят без риск да се озоват в затвора или да изгубят половин заплата заради глоби\". Печатът цитира уверение на руското правосъдно министерство, че властите ще изплатят на Навални в срок обезщетенията, постановени от ЕСПЧ. Магистратите задължиха Русия да изплати на Навални като ищец 50 000 евро обезщетения за морални вреди, 1025 евро обезщетения за материални вреди и 12 653 евро за покриване на съдебни разноски.↵Според анализатора Алексей Филипов, цитиран от \"Политическая Россия\", за решението на европейските магистрати няма \"никакво разумно обяснение\". Онлайн изданието нарича ЕСПЧ \"ангажирана структура, произнасяща решения целенасочено срещу Русия\". В случая с Навални \"ЕСПЧ потъпква всички правосъдни норми и произнася решения с политически мотиви\", заявява руският електронен в. \"Лайф\". Според новинарския сайт \"Ню информ\" ЕСПЧ е удовлетворил исковете на Навални главно като обикновен участник в протести, а не като техен лидер и организатор на митинги срещу властта. Това е \"фиаско за видеоблогъра\", твърди порталът. Политологът Антон Бредихин прави извода, че \"Европа вече се е замислила дали има нужда от такъв проект като Навални.Трябва ли той да бъде подкрепян и лансиран, имат ли САЩ нужда от това? Или все пак трябва да се търсят нови лица, които ще са по-ефективни \"мениджъри\", а не само блогъри за младежта?\"", "date": "2018.11.16", "title": "Руски медии: Европейският съд взе страната на Навални"}
{"url": "https://www.faktor.bg/bg/articles/ninova-se-teleportira-ot-bedniya-severozapad-chakam-da-si-zamrazim-zaplatite", "text": "“Намираме се в най-бедния регион на страната - Северозападна България. Намираме се и на прага на приемане на уж \"най-социалния бюджет\" на Борисов. Искам да ви попитам вас, тук в залата, с какво този бюджет ще подобри живота ви? Виждам младо семейство - правителството на Борисов замрази обезщетението за отглеждане на детето ви между една и две години. Отвън видях пушачи - ГЕРБ и Обединени патриоти решиха от първи януари да ви се увеличи акциза. Сигурно много от вас са дошли на срещата със стари коли - Борисов иска да плащате нов данък. На вас пенсионери - увеличение на пенсиите чак от 1.07. 2019 с 5%, когато вече всички цени ще са го “изяли”. Това заяви във Видин на среща с граждани председателят на БСП Корнелия Нинова, цитирана от пресцентъра на партията. Тя попита как този бюджет ще помогне да не фалира болницата в Белоградчик или да се ремонтират пътищата в община Брегово. Никак. Но ще ви кажа как този бюджет ще помогне на \"социално слабата” политическа класа. И как никой не иска да си мръдне пръста да променим една несправедливост. Нашите заплати и догодина ще растат автоматично с ръста на средната за страната. Слушам сутринта премиера Борисов да казва какъв  популизъм било да се замразят заплатите на министрите му, неговата, на депутати, на президент, омбудсман и конституционни съдии. Притиснат от водещия най - накрая, с половин уста, Борисов каза, че ще го направят. Е, сега го чакам да нареди на депутатите си да подкрепят нашето предложение да си замразим заплатите. Три пъти поставям въпроса в парламента. Три пъти ме очернят отгоре до долу”, каза още председателят на левицата. Тя припомни, че депутатите от БСП са внесли законодателно предложение. “В отговор управляващите извадиха от девет кладенеца вода и не, та не. Политиците трябвало да получават високи заплати, за да не са корумпирани. Откога заплата се плаща не за труд, а заради подкупи? В коя икономическа теория го пише това?”, попита Нинова. Тя заяви с усмивка, че премиерът държи на думата си, никога не се отмята , загрижен е за народа и за справедливостта и затова всеки ден ще го пита - кога ще нареди на Цветанов депутатите от ГЕРБ да изпълнят искането на БСП и да си замразим заплатите. След малко ще ви представя нашата  Визия за България. Този пример е част от модела на прехода, чиято смяна искаме С нея. Самозабравила се, откъсната от живия живот политическа върхушка, която щом се добере до властта започва да се интересува преди всичко за собственото си благополучие и облаги,а не за вашите тегоби”, каза още Нинова. Заедно с нея във Видин бяха и зам.-председателите на ПГ на „БСП за България“ Георги Свиленски и Христо Проданов, както и народните представители от левицата проф. Анелия Клисарова, Стоян Мирчев, Манол Генов, Филип Попов и Явор Божанков и председателят на БСП-Видин Димитър Велков. Посещението им е част от обиколките в страната за обсъждане на проекта “Визия за България” и разширяването й с нови предложения. Представителите на левицата проведоха срещи още в Лом,  Медковец, Якимово, Брусарци, Брегово, Димово, Чупрене, Грамада, Дунавци, Бойница, Белоградчик, Ново село, Неговановци, Винарово, Макреш. Амбицията е от националния проект да се направят конкретни за всеки регион, в това число и “Визия за Видин”.", "date": "2018.11.16", "title": "Нинова към \"бедния Северозапад\": Знам как този бюджет ще ви помогне - като си замразим заплатите!"}
{"url": "https://www.faktor.bg/bg/articles/nfsb-zhertva-sme-na-falshiva-novina", "text": "\"По повод опитите да се създаде фалшива новина от пост във фейсбук на депутата от НФСБ Петър Петров, народните представители от НФСБ заявяват: Грижата, отговорността към децата с увреждания е обща - тя е както на семейството, така и на държавата, както на близките на детето, така и на специалистите\", започва официалната позиция на хората а Симеонов, раздадена на медиите в парламента. Твърденията за обиди към майките на деца с увреждания са \"интерпретации\" и \"опити за създаване на фалшиви новини, за търсене на евтини спекулативни внушения и насаждане на напрежение в българското общество\", се казва там.", "date": "2018.11.16", "title": "НФСБ: Жертва сме на фалшива новина"}
{"url": "https://www.faktor.bg/bg/articles/novini/balgariya/r-nenkov-u-men-ostana-useshtaneto-che-v-ks-se-vzemaha-resheniya-pod-politicheski-natisk", "text": "\"У мен е останало усещането, че в Конституционния съд се вземаха решения под политически натиск. За пример мога да дам Истанбулската конвенция, делото \"Пеевски\". Точно тези неща оставят и съмнението у хората, че не всичко е наред\", заяви пред бТВ бившият конституционен съдия Румен Ненков.  \"Гърция ратифицира Истанбулската конвенция. Същото направиха в Италия, в Полша. В един момент се оказа, че ние в България сме по-големи католици от папата. Натискът за конвенцията дойде от политиците. Едните се биеха в гърдите и говориха, че ще трябва да признаем трети пол, другите се уплашиха, че ще се разбие коалицията. Тази конвенция е за правата и защита на жените от насилие. Времето ще покаже и ще работи за нас, които подписахме решението с особено мнение\", коментира той.  \"Понякога си задавам въпроса нашата демокрация фасада ли е?\", призна съдията. \"Със сигурност по-голяма част от решенията в КС са взети по съвест и аз няма от какво да се срамувам. Никой от конституционните съдии няма да си признае, че е политически зависим. Мога само да подозирам, че в КС нарочно се е бавело решение, за да излезе в точния политически момент. Аз не съм бил никога политически зависим. Свързваха ме със сина ми, който е депутат от ГЕРБ (Александър Ненков - бел.ред). Лично аз съм гласувал \"против\" за много дела заведени от ГЕРБ. Това не може да бъде политическа зависимост\", заяви Румен Ненков.", "date": "2018.11.16", "title": "Р. Ненков:  У мен остана усещането, че в КС се вземаха решения под политически натиск"}
{"url": "https://www.faktor.bg/bg/articles/novini/balgariya/agenti-na-ds-sa-nadzornitsi-v-privatizatsionniya-fond-otechestvo-na-antifashistkiya-sayuz", "text": "Агенти и щатни служители на Държавна сигурност са имали надзорни функции в приватизационен фонд „Отечество”, стана ясно от проверката на Комисия по досиетата за принадлежност в контролните органи на нова партида приватизационни фондове, съобщава  Приватизационен фонд „Отечество” е известен като фондът на близкия до БСП Български антифашистки съюз, създаден по време на еднопартийното управление на преименуваните комунисти начело с лидера им Виденов в средата на 90-те години на миналия век. „Отечество” е и един от седемте образуван приватизационни фондове, трансформирани в холдинги, които вече са прекратили дейността си. Той нашумя и с това, че в него стана акционер бизнесменът Кристиян Маслев, собственик на „Натурела-груп”, който след дълги битки овладя фонда, а противниците му го обвиниха, че всъщност го източва (най-малко 800 млн. лв.) към свои фирми. Маслев бе застрелян пред дома си в София през април 2000 г. Проверката за принадлежност към тоталитарните служби във фонд „Отечество” е обхванала общо 10 души (решение №2-1477 от 13 ноември 2018 г.). От тях с досиета са: • \t Атанас Цветанов Кръстанов, член на Надзорния съвет от 28.11.1996 г. до 05.02.1998 г.; • \t Георги Евгениев Георгиев, член на Надзорния съвет от 28.11.1996 г. до 05.02.1998 г.; • \t Емил Иванов Керемидчиев, член на Надзорния съвет от 28.11.1996 г. до 05.02.1998 г.; • \t Костадин Георгиев Коцалиев, член на Надзорния съвет от 28.11.1996 г. до 05.02.1998 г. Коцалиев е последният началник на Главно следствено управление на МВР-ДС, разследван след 1989 г. за убийство чрез съд на разузнавача Димитър Димитров. Комисията е проверила и приватизационен фонд „Задруга 21 век” АД (решение №2-1470 от 6 ноември 2018 г.). От тях трима са с принадлежност, но комисията е обявила данните само за едно лице – Начо Иванов Радев, член на Съвета на директорите от 06.11.1996 г. до 08.02.1999 г. Останалите двама са починали и по закон информацията в такива случаи не е публична. Проверен е още и приватизационен фонд „Сиконко – Инвест” АД (решение №2-1478 от 13 ноември 2018 г.). Проверени са общо пет лица на ръководни постове в него. От тях с принадлежност към ДС е Георги Димитров Мурджев (р. 1948), член на Надзорния съвет от 25.11.1996 г. до 21.01.1998 г. Вероятно става въпрос за сина на ген. Димитър Мурджев (р. 1918), началник на Второ управление на ДС (1951-1956), който заема и редица други ръководни длъжности в ДС, а отделно е бил и охрана на Людмила Живкова.", "date": "2018.11.16", "title": "Агенти на ДС са надзорници в приватизационния фонд „Отечество” на Антифашисткия съюз"}
{"url": "https://www.faktor.bg/bg/articles/novini/svyat/63-sa-zhertvite-na-pozhara-v-kaliforiya-600-dushi-sa-izcheznali", "text": "Жертвите на пожара в Северна Калифорния вече са 63, съобщиха днес местните власти, предадоха световните агенции. Това е най-смъртоносният пожар в историята на щата. В южната част на Калифорния, където бушува друга огнена стихия, има трима загинали, така че общо жертвите стават 66. Спасителни екипи продължават да претърсват опустошения от пламъците град Парадайз, който се намира на 290 километра северно от Сан Франциско. С огнената стихия в Северна Калифорния се борят 5400 пожарникари с 622 единици специализирана техника, 24 хеликоптера, 107 булдозера и 74 самолета-цистерни, предаде ТАСС. Стихията разруши 9700 домове и други постройки, допълва Асошиейтед прес. За изчезнали се водят над 600 души, предаде Франс прес. Според АП заради стихията са били преместени 52 000 души. Според Ройтерс заради пожарите в цяла Калифорния 250 000 са били принудени да напуснат в даден момент домовете си. Заради лошото качество на въздуха, дължащо се на пожара в Северна Калифорния днес училищата в Сан Франциско, Сакраменто и в други градове остават затворени, предаде АП.", "date": "2018.11.16", "title": "63 са жертвите на пожара в Калифория, 600 души са изчезнали"}
{"url": "https://www.faktor.bg/bg/articles/novini/balgariya/borisov-i-tsipras-obsadiha-transportni-i-energiyni-proekti", "text": "Министър-председателят Бойко Борисов е в Солун за участие в Третата среща на високо равнище, посветена на европейската перспектива, свързаността, индустриалното развитие и сътрудничеството със Западните Балкани, съобщиха от правителствения пресцентър. Форумът се организира от Съюза на индустриалците на Северна Гърция и се домакинства от премиера на южната ни съседка Алексис Ципрас. При старта на срещата на високо равнище премиерите Борисов и Ципрас дискутираха конкретни проекти в секторите транспорт и енергетика, които са от жизнено значение за целия регион. А преди форума българският министър-председател проведе двустранна среща с вицепремиера на Румъния Ана Бирчал, на която обсъдиха увеличаването на перспективите за развитие на бизнеса и  икономическия растеж в страните от Балканите. Форумът ще бъде продължение на разговорите от Четиристранната среща на високо равнище между България, Гърция, Румъния и Сърбия, проведена на 2 ноември във Варна и ще даде възможност на четирите страни да запознаят представителите на бизнеса и международните финансови институции с конкретни проекти и идеи за развитието на региона.", "date": "2018.11.16", "title": "Борисов и Ципрас обсъдиха транспортни и енергийни проекти"}
{"url": "https://www.faktor.bg/bg/articles/novini/balgariya/m-dimitrov-razlikata-ot-10-leva-v-danaka-nyama-da-spre-horata-da-si-kupuvat-stari-koli", "text": "ГЕРБ и БСП приеха Закон за горивата през лятото, който  удари малките бензиностанции и цените тръгнаха нагоре, заяви пред бТВ бившият лидер на СДС Мартин Димитров. По думите му когато на пазара има малки играчи има ценова конкуренция, а когато ги няма цените се повишават. Според него не трябва да има увеличаване на акцизите и данъците. „Разликата от 10 лева в данъка няма да спре хората да си купуват стари коли. Политиката трябва да бъде да се правят големи данъчни стимули  за новите коли,които не замърсяват” , посочи още той. „България не предоговори цената газа – това означава скъпо парно и очаквам нови протести. Очаквам и предсрочни парламентарни избори”, каза още Мартин Димитров.", "date": "2018.11.16", "title": "М. Димитров: Разликата от 10 лева в данъка няма да спре хората да си купуват стари коли"}
{"url": "https://www.faktor.bg/bg/articles/novini/balgariya/mareshki-podkrepi-ideyata-na-ministar-goranov-za-yasnota-za-nadtsenkite-pri-gorivata", "text": "\"БСП и ДПС са се вторачили само във вицепремиера Валери Симеонов. Ние от Воля считаме за не по-малко опасен и Красимир Каракачанов. Ние не можем да очакваме в тяхния театър\", заяви пред БНТ лидерът на \"Воля\" Веселин Марешки. Марешки съобщи, че депутатите от неговата група ще бъдат в зала, тъй като има и други методи, за да се стигне до оставки на Симеонов и Каракачанов. Според него \"не се вижда ярката алтернатива, но няма да оставят картелът да ограбва българския народ\". \"Партия \"Воля\" категорично подкрепя предложението на министър Горанов за изсветляване на надценките на търговците на горива. Тогава много трудно ми се струва, че ще може да продължава безобразието, защото когато му напишат на човека в касовата бележка 50 ст. надценка, тогава бунтовете ще станат истински\", коментира Марешки и добави, че това ще регулира пазара.", "date": "2018.11.16", "title": "Марешки подкрепи идеята на министър Горанов за яснота за надценките при горивата"}
{"url": "https://www.faktor.bg/bg/articles/novini/svyat/tirana-gruevski-e-izbyagal-v-ungariya-prez-albaniya", "text": "Албания официално потвърди, че бившият македонски премиер Никола Груевски е достигнал до Унгария през Албания. Граничният сектор при албанската държавна полиция посочва, че Груевски е преминал през Албания през прохода Хан Хоти-Муричан на албанско-черногорската граница, съобщава Плусинфо. „Лицето Никола Груевски на 11 ноември 2018 г. в 19:11 ч е излязъл от Албания през прохода Хан Хоти в посока Черна гора, като пътник в автомобил с регистрационни номера CD1013A, собственост на посолството на Унгария в Тирана“, заяви албанската полиция. Също така се заявява, че в деня, в който Груевски е бил на територията на Албания, не е имало никаква заповед за задържане от Македония или Интерпол. „Интепрол Скопие е изпратило информация до Интерпол Тирана на 13 ноември в 19:35 часа, че лицето Никола Груевски се издирва с международна заповед за арест“, се посочва в изявлението. Не се споменава обаче нито дума за граничния пункт, през който Груевски е влязъл на албанска територия.", "date": "2018.11.16", "title": "Тирана: Груевски е избягал в Унгария през Албания"}
{"url": "https://www.faktor.bg/bg/articles/novini/balgariya/nad-po-golyamata-chast-ot-stranata-shte-bade-oblachno", "text": "Над по-голямата част от страната ще бъде предимно облачно. В Северна България и в източните райони ще има превалявания от слаб дъжд, в Предбалкана и Североизточна България от дъжд и сняг.  По-значителни разкъсвания на облачността ще има над Югозападна България и Горнотракийската низина. Със слаб, в Източна България, умерен вятър от север-североизток в страната ще продължи да прониква по-студен въздух.  Минималните температури ще са между 0 и 5 градуса, максималните - в повечето райони ще са между 5 и 10 градуса, а в Североизточна България ще са по-ниски.", "date": "2018.11.16", "title": "Над по-голямата част от страната ще бъде облачно"}
{"url": "https://www.faktor.bg/bg/articles/novini/balgariya/den-za-po-chist-vazduh-kmetat-na-sofiya-sluzhiteli-i-hora-ot-chastniya-sektor-bez-koli", "text": "Парламентът ще разгледа промени в Закона за чистотата на атмосферния въздух. Законодателните промени съвпадат с днешния Ден за по-чист въздух. Кметът и служителите на Столична община няма да използват личните и служебните си автомобили днес. Очаква се примерът им да бъде последван от служители на министерства, районни администрации, Народното събрание и Министерския съвет. Хиляди служители от частния сектор също са заявили, че ще се включат в инициативата. Целта на кампанията е да бъдат привлечени колкото се може повече хора, които да променят ежедневните си навици – като отказ от автомобили, разделно събиране на горими отпадъци, преминаване на екологично отопление и така да подпомогнат подобряването на качеството на атмосферния въздух.", "date": "2018.11.16", "title": "Ден за по-чист въздух: Кметът на София, служители и хора от частния сектор – без коли"}
