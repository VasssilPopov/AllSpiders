{"url": "https://faktor.bg/bg/articles/novini-balgariya-kalina-androlova-ninova-udari-danoto-tya-e-palna-karikatura", "text": "Познавачката на задкулисните игри в редовете на БСП и присъдружните и организации Калина Андролова отново избухна срещу поредната следизборна акция на Корнелия Нинова – да се оплаче на чуждите посланици. „Тотална излагация! Нинова се оплаква на чуждите посланици. Тази е пълна карикатура. Това, че Нинова губи изборите, не може да е повод за оплакване пред посланиците. Дъното!!!!! Госпожо губеща, не унижавайте България с елементарно поведение! Нинова е човек, който изобщо не разбира от международни отношения, какво може да се говори, какво не може, кога какво се прави. България не е васална държава, за да се оплаквате на генерал-губернаторите!!!”, казва с ирония Андролова.", "date": "2019.11.09", "title": "Калина Андролова: Нинова удари дъното, тя е пълна карикатура"}
{"url": "https://faktor.bg/bg/articles/the-economist-sayuznitsite-vazroptaha-sreshtu-dumite-na-makron-za-nato", "text": "Съюзниците възроптаха срещу думите на френския президент Еманюел Макрон за НАТО, пише британското списание The Economist, цитирано от \"Фокус\". В продължение на месеци в НАТО се притесняваха, че срещата на върха на лидерите на Aлианса в Лондон на 3 декември може да бъде помрачена от неподходяща забележка на Доналд Тръмп. Те не взеха предвид Еманюел Макрон. В интервю за The Economist, публикувано на 7 ноември, президентът на Франция заяви, че НАТО преживява „мозъчна смърт“. Той постави под въпрос член пет, клаузата за колективна защита на съюза и заяви, че не е сигурен дали САЩ ще се появят, за да защитят Европа в криза. Макрон не каза нищо повече от това, което се мърмори в канцелариите и мозъчните тръстове от години, особено след избирането на Тръмп, който нарече НАТО „остарял“ и се скара на съюзниците, че не изразходват достатъчно за отбрана. Но желанието на Макрон да го каже на висок глас разтревожи НАТО. В същата сутрин, когато се появиха думите на Макрон, Йенс Столтенберг, генералният секретар на НАТО, произнесе реч в Берлин. Макар и да не е замислена като отговор на френския президент, може и да е било такава. Макрон се похвали, че новите схеми на ЕС за отбрана показват, че „Европа има капацитет да се защити“. Столтенберг приветства тези проекти, но се подигра с идеята, че те могат да заменят силата на САЩ, заявявайки: „Европейският съюз не може да защити Европа.“ Столтенберг посочи, че след като Великобритания напусне блока, 80% от разходите за отбрана на НАТО ще идват от съюзници извън ЕС. Германия ще бъде оставена като единственият член на ЕС, ръководещ една от четирите бойни групи на Aлианса в Източна Европа (Франция спорадично допринася с малобройна войска за към британското военно присъствие в Естония). „Европейското единство“, заключи той, „не може да замени трансатлантическото единство“. Много страни в НАТО са съгласни. Източноевропейските съюзници са особено подозрителни към всичко, което може да отблъсне САЩ, или още по-лошо, да даде на Русия полъх на западната слабост. Славомир Дебски, директор на Полския институт за международни отношения, мозъчен тръст, близък до правителството, каза, че амбицията на Макрон за европейска отбрана „се разглежда във Варшава като опасен мираж“. Това мнение е широко разпространено източно от река Одер. „Макрон вижда това като последно усилие от страна на ЕС да бъде участник в геополитиката на 21 век“, казва Джейми Шей, който до миналата година беше заместник-помощник генерален секретар в НАТО. „Но идеята за стратегическа автономия все още не е изчезнала.“ Други споделят съмненията на Макрон, но смятат, че тяхното публично изричане от политически лидер е дипломатическа грешка. Ангела Меркел, канцлер на Германия, която сама призова Европа да \"вземе съдбата си в свои ръце\" през 2017 година и миналата година призова за \"истинска, реална европейска армия\" порица Макрон за неговите \"остри думи\" и \"съкрушителен удар \". Тя настоя, че НАТО остава крайъгълен камък на германската сигурност. Дори много френски наблюдатели, които симпатизират на Макрон, останаха объркани. „Силата на НАТО се опира не на танкове или бомби, а на схващането, че когато настъпи криза, Алиансът ще действа като цяло. Повдигането на съмнение относно член пет само по себе си го обявява за мъртъв “, казва Фабрис Потие, бивш ръководител на политическото планиране на Йенс Столтенберг и член на политическата партия на Макрон, „Република, напред“. Франсоа Хайсбург, бивш френски служител по отбраната, който беше съветник в кандидат-президентската кампания на Макрон за националната сигурност, казва, че думите му са \"много смущаващи\". Най-мекото тълкуване на коментарите на Макрон е, че преди срещата на върха в НАТО той се стреми да отправи „двоен призив за събуждане както на САЩ, така и на Европа“, както казва Шей: “Казва на САЩ да се посвети отново на отбраната на Европа и Европа да вземе сериозно своята собствена сигурност. Опасността е, че този коментар просто ще раздели двете страни на разстояние и ще засили вярата на Тръмп в девиза „Америка на първо място“. Това би могло да доведе до трудна среща на върха.", "date": "2019.11.09", "title": "The Economist: Съюзниците скочиха срещу думите на Макрон за НАТО"}
{"url": "https://faktor.bg/bg/articles/novini-balgariya-slanchevoto-vreme-se-zavrashta", "text": "Днес, през по-голямата част от деня, ще бъде предимно слънчево - след обяд с разкъсана висока облачност. Сутринта на места в низините и котловините ще има ниска слоеста облачност или мъгла. Ще духа слаб, в Източна България и планинските райони – до умерен юг-югозападен вятър. Максималните температури ще са между 19° и 24°, по-ниски в крайните северозападни райони. Атмосферното налягане е ще се задържи по-ниско от средното за месеца. Над Черноморието ще е предимно слънчево. Ще духа до умерен юг-югозападен вятър. Максимални температури на въздуха: 20°-24°. Температурата на морската вода е 18°, по-ниска е на север от н. Калиакра. Вълнението на морето ще е 2 бала. Над планините облачността ще е променлива, без съществени валежи. Ще духа до умерен, по високите и открити части и временно силен югозападен вятър. Максимална температура на височина 1200 метра около 14°, на 2000 метра - около 8°.", "date": "2019.11.09", "title": "Слънчевото време се завръща"}
{"url": "https://faktor.bg/bg/articles/germaniya-otbelyazva-30-ata-godishnina-ot-padaneto-na-berlinskata-stena", "text": "Германия отбелязва днес 30-годишнината от падането на Берлинската стена. Символът на разделения свят рухва вечерта на 9-ти ноември 1989 г., 28 години след построяването му. „Вдигнете бариерата“ скандират берлинчани, след като ЦК на комунистическата партия решава да облекчи режима за задгранични пътувания. А той влиза в сила „веднага, незабавно“ след оповестяването му, всъщност плод на объркване у члена на политбюро Гюнтер Шабовски, който съобщава новината. Тази вечер пред Бранденбургската врата в сърцето на Берлин ще се състои грандиозен концерт, на който се очаква да присъстват президентът Франк-Валтер Щайнмайер, канцлерът Ангела Меркел, както и президентите на четири бивши социалистически страни - Полша, Чехия, Словакия и Унгария, които имат заслуги за отварянето на границите за граждани на ГДР през лятото на 89-та. През цялата отминаваща седмица в Берлин изложби, 3D инсталации и прожекции на документални филми припомниха на берлинчани и гостите на германската столица събитията от нощта на 9-и срещу 10-ти ноември.", "date": "2019.11.09", "title": "Германия отбелязва 30-ата годишнина от падането на Берлинската стена с грандиозен концерт"}
{"url": "https://faktor.bg/bg/articles/novini-svyat-nad-60-zdravni-zavedeniya-sa-bili-bombardirani-v-idlib-ot-svarzani-sas-siriyskoto-pravitelstvo-sili", "text": "Над 60 здравни заведения са били бомбардирани в сирийската провинция Идлиб през последните шест месеца. Според говорителя на ООН по правата на човека Рупърт Колвил обстрелът по тях е бил извършен умишлено от свързани със сирийското правителство сили, предаде \"Ройтерс\". По-късно Колвил каза за агенцията, че няма как да става дума за инциденти. Ако се докаже, че те са били извършени целенасочено, това биха били военни престъпления, категоричен беше Колвил. Северозападната провинция Идлиб е мишена на подкрепено от Русия настъпление на правителствените сили, които искат да превземат последния голям бунтовнически бастион в страната.", "date": "2019.11.09", "title": "Над 60 здравни заведения са били бомбардирани в Идлиб от свързани със сирийското правителство сили"}
{"url": "https://faktor.bg/bg/articles/spas-garnevski-razkaza-podrobnosti-za-namushkaniya-v-sofiya-mazh", "text": "50-годишният мъж, хоспитализиран снощи в КАИЛ на УМБАЛ \"Св.Анна\"-София с множество прободни рани, все още е в много тежко състояние, с опасност за живота. Това съобщиха от пресцентъра на болничното заведение. Загубил е над 1 литър кръв. Освен порезните рани има пневмотроакс и множество контузни рани, включително на главата. Още снощи екип, ръководен от д-р Ивайло Григоров от Клиника по хирургия на УМБАЛ \"Св.Анна\", е оперирал пострадалия. Допълнително усложнение за лекарите е, че пациентът е с рядка кръвна група - В отрицателна.  Оказа се, че пострадалият е съсед на депутата от ГЕРБ Спас Гърневски. \"Линейката дойде до минути, след като беше подаден сигналът. Видени са двама души да бягат от втория етаж, където е станал инцидентът. Там има офис. Надявам се полицията да залови нападателите\", каза пред БТВ Гърневски.", "date": "2019.11.09", "title": "Спас Гърневски разказа подробности за намушкания в София мъж"}
{"url": "https://faktor.bg/bg/articles/georgi-lyubenov-uspya-da-yadosa-spokoyniya-stefan-tafrov-za-desnite-glasove-kam-maya-manolova", "text": "„Това, че се говори за Демократична България след изборите, означава, че партията е фактор. Сега един бивш член на БКП ми казва, че съм син на комунисти. Никога не сме подкрепяли Мая Манолова. ДБ имаше кандидат, който не стигна на балотажа и призова избирателите да гласуват по съвест“. Това каза Стефан Тафров, член на ръководството на „Да, България“ пред БНТ. Водещият Георги Любенов успя да ядоса иначе спокойния Тафров, като на няколко пъти констатира, че симпатизантите на „Демократична България“ са гласували за Мая Манолова. Дипломатът повиши тон: \"ДБ не е подкрепяла Мая Манолова. Точка\".  „За Демократична България беше важно да има добър кандидат. Грешката ни беше, че не издигнахме по-рано Борис Игнатов. В София коалицията ни има много добър резултат с 8 районни кметове. Разбира се, имаме много работа и не се самозалъгваме. Никой от ръководството на ДБ не е критикувал Ицо Хазарта. Дай, Боже, повече творци с позиция“, коментира Тафров.  „Не мисля, че в позицията към Русия има втърдяване. Заедно с изгонването на дипломат от България, обвиненият в шпионаж Николай Малинов беше награден от Владимир Путин, което беше шамар за България. По случая със Скрипал България беше една много малкото страни, която не изгони руски дипломат. Сега беше направена пиар акция“, каза още дипломатът. В навечерието на 10-ти ноември той призова Столичния общински съвет и кмета Йорданка Фандъкова да кръстят булевард на името на Вацлав Хавел.", "date": "2019.11.09", "title": "Георги Любенов успя да ядоса спокойния Стефан Тафров за десните гласове към Мая Манолова"}
{"url": "https://faktor.bg/bg/articles/es-dava-do-100-000-evro-za-predpriyatiya-v-granichnite-oblasti-na-balgariya-i-sarbiya", "text": "Фонд за малки проекти се предвижда да подпомага малки и средни предприятия в граничните области на България и Сърбия през новия програмен период 2021-2027 г. Финансирането ще е по Програма за трансгранично сътрудничество Interreg - ИПП България – Сърбия 2021-2027, която се очаква да бъде одобрена до края на следващата година.\r\n\r\n\r\n\r\n\r\nТова стана ясно на първото заседание на Съвместната работна група за разработване на бъдещата програма, съобщиха от Министерството на регионалното развитие и благоустройството.  Форумът бе председателстван от заместник-министъра на регионалното развитие и благоустройството Деница Николова и Михаѝло Дашич - помощник-министър по европейската интеграция на Република Сърбия.\r\n\r\nМалките и средни предприятия ще могат да получават безвъзмездно средства по проекти до 100 000 евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др. Целта е да се подкрепи икономическото развитие и потенциал на регионите чрез насърчаване на бизнеса.\r\n\r\n30% от бюджета на програмата в следващия период може да бъде насочен към реализирането на голям стратегически проект между двете държави, стана ясно още по време на срещата. Целта е по този начин да се постигне по-голям ефект от инвестициите. Очаква се да се финансират проекти чрез възможностите на тематична цел 5 - Европа близо до жителите. Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня. Предвиждат се гъвкави възможности за функционални зони.\r\n\r\nИ в следващия период финансирането от ЕС се запазва в размер на 85%, като се въвеждат редица мерки за облекчаване на бенефициентите и намаляване на административната тежест. Министерството на регионалното развитие и благоустройството ще продължи да отговаря за програмите за европейско териториално сътрудничество в Република България и в новия програмен период.\r\n\r\nЗам.-министър Николова отбеляза, че програмата ще работи за намаляване на междурегионалните и вътрешнорегионалните дисбаланси и увеличаване на икономическата активност.  „За тази цел са необходими стъпки в посока на деконцентрация в управлението на регионално ниво. Засилването на ролята на регионалните съвети за развитие и активното им участие в стратегическото планиране и координацията на регионалното развитие, както и на етап изпълнение на програмите, ще допринесе за по-тясното им обвързване с нуждите на регионите. Ето защо предвиждаме делегиране на повече правомощия при вземане на решения на регионално ниво за проектите, които ще бъдат финансирани чрез интегриран стратегически подход, обхващащ много по-голяма част от програмната територия, които да имат по-голямо икономическо въздействие и могат да решат комплексно специфични нужди в различни територии от двете страни на границата“, каза Николова.\r\n\r\nВ рамките на заседанието на съвместния комитет за наблюдение по Програмата за трансгранично сътрудничество стана ясно, че тя се изпълнява успешно. Към днешна дата се реализират проекти в размер на близо 26 млн. евро. Приключило е изпълнението на 36 от общо 39 проекта, финансирани по първата покана за близо 18,5 млн. евро. По втората покана са сключени 28 договора на обща стойност от почти 7,45 млн. евро. Към момента е спестен ресурс от 4 млн. евро, които ще бъдат разпределени за изпълнението на допълнителни проекти с фокус в инвестициите за околна среда.\r\n\r\nС най-много реализирани проекти се отличават сръбските общини Ниш и Зайчар и община Монтана от българска страна.", "date": "2019.11.09", "title": "ЕС дава до 100 000 евро за предприятия в граничните области на България и Сърбия"}
{"url": "https://faktor.bg/bg/articles/sport-uefa-obmislya-final-na-shampionska-liga-da-se-igrae-v-sasht", "text": "УЕФА обмисля възможността финалът на Шампионската лига през 2024 година да се играе на територията на САЩ, съобщава \"Морнинг Кънсълт\". За момента европейската централа е далеч от окончателно решение, но стадион \"МетЛайф\" в Ню Йорк, който е дом на отборите по американски футбол \"Ню Йорк Джетс\" и\"Ню Йорк Джайънтс\", изглежда като фаворит да приеме най-важния мач в клубния футбол на Стария континет.  Съоръжението в Ню Йорк е с капацитет от 82 500 души и преди няколко години прие мача за титлата в Националната футболна лига (НФЛ) - Супербоул.  Досега финалът в Шампионската лига винаги се е провеждал на територията на европейска държава. През 2020 година той ще бъде в Истанбул, през 202 г- в Санкт Петербург, а през 2022 и 2023 година в Мюнхен и Лондон.", "date": "2019.11.09", "title": "УЕФА обмисля финал на Шампионска лига да се играе в САЩ"}
{"url": "https://faktor.bg/bg/articles/tervel-pulev-se-varna-udarno-na-ringa-s-nokaut-v-parviya-rund", "text": "По-малкият от братята Пулеви Тервел постигна 14-ата си поредна победа и първа след над половин година отсъствие от ринга заради травма на ръката.  Тервел победи по-опитния от него Кай Курзава с нокаут в първия рунд на галавечер край германския град Кьолн. Курзава два пъти изпадна в нокдаун и съдията реши да отсъди TKO още в първия от осемте предвидени рунда. Така българинът остава без загуба на ринга, докато това е шестият нокаут в кариерата на Курзава.", "date": "2019.11.09", "title": "Тервел Пулев се върна ударно на ринга с нокаут в първия рунд"}
