{"url": "https://www.faktor.bg/bg/articles/tereza-mey-se-otteglya-ot-politikata", "text": "Британският премиер Тереза Мей обеща да се оттегли от политиката преди предстоящите парламентарните избори в Кралството през 2022 г., съобщава \"Ройтерс\". Пред депутатите от партията ѝ, тя е завила, че няма да ги води на следващите избори. Мей се срещна с консерваторите в Камарата на общините, преди те да гласуват вот на доверие срещу нея тази вечер. Социалният министър Амбър Руд потвърди, че Мей няма да ги води на следващите избори и добави, че изявлението на ѝ е било емоционално. Вотът на недоверие трябва да започне в 20 ч. българско време. Очаква се гласуването да продължи около два часа, като резултатът ще стане ясен около 23 ч. българско време. Прогнозите са, че Тереза Мей ще остане на поста си, защото от общо 317 консерватори, 198 публично заявиха подкрепата си за британския премиер.", "date": "2018.12.12", "title": "Тереза Мей се оттегля от политиката"}
{"url": "https://www.faktor.bg/bg/articles/pravnata-komisiya-prie-na-parvo-chetene-speshni-promeni-v-zakona-za-koruptsiyata", "text": "Правната комисия на парламента прие на първо четене вкараните за обсъждане спешно промени в Закона за противодействие на корупцията и за отнемане на незаконно придобитото имущество. Законопроектът беше подкрепен от 12 депутати, а шестима се въздържаха. Гласували против нямаше. Проектът за промени е само два параграфа и е част от по-голям законопроект (38 параграфа), но бяха внесени за гласуване в комисия поради тълкувателно решение на ВКС от миналата седмица. Предстои скоро да бъде внесени и останалите промени.", "date": "2018.12.12", "title": "Правната комисия прие на първо четене спешни промени в закона за корупцията"}
{"url": "https://www.faktor.bg/bg/articles/ispaniya-uvelichava-minimalnata-zaplata-s-22-prez-2019-godina-tya-shte-stane-1050-evro", "text": "Испанският премиер Педро Санчес обяви в сряда, че неговият кабинет ще одобри през следващата седмица увеличение на месечната минимална заплата с цели 22% до 1050 евро, което повишение ще влезе в сила през 2019 година. \"Най-голямото от 1977 година насам увеличение ще бъде представено на заседание на кабинета в Барселона на 21-ви декември\", посочи той пред испанския парламент, съобщава Франс прес, информира БНР. \"Една богата държава не може да има бедни трудещи се\", допълни Санчес, от когото се очаква да поиска предсрочни общи избори следващата година. Мярката представлява част от проектобюджета за 2019 година на социалистическото правителство, предложен още през октомври, който обаче не успя да мине през парламента на страната. Това означава, че бюджетът ще бъде приет посредством правителствен указ. Съобщението е факт, след като в понеделник френският президент Еманюел Макрон предложи месечно увеличение на минималната заплата във Франция със 100 евро от следващата година, опитвайки се по този начин да потуши протестите на т.нар. \"жълти жилетки\", които разтърсиха страната през последните седмици. Трябва да се има предвид, че след години на политики на строги икономии за справяне с последиците от финансовата криза от 2008 година, редица правителствата са подложени на все по-голям натиск за облекчаване на тези политики, особено по отношение на по-ниско платените граждани. Според испанските правителствени разчети увеличаването от догодина на минималната работна заплата с 22% ще струва на държавата 340 млн. евро годишно. Работодателските организации, както и опозиционните консервативни партии в испанския парламент – Народната партия (НП) и „Сиудаданос“ – обаче се противопоставят на това увеличаване, заявявайки, че това ще навреди на разкриването на нови работни места. Лидерът на НП Пабло Касадо заяви, че бюджетът за 2019 година, който включва и данъчни повишения, е \"икономически самоубийство\".", "date": "2018.12.12", "title": "Испания увеличава минималната заплата с 22%, през 2019 година тя ще стане 1050 евро"}
{"url": "https://www.faktor.bg/bg/articles/maykata-na-banev-nikolay-e-kato-hristo-botev", "text": "Майката на Николай Банев - Мария, която ще отговаря за участие в организирана престъпна група за данъчни престъпления, присвояване и пране на пари, коментира обвиненията срещу семейството ѝ. 77-годишната жена остава на свобода срещу 10 хил. лв. гаранция.  Банева заяви пред БТВ, че не знае какво е ОПГ и никога не участвала в престъпна дейност. Тя допълни, че отношенията със сина ѝ са духовни и го сравни с поета и революционер Христо Ботев. \"Това обвинение, като че ли е абсолютно формално, защото в живота си съм работила само в областта на културата, целия ми стаж и никога не съм се занимавала с някакъв друг бизнес. Има много материали срещу нас, но нашият адвокат ще ги проучи\", казва майката на бизнесмена. \"Аз си тръгвам все пак, в душата си мислейки доброто. Аз съм литератор, завършила съм българска филология и добре, че в живота имам така, един по-идеален поглед на нещата, който ме спасява. И казвам, че той е като Ботев – една немирна глава! Такъв е. Много талантлив и умен мъж\", заяви майката на арестувания бизнесмен.", "date": "2018.12.12", "title": "Циркът на Баневи продължава: Майка му го сравни с Христо Ботев"}
{"url": "https://www.faktor.bg/bg/articles/mareshki-rumen-radev-i-karakachanov-sa-simpatichni-za-yadene-i-piene", "text": "Румен Радев е един опит на статуквото да ни измамят за пореден път. Две години минаха и все още нищо хубаво за българския народ не се е случило. В крайна сметка нищо не зависи от този президент, той е само един въздух под налягане. Това заяви в студиото на bTV лидерът на \"Воля\" и зам.-председател на Народното събрание Веселин Марешки. ,,Покрай Красимир Каракачанов излизат само гафове. Последното е, че е купил храна за 30 милиона без обществена поръчка. Ние от \"Воля\" бяхме от първите, които предупредихме, че този човек ще прави гаф след гаф. Но в случая с храната на армията вече може да се говори за престъпление и според мен е редно да се сезира прокуратурата. Той постоянно е в скандали, свързани с обвинения в корупция. Като цяло България нищо не е спечелила с такъв вицепремиер и с такъв президент. Но вижте, аз нямам нищо против тях. Симпатични са ми на ядене и пиене, но по-важни трябва да са делата им за държавата'', обясни Марешки. По думите му закупуването на нови самолети на този етап не е от такава необходимост, преди да бъдат осъществени нужните реформи в здравеопазването и образованието. ,,Не искам моите 1500 лева да отидат за самолетчета, хеликоптерчета и подводници, а за здравеопазване, образование и сигурност'', посочи лидерът на \"Воля\". \"Очаквахме Нинова да ни подкрепи, но тя се срещна с един посланик и гласува за самолетите, а здраве пари няма\", каза още Марешки. ,,Не сме твърдели, че трябва да има видеонаблюдение в самата избирателна секция, а камери, които да следят процеса на броенето след приключване на изборния ден. Никой няма да снима кой и как е гласувал в самата секция'', разясни Марешки идеята си за видеонаблюдение по време на изборите. ,,Производителите на строителните материали са виновни сз лошото състояние на пътищата, а не толкова строителите'', заяви той във връзка с протестите на строителите. \"Като отидете в магазина и си купите некачествено сирене, не е виновен магазинерът, а този, който го е произвел\", посочи още лидерът на \"Воля\".", "date": "2018.12.12", "title": "Марешки: Румен Радев и Каракачанов са симпатични на ядене и пиене"}
{"url": "https://www.faktor.bg/bg/articles/tsvetanov-ogromniyat-resurs-za-am-hemus-nyamashe-da-e-vazmozhen-ako-ne-beshe-bezkompromisnata-borba-sreshtu-koruptsiyata-i-kontrabandata", "text": "Днес правителството отпусна 1,35 млрд. лв. за изграждането на 132 км от АМ \"Хемус\". Изграждането на тази така важна както за Северна, така и за цяла България, пътна артерия вече е необратим процес и не съществува възможност да се получи загуба на финансиране, както беше при други управления. Това написа във Фейсбук председателят на ПГ на ГЕРБ и зам.-председател на партията Цветан Цветанов.  \"Заделянето на този огромен ресурс не би било възможно, ако не беше налице безкомпромисна борба срещу корупцията и контрабандата. Правителството на Бойко Борисов и управляващото мнозинство в парламента продължаваме да изпълняваме нашата програма и предизборни ангажименти към гражданите, един от които е гарантирането на траен просперитет и увеличаване на инвестициите в Северна България посредством изграждането на модерна пътна инфраструктура\", заявява Цветанов.", "date": "2018.12.12", "title": "Цветанов: Огромният ресурс за АМ \"Хемус\" нямаше да е възможен, ако не беше безкомпромисната борба срещу корупцията и контрабандата"}
{"url": "https://www.faktor.bg/bg/articles/svetoslav-ivanov-ako-sofiya-se-gazifitsira-shte-stane-chista-kolkoto-e-viena", "text": "Със сигурност на никой не му е приятно, когато предстои увеличение на цената на услугите. Увеличението на цената на газа се случва по волята на българския регулатор. Това каза Светослав Иванов, председател на Асоциацията „Природен газ“, пред БТВ. „Реално платените сметки на българските домакинства, отопляващи се на природен газ са с 2,5 пъти по-ниски, отколкото на останалите. С новото увеличение, домакинствата през ноември ще плащат с около 6 стотинки на ден повече, което не е съществено“, подчерта той. „Нашето общество в последните години е жертва на имитация. Жертва е на имитация на демокрация и имитация на либерализация. Националната програма за газификация не е научен труд, а с всеки изминал ден става все по-актуална. Говори се за недостиг на електроенергия. Ако България се газифицира на нивото на една средна европейска държава, където то е над 60%, при нас е около 5%“, посочи Светослав Иванов. „55 000 домакинства в София се отопляват на твърди горива. Ако тези домакинства използват природен газ, София ще стане чиста, колкото е Виена“, категоричен бе председателят на Асоциацията „Природен газ“. За да се случи това, трябва да се газифицира преносната мрежа, да се въведат допълнителни стимули за домакинствата. „Интересът на инвеститорите за изграждане на газовата мрежа е факт“, заяви Иванов. По думите му с въвеждането на това алтернативно отопление, инвестицията се изплаща в рамките на три години.", "date": "2018.12.12", "title": "Светослав Иванов: Ако София се газифицира, ще стане чиста, колкото е Виена"}
{"url": "https://www.faktor.bg/bg/articles/ep-prizova-za-spirane-na-gazoprovoda-severen-potok-2", "text": "Европейският парламент призова днес да бъде прекратен строежът на разширението на газопровода \"Северен поток\". Резолюцията бе утвърдена с 433 гласа \"за\", 105 \"против\" и 30 въздържали се. Причина за призива е ключовата роля на Украйна в европейската енергийна мрежа, се посочва в съобщение на ЕП. Според евродепутатите доизграждането на газопровода, който заобикаля Украйна, \"е политически проект, който представлява заплаха за европейската енергийна сигурност\".  В същата резолюция е отправен призив към Русия да осигури свобода на корабоплаването в Керченския проток и в Азовско море. ЕП решително осъжда агресията на Русия срещу Украйна на 25 ноември в протока и настоява за незабавното и безусловно освобождаване на всички украински моряци и кораби. Евродепутатите изразяват силна загриженост от напрежението, което може да представлява \"скрит опит за анексиране на суверенните права на Украйна в Азовско море\".", "date": "2018.12.12", "title": "ЕП осъди агресията на Русия, гласува за спиране на газопровода \"Северен поток-2\""}
{"url": "https://www.faktor.bg/bg/articles/bivshiyat-advokat-na-tramp-vliza-za-tri-godini-v-zatvora", "text": "Майкъл Коен, бившият адвокат на президента на САЩ Доналд Тръмп, беше осъден на три години затвор за незаконно даване на пари на две жени, за да мълчат, по време на предизборната кампания на неговия клиент през 2016 г., както и заради това, че излъгал пред Конгреса за проект за построяване на Тръмп тауър в Москва, предадоха Ройтерс и Франс прес. Тръмп имал извънбрачни връзки с двете жени. Окръжният съдия в Манхатън Уилям Поли осъди Коен на три години затвор за плащанията, които били в нарушение на финансовото законодателство на САЩ. Той отделно постанови два месеца затвор за бившия адвокат на Тръмп за фалшивите му показания пред Конгреса. Коен ще изтърпи двете наказания едновременно, което означава, че ще лежи три години в затвора, отбелязва Ройтерс. През август бившият адвокат на американския президент призна за плащанията, а през ноември - и за фалшивите изявления. \"Много пъти имах усещането, че е мое задължение да прикривам мръсни номера\" на (Тръмп), каза днес Коен пред съдията.", "date": "2018.12.12", "title": "Бившият адвокат на Тръмп влиза за три години в затвора"}
{"url": "https://www.faktor.bg/bg/articles/novini/svyat/d-r-klaus-shrameyer-mnogo-balgari-oshte-ne-sa-prerabotili-zagubata-na-makedoniya", "text": "\"За България Македония все пак си остава чувствителна, щекотлива тема. Защото много българи все още емоционално не са преработили загубата на Македония. Това е родината на мнозина техни предци, люлката на религията им (Охрид), от там са много хора на изкуството и писатели. Красимир Каракачанов е един особено краен представител на непримиримите - и не случайно е шеф на ВМРО\". Това заяви пред \"Дойче веле\" бившият зам.-посланик на Германия в София д-р Клаус Шрамайер.  \"При Каракачанов в дъното е неговата непримирима, антимакедонска нагласа. А какъв по-благоприятен терен може да има за това от общата история, около която се водят толкова тежки битки? Този интерес може да е успореден и с интереса на Москва, която от много време се опитва да осуети приемането на Скопие в НАТО и в ЕС. Впрочем, на Балканите роля винаги играят и материалните интереси, в случая - интересите на олигарсите. Това също е възможно. Досега олигарсите в Скопие можеха да правят каквото си искат, без да ги е грижа за Брюксел. Но стане ли Македония член на ЕС, нещата доста ще се усложнят. Изненадващото е, че през 1989 година той още не е усещал накъде отиват нещата. Което не говори за особена политическа прозорливост\", коментира Шрамайер по повод вербуването на Каракачанов за агент на ДС.  Според него, България няма никакъв интерес да блокира членството на Македония в ЕС. \"София най-вече няма никакъв интерес да се противопоставя на Брюксел, на НАТО и на САЩ, които отдавна работят за присъединяването на Скопие (към НАТО и ЕС - бел.ред.). В интерес на България е освен това най-после да възцари мир в задния си двор и да отстрани разногласията със Скопие. Само при това условие страната ще може да играе полагащата ѝ се роля на южните Балкани. За да оцелее политически, Зоран Заев е длъжен да заложи всичко, за да влезе страната му най-сетне в НАТО и в ЕС. Той няма никакъв интерес да дразни София, дори и да му се иска да не предизвиква излишно своите (вътрешнополитически - бел.ред.) противници\", казва бившият германски посланик у нас.", "date": "2018.12.12", "title": "Д-р Клаус Шрамейер: Много българи още не са преработили загубата на Македония"}
{"url": "https://www.faktor.bg/bg/articles/krasimir-valchev-imame-3-instrumenta-za-da-nakarame-detsata-da-poseshtavat-uchilishte", "text": "Правото на образование на детето е задължение на родителите. В момента имаме 3 инструмента, посредством които да накараме децата да посещават учебни заведения, които обаче не са достатъчни. Спирането на помощите например е една такава мярка. Друга мярка е да санкционираме ученика с изпращане в друго училище, но това може да не го дисциплинира. Всъщност правото на образование трябва да е по-високо заложено в йерархията, каза пред БНТ просветният министър Красимир Вълчев. ,,Един от проблемите е, че има семейства, в които липсва отношение към образованието. Това явление е най-голямо при ромската общност, въпреки че не е коректно да поставяме знак за равенство. Именно в такива случаи държавата трябва да е по-силна. В тази връзка предвиждаме да има поощрителни мерки, да подхождаме с повече убеждения, които включват посещения на образователни медиатори, за да обясняват на родителите ползата от образованието'', обясни още Вълчев. ,,Ако навремето са били важни само базовите умения, то днес вече говорим за дигитална креативност, за владеене на поне два езика, защото модерните технологии вече навлизат на пазара на труда. Новите учебни програми са на принципа в тях да бъдат вплетени и новите компетентности като мисленето, граждански права, провокиране и търсене на информация, провокиране на креативност, защото тя ще бъде основния капитал на човешкото съществуване'', допълни просветният министър. По думите му няма никакъв риск за студентите по медицина към Софийския университет да загубят факултета си. ,,Министър Ананиев изрази уверение, че до закриване на факултета няма да се стигне. Аз също ще държа на това. Но най-важното са преподавателите, защото те трябва да бъдат запазени. Към този момент има варианти, но няма никаква конкретика'', заключи Красимир Вълчев.", "date": "2018.12.12", "title": "Красимир Вълчев: Студентите по медицина към Софийския университет няма да загубят факултета си"}
{"url": "https://www.faktor.bg/bg/articles/direktorat-na-sdvr-e-predlozhen-za-glaven-sekretar-na-mvr", "text": "Директорът на СДВР ст. комисар Ивайло Иванов е предложен за главен секретар на МВР. Това обяви министърът на вътрешните работи Младен Маринов на брифинг в Министерски съвет, предаде Агенция „Фокус“. Младен Маринов уточни, че кандидатурата на Иванов е предложена за одобрение от Министерски съвет и предстои да бъде направено предложение към президента за издаване на указ за назначаването му.", "date": "2018.12.12", "title": "Директорът на СДВР е предложен за главен секретар на МВР"}
{"url": "https://www.faktor.bg/bg/articles/ikonomika/biznes/yordan-arabadzhiev-zalozhenoto-v-paket-mobilnost-e-udar-sreshtu-ikonomikata-ni", "text": "\"Към момента фазата на обсъжданията по Пакет \"Мобилност\" в Съвета на Европа е приключила, там нещата вече са решени. Топката е в Европейския парламент, до 10 януари няма какво да се случи, за да кажем, че тогава няма да има протест. Нямаме друг ход, освен протест, за да бъде чут нашият глас\", заяви пред БНТ председателят на Съюза на превозвачите в България. \"Ако рестрикциите бъдат приети, ще се стигне до фалит на малки и средни предприятия, големи фирми ще прелокират бизнеса си, а икономиката ни ще загуби сериозен дял от БВП. Това е удар срещу българската икономика, не само срещу превозвачите\", предупреди Арабаджиев. По думите му превозвачите ни ще загубят конкурентоспособност, тъй като това ще доведе до увеличение на административните разходи. \"Пакет \"Мобилност\" има за цел превозвачите от Източна Европа да бъдат изтласкани от единния пазар. В началото единомислещите страни формираха блокиращо малцинство. Чехия и Словакия явно нещо са изтъргували и подкрепиха общия подход. Това може да е и заради конкуренцията на български и румънски превозвачи. Може да има и нещо обещано като политически елемент\", коментира той. Следва политическо решение, от следващата седмица българските превозвачи започват срещи с евродепутати и политици, за да може те да обяснят по линия на европейските политическите семейства до какво ще се стигне в крайна сметка, ако Пакет \"Мобилност\" бъде одобрен.", "date": "2018.12.12", "title": "Йордан Арабаджиев: Заложеното в Пакет \"Мобилност\" е удар срещу икономиката ни"}
{"url": "https://www.faktor.bg/bg/articles/ucheni-dokazaha-agent-007-e-obiknoven-piyanitsa-tryabva-mu-psihichna-pomosht", "text": "Джеймс Бонд е обикновен пияница и му трябват психологична и психиатрична помощ, пише в. \"Дейли Мейл\". Изданието се позовава на изследване на новозеландски учени от университета в Отаго. Те стигнали до този мрачен извод, след като установили, че в 24 филма за легендарния агент 007, снимани между 1962 и 2015 година, той е надигал чашката цели 109 пъти.  Учените отбелязват, че Бонд най-често пие, преди да стане автокатастрофа или когато изпълнява много сложни задачи като например обезвреждане на ядрено устройство. Според експертите той трябва да намери други много по-здравословни методи да сваля стреса по време на работа. Те са изброили, че само във филма \"Спектър на утехата\" шпионинът на Нейно величество изпива на борда на частен самолет 6 коктейла с мартини, което за повечето хора е достатъчно за летален изход. Освен това учените смятат, че честата употреба на алкохол сериозно се отразява на сексуалната мощ на агента.  В статия, публикувана в Medical Journal of Australia, изследователите пишат, че Ми-6 би трябвало да е по-отговорен работодател и да изпрати Джеймс Бонд на психолог и на психиатър. Освен това шпионското ведомство трябва да промени някои от порядките. Например Бонд не трябва да пие всеки път, когато влиза в кабинет.  Изглежда, че и Джеймс Бонд е съгласен с тези изводи, защото във филма \"ОО7 Спектър\" сам казва, че... доста много пие, напомня \"Дейли Мейл\". (източник: КлубZ)", "date": "2018.12.12", "title": "Учени обявиха агент 007 за обикновен пияница, имал нужда от психотерапия"}
{"url": "https://www.faktor.bg/bg/articles/sport/stanaha-yasni-favoritite-za-sportist-na-godinata", "text": "Станаха ясни фаворитите за в анкетата \"Спортист на годината\". Най-добрите състезатели ще бъдат обявени на церемония в зала \"Арена Армеец\" от 20:30 часа. Своя вот дадоха 139 действащи спортни журналисти от 49 електронни и печатни медии. Според гласуването им, в челната десетка в класацията \"Спортист на годината\" 2018 се нареждат (по азбучен ред): Александра Начева (лека атлетика) Александра Жекова (сноуборд) Биляна Дудова (борба) Габриела и Стефани Стоеви (бадминтон) Катрин Тасева (художествена гимнастика) Кирил Милов (борба) Кубрат Пулев (бокс) Мирела Демирева (лека атлетика) Стойка Петрова (бокс) Тайбе Юсеин (борба) Първото място при отборите ще бъде определено между Националния отбор по баскетбол (мъже), Националния отбор по борба (жени), Националния отбор по волейбол (мъже), Националния отбор по футбол (мъже) и Националния ансамбъл по художествена гимнастика. В категорията \"Спортист с увреждания\" 2018 първите пет атлета, които се съревновават за статуеткaта са (по азбучен ред): Даниела Тодорова (лека атлетика) Денислав Коджабашев (тенис на маса) Иванка Колева (лека атлетика) Ружди Ружди (лека атлетика) Християн Стоянов (лека атлетика) На церемонията ще бъде връчена и традиционната награда на в. \"Труд\" за \"Треньор на годината\". В 35-то издание на анкетата за най-добър треньор участваха 43 медии, които номинираха 13 специалисти. По двама наставници бяха посочени във футбола (Петър Хубчев и Златомир Загорчич), художествената гимнастика (Весела Димитрова и Бранимира Маркова), бокса (Фикет Ереджебов и Петър Лесов) и ските (Иво Борисов и Виктор Жеков, шорттрек). Следват първите петима по азбучен ред: Весела Димитрова (художествена гимнастика) Иван Петков (волейбол) Петър Касабов (борба) Петър Хубчев (футбол) Стойко Цонов (лека атлетика) За първи път сред водещите на церемонията няма да има женско присъствие - тази годна подиумa ще си поделят един от най-любимите и забавни гласове в българския ефир - водещият Митко Павлов и звездата от родната музикална и кино сцена - Орлин Павлов.", "date": "2018.12.12", "title": "Станаха ясни фаворитите за \"Спортист на годината\""}
{"url": "https://www.faktor.bg/bg/articles/prezidentshata-na-pazar-cheren-mertsedes-na-platnoto-pone-chetiri-blokirani-koli", "text": "Очевидно „първата дама“ Десислава Радева отново се готви за височайша визита. Жената на президента е в любимия си бутик на пъпа на София, където съвсем наскоро нейната охрана влезе в пререкания с КАТ заради каране в насрещното.   За това сигнализира читател на Tribune.bg. Човекът е видял как Радева, облечена в сива жилетка, влиза в магазина след 12:30 днес. Била е придружавана от охранител, който влязъл с нея вътре в бутика NEVENA. Въпреки че човекът не е видял дали черният Мерцедес, с който се води президентшата, спазва правилата за движение, начинът, по който е паркирана колата, е меко казано безобразен. Най-малко четири други автомобила са блокирани, а колата на Радева е по средата на платното. Останалите участници в движението се чудят как да заобиколят огромното черно возило. И преди сме ви разказвали за ателието на NEVENA, което е едно от любимите места за пазаруване на „първата дама“, откъдето тя се снабдява с официални тоалети. Оттам са две от най-запомнящите се рокли, с които Радева се появи на международни визити – като розовата рокля букле и бяло-черната от дантела за 12 хил. лева. Това е национално позорище!, написа в страницата си във Фейсбук Антон Тодоров.", "date": "2018.12.12", "title": "Президентшата пак на пазар: Черен \"Мерцедес\" на платното, поне четири блокирани коли"}
{"url": "https://www.faktor.bg/bg/articles/hvanaha-gruevski-kak-izliza-ot-krachma-v-budapeshta", "text": "Докато в Македония се опитват да върнат бившия премиер Никола Груевски, за да го вкарат в затвора, той спокойно си се разхожда из Будапеща и си пийва бира. За първи път Груевски бе забелязан на публично място, след като избяга от родината си в средата на ноември и пристигна в Унгария, където получи политическо убежище. Успя да го заснеме журналистът от британския вестник \"Гардиън\" Дан Нолан. Той я публикува в профила си в Туитър и към снимката написа многозначителния текст: \"Хванах те!\" Облечен в червено пухено яке, Груевски е уловен точно как излиза от бирария в унгарската столица.", "date": "2018.12.12", "title": "Журналист от \"Гардиън\" публикува снимка на Груевски след кръчма в Будапеща: \"Хванах те!\""}
{"url": "https://www.faktor.bg/bg/articles/kultura/art-faktor/leonardo-kodiral-v-taynata-vecherya-taynstvoto-na-bogomi", "text": "Църквата е категорична, че последният катар  Гилем Белибаст е изгорен през 1321 г. Някои автори пишат, че, преди да влезе в огъня, оставя ръкопис за живота си, който настоява: пламъците няма да унищожат вярата, а неговите братя ще се появят пак. Произнася подобно пророчество и на път за кладата. Запазени са думите му: „Al cap de set cent ans,  verdeja lo laurel ” – Това всъщност прави 2021 г. Ватикана не се трогва от последните приказки на последния богомил, като обявява гръмко и тържествено, че той е изпепелен, а със страшната ерес е приключено во веки веков, че „вярата” е спасена, без на някого да дойде наум, че и Фениксът често е превръщан в пепел, но никога не остава такава.  Близо два века „добрите хора” уж ги няма, изпаряват се.  Светият престол си отдъхва с облекчение и налага трайно властта си над европейските крале и поданиците им, папите циментират монопола си на Божии наместници на земята, но за всеки случай продължават да горят други хора, които им се виждат прекалено добри. Може би не вярват на  собствената си официална пропаганда, че  богомилите са изтребени до крак.  Или просто изгарянията  им се харесват. Във всеки случай, съвсем естествено е, когато една общност е преследвана така яростно, тя да се постарае да не дава признаци на живот. Докато идва времето на онзи славен мъж от Флоренция, наречен Марсилио Фичино (1433–1499 г.), за него говорихме в началото на тази книга. Той получава  донесените от Македония свитъци, на които тогава казват  Hermetica, но днес са станали общоизвестни като Corpus Hermeticum, алфата и омегата на всички тайни общества, безценни скрижали, за които се смята, че са написани от ръката на митичния египетски жрец Хермес Трисмегист, отъждествяван край Нил и с бога на мъдростта Тот. Текстовете на повече от 6000 години са изворът на цялото езотерично познание от древността до настоящия век. Което и тайно общество да хванете, ако можете да развиете кълбото на доктрините му, ще стигнете обратно до него, но и науката му е задължена. Дори съвременната психоанализа ползва оставеното от него. Корифеят в тази област Карл Густав Юнг например заимства термина архетип от текстове му, за да обозначи универсалните образи, които съществуват в колективното подсъзнание. Всъщност  Хермес го използва като определение за Бога. Нарича Всевишния „архетип на светлината”, което със сигурност се е понравило на флорентинеца. В посвещението върху първата преведена книга, собственоръчно написано от Марсилио Фичино за покровителя му Козимо Медичи - Старши се казва, че Хермес Трисмегист е „първият, който разкрива с огромната си мъдрост истините за божественото величие, йерархията на духовете (daemonum ordine),  преселението на душите... Следвали са го Орфей, после Аглаофем, Питагор и Фиолай, учител на нашия божествен Платон.” Флорентинският просветител извежда една непрекъсната парадигма на забулената елитарна мъдрост, която тръгва от египетския жрец, за да стигне до елинския философ, пред чийто бюст според свидетелствата често пали свещи, нещо от което кюретата трябва да са полудявали като бойни петли. През целия  си земен път той се стреми да върне на съвременниците си свещения факел, запален от Триждивеликия Хермес преди толкова хилядолетия.  В труда си „За християнската религия” Марсилио изрича немислимото до този момент.  Фичино, който благодарение на Медичите дори е ръкоположен за католически свещеник, стига до извод,  който много повече подхожда на някой богомилски \"съвършен\". , че на Земята има една всеобща религия с различни религиозни практики, а християнството е само нейното най-изчистено  проявление, което съвсем не изключва философското му осмисляне и развитие в светлината на древните текстове. Една  гностична „мушица”, отгледана от богомилите, идея близка на съвременния човек, но тогава повече от еретична, защото обявява война на схоластиката и на установените от Църквата вековни догми. Та тя би ли позволила религията да се развива и усъвършенства непрекъснато?  Пази, Боже! От това откритие до Ренесанса и Реформацията наистина има само една крачка. Както и да го погледнеш, Фичино е уникална фигура в световната история, един от онези най-светли умове на клокочещото си време, които разбиват със замах ръждясалите, тежки като Земята катинари на невежеството и фанатизма, за да влезе възроденият от древността идеал за човека като носител на Божественото начало. Няма да сбъркаме, ако кажем, че той е основният „виновник” за Ренесанса - заедно със съмишлениците си, разбира се, въпреки че някои от тях сега са по-прочути от него. Виждайки с мъж от какъв калибър си има работа, фактическият владетел на република Флоренция Козимо Медичи – Старши, който също е допринесъл „нещичко”,  прочут покровител на литературата, изкуствата и проучванията на древната мъдрост,  му подарява с щедра ръка една разкошна вила, недалеч от собствения си дворец, в която малко по-рано е възстановена традицията на древната атинска Платонова академия. Дори я наричат по същия начин, а Марсилио Фичино я оглавява и се хваща за работа. Той въвежда там „забравени” порядки, които са много близки до богомилските. Не се яде месо например, само риба. Марсилио превежда на латински всички произведения на Платон, които по чудо са запазени през вековете, известните трудове на Плотин, Порфирий, Дионисий Ареопагит, Прокъл, де-що има древни неоплатоници. Днес тези преводи са също класика и се ценят не по-малко от оригиналите. Идеите на тракийския орфизъм, подхванати от Платон и последователите му, техните възгледи за безсмъртието на душата, преминават след векове в учението на богомилите, което ги развива, а то пък на свой ред е развито от... Марсилио Фичино. Според него йерархията на Вселената има 5 степени: Бог, ангели, душа, качества и материя. Душата човешка, свърза останалите звена , което я прави център на системата вместо Бог, чиято функция е в крайна сметка да се съедини със създадения от него космос, за да възтържествува любовта - AMOR. Качествата са тези, които обуславят множествеността и многообразието на този свят, който води началото си от Всевишния, красив е, защото се е родил  като идея от Словото Му, помрачено от творенията на Сатанаил.      Става въпрос за четири теогонични орфически песни, създадени в древните времена на тракийските мистерии, чиито текстове са запазени частично в старогръцки преводи. За първата, смятана и за най-старата, сведения дават Платон, Аристотел и неговият ученик Евдем от Родос. Втората е записана от Аполон от Родос, третата от други древни автори. Четвъртата е от 24 рапсодии, възпяващи мита за почитания някога по българските земи тракийски бог Дионисий Загрей, често противопоставян на Орфей. От нея философията на неоплатонизма изковава повечето от своите мистични и метафизични символи. Много вероятно е химните на Орфей да са запазени именно от богомилите, което обяснява защо пратениците на Козимо Старши и техните предшественици се отправят към българска Македония.   Фичино е близък приятел на Леонардо да Винчи, двамата се смятат за два коня, впрегнати в една колесница. Естествено, че се намират и желаещи да сложат прът в колелата й, защото гениалността винаги предизвиква завист и омраза, особено когато иска да преобърне наопаки съществуващия ред и целия средновековен космос. А те го правят.   В „Тайната вечеря” на Леонардо свети Симон поразително прилича на един бюст на Платон, правен от древния скулптор Силанион през 325 г. пр.Хр. за цар Митридат, за който се смята, че философът лично е позирал. По онова време той се пази в Платоновата академия на Фичино, а днес е в галерия „Уфици” във Флоренция.  Самият Марсилио е изобразен в картината  като апостол Матей.  Неговата личност често е ябълката на раздора, която  противопоставя цели средновековни  държави. При това едната страна винаги е най-могъщата за времето си, тази на папата.   , оглавяван от благородника Франческо Паци, че и от пизанския архиепископ Франческо Салвиато, който по някаква абсолютна „случайност” е и роднина на Светия отец. Съзаклятниците имат намерение с един неочакван удар да унищожат Медичите и да върнат града към васалната покорност по отношение на Рим, като Ватикана не е съвсем чужда на предприятието.  На 26 април същата година, докато в църквата \"Санта Мария дел Фиоре\" още продължава дългата и тържествена църковна служба, цял отряд заговорници, въоръжени с кинжали, се нахвърлят върху братята Джулиано и Лоренцо Медичи. Първият е прободен на 27  места и умира веднага от раните си. Лоренцо е само леко ранен, успява да се шмугне между телата на привържениците си и ловко да се измъкне в настаналата суматоха, за да обеси веднага след това с подобаващата  тържественост заговорниците на прозорците на Палацо Векио. Една от причините за заговора е интересна за нас. Папа Сикст IV, седнал на престола през 1471 г., след като дълго и безуспешно е настоявал да му предадат някои  книги, съхранявани в Платоновата академия на Марсилио Фичино, решава да не се церемони повече с него, а направо да смени властта във Флоренция чрез заговор. Главното, което иска, не е кой знае какво. Просто, когато  превратът се увенчае с успех и убийците на дотогавашните първи мъже  оглавят републиката, да изземат и му „подарят” някакви опасни писания. Основното, което му трябва, е не нещо друго, а едно апокрифно копие на евангелието на Свети Йоан, известно също като Свещената книга на богомилите, както и други неканонични ръкописи на любимия Христов ученик, може би защото там пише странни неща.  Текстовете, пазени в Академията, наистина са в състояние да докарат до делириум тременс всеки папа, ако се вярва на свидетелствата по този въпрос. Там Йоан пише, че след Разпятието Христовият брат Яков застава начело на една от първите християнски църкви, подкрепена от самия Йоан и от... Мария Магдалина, представяте ли си?    Естествено, такова твърдение, та било то написано от ръката на любимия ученик на Христос, няма как да хвърли в необуздан възторг Светия престол, който по разбираеми причини би предпочел това  да не се разчува никога.  Някой да се изненада, че наследниците на Петър, или Камъка, върху който е изградена Римската църква, не харесват, най-меко казано, тази версия.  Нито тогава, нито сега. В наше време нож в гърба им заби и един млад автор, който нареди пъзела, свързващ личностите на Леонардо, приятеля му Марсилио Фичино и живелия доста преди тях епископ  на Генуа Якопо да Вараце  (1228 – 1298 г.).   Ето че  една стара история започва отначало, но при други обстоятелства.    По света голям шум вдигна излязлата през 2004 г. книга „Тайната вечеря” на испанския журналист, специализирал се в областта на историческите разследвания, Хавиер Сиера, когото нарекоха Анти-Дан Браун, защото направи различен, потресаващ и необорим прочит на стенописа на гениалния италианец. В България книгата му, разбила класациите в 39 страни, не доби чак такава гръмовна популярност, а трябваше, защото четивото разкри по недвусмислен начин катарската, т.е. богомилската символика в картините на Леонардо да Винчи. Тук я няма произволната трактовка и натаманяването на фактите от „Шифърът на Леонардо\". Хавиер Сиера ясно доказа, че   Свещената чаша обаче я няма на масата. Защо?  Леонардо да Винчи (1452-1519 г.) използва описанието на светците, направено от въпросния  епископ на Генуа Якопо да Вараце, известен също като Якопо да Вараджине. Вече казахме няколко думи за този достоен духовник-доминиканец, но сега е моментът да му обърнем повече внимание. Епископът на процъфтяващата по това време Генуа, която през Средновековието е водещата италианска морска република и основен търговски партньор на Второто българско царство, е човекът, който  в книгата си „Златната легенда” (Legende аurea, Legende  sanctorum) преразказва раннохристиянски легенди,  според които  Иисус и малкият Яков,  на когото апостолите казвали „братът на Учителя”,  са  близнаци, приличат си като две капки вода.  Даже учениците на Христос често  ги бъркат. Когато Юда приема жребия да стане предател и се договаря  със синедриона да посочи Учителя, като го целуне на хълма при Маслиновата горичка, силно се опасява стражите да не объркат истинския Иисус с близнака Му Яков и да арестуват него. Според предания, предадени от епископа, Симон и Андрей също са братя. Леонардо пък ги рисува като близнаци в „Тайната вечеря”, изписана в столовата на манастира „Санта Мария делле Грацие” в Милано. Иронията е, че обителта е на ордена на доминиканците, създаден някога, за да унищожи богомилството.  Да Вараце е и този, който, позовавайки се пак на раннохристиянски предания, разказва историята на чинията, от която яде Иисус на последната си земна вечеря, съхранявана от неговата епоха и досега в храма \"Сан Лоренцо\" в Генуа, за нея също се твърди, че е Светият Граал. Същата, която  император Наполеон  Бонапарт изземва през 1809 г. и връща, след като кохортата му от учени установява, че е направена от зелено египетско стъкло, а не е изумрудена, както се смята дотогава. Поне такава е официалната версия. От Френската академия на науките обаче внимателно я реставрират и установяват, че е направена от т.нар. византийски кристал. Авторът на „Златната легенда” твърди, че е взета като плячка от войниците на родната му република по време на Първия кръстоносен поход, когато през 1101 г. превземат  древния град Цезарея. Благодарение на Якопо да Вараце и неговата  творба  изключителна популярност през Средновековието, а вече и в наши дни, добива преданието, че след Разпятието на Христос  Мария от Витания, известна още и като  Според него ги придружава не друг, а Йоан - любимият ученик на Иисус, както и няколко други негови верни последователи. Първоначално всички те се установяват в Александрия, първото голямо пристанище,  което им дава известна сигурност и подслон. Там гневът на първосвещениците не може да ги настигне, поне не веднага, затова спират да се свестят след изтощителното бягство, като основават първата християнска общност. Скоро след това решават, че повечето могат да останат да живеят там, но Магдалина, пазителката на тайните на Спасителя, е все още  в твърде голяма опасност. Градът, основан някога от Александър Велики, за да приюти мъдростта на неговия свят, е твърде близо до Йерусалим, дотам лесно може да стигне ръката на фанатичните религиозни „пастири”. Магдалина трябва да  отнесе заветите Му в по-далечни земи, където ще е в безопасност. Затова, придружена от Йосиф  и още две жени, също носещи името Мария, заминава  с кораб за Лангедок. Плаването минава леко и те слизат край  малко селце, което днес в тяхна чест се казва Сент Мари дьо ла Мер, или Светите Марии на морето. Там Магдалина започва да проповядва Христовото учение, а след време  става прочута като Мадоната на светлината, пазителка и покровителка на Франция. Възелът е попаднал на точното си място, защото този е символът на Иисусовата спътница, който е и знак на египетската богиня  Изида. Занапред той ще е указание за присъствието й в изкуството. Леонардо изобразява възел в Тайната вечеря, за да напомни за ролята на Магдалина като нова Изида. Точно от нейната нежна фигура излиза нишката, свързвала богомилите, вярващи в Свещеното женско начало и светлината, с преданията за спътницата на Христос, които заварват по тези места.. Името  Мария Магдалина, означаващо „горчиво море”, е ясно указание за многото страдания, които е преживяла, за пролените горчиви сълзи на „просветителка” и „посветената”, обяснява Ди Вараце в Legenda Aurea. Интересно е твърдението на епископа, че според някои предания тя е годеница на Йоан, който се кани всеки момент да я вземе за жена, когато Иисус, извиквайки го, ги разделя. Епископът на Генуа обаче коментира, че тази история не може да отговаря на истината.  През Средновековието творбата му е преведена на простонародните езици и конкурира Библията по популярност. Запазени в наше време са повече от 1400 ръкописа от нея. Тя е писана на латински, но после е преведена на италиански и се разпространява като пожар. Може би заради твърденията в нея, които могат да накарат всеки инквизитор да си изяде расото. Те смущават и днес, при това не само Църквата. Да Вараце дава доста подробни описания на апостолите, като на всеки приписва, някакво водещо качество, от което извежда прозвището му. Например Христовият ученик Филип, на когото дължим едно от най-ценните гностични евангелия, е определен като Il Sapiente, или Мъдрия,  Знаещия.  Йоан е наречен Mysticus, т.е  Мистичния, човек, който крие тайни. Любимият ученик пред чието апокрифно евангелие богомилите се прекланят, определено отговаря на това име.  Петър е Exosus /Този, който мрази/, но и Еcclesia /Църквата/, както го нарича Ватикана.  Ще цитираме, със съкращения, какво писа за „Тайната вечеря” на Хавиер Сиера най-популярният италиански  вестник „Кориере дела сера” на 1 юли 2005 г. Статията е озаглавена: Той без съмнение е начало, център и ос на творбата, а и на Вселената - алфата. Ако вземем първата буква от прозвището на всеки апостол, дадено му от епископа на Генуа, и прочетем по реда на учениците върху платното, се получава някаква неразбираема фраза. Леонардо обаче често пише огледално, ще рече, че трябва да четем от дясно на ляво, припомня Сиера. Да видим какво се получава :  onfector  (Този, който довежда нещата докрай) – Симон, ccultator  (Този, който крие) - Големия Юда Тадей,  avus  (Прилежния) е Матей. Като  apiens  е определен Филип (Знаещия, Възвишения),  boediens (Послушния) е Големият Яков. itator  (Този, който успокоява боговете) – Тома.  А (Алфата) – Христос.  ysticus  (Мистичния) – Йоан,  xosus , но и Е cclesia   - Петър,  efandus  (Нечестивеца) – Юда.  emperator  (Този, който предупреждава) - Андрей.  enustus  (Изпълнения с милост) е Малкият Яков, irabilis  (Чудотвореца) - Вартоломей.  Когато наредим първите букви на прозвищата им, получаваме:   Това не е нищо друго, а тайнството на Утешението, както се е наричало от богомилите в България. Леонардо не е оставил картината си без Светия Граал, но не го е нарисувал като чаша, а като послание към поколенията, които ще дойдат. За да знаем, че това е Утешението, сливането на Човека със Светия дух, съкровището на богомилите, наричани бугри.", "date": "2018.12.12", "title": "Леонардо кодирал в \"Тайната вечеря” тайнството на богомилите-бугри"}
{"url": "https://www.faktor.bg/bg/articles/shefat-na-api-1", "text": "\"Днес изтича крайният срок, който беше даден пред омбудсмана. Мантинелата край Своге е монтирана. Избрахме втория по вид клас на съоръжението. Това е вид мантинела, която се монтира по магистралите, т.е. за скорост 140 км/ч\", заяви за Нова ТВ председателят на Управителния съвет на Агенция \"Пътна инфраструктура\" инженер Светослав Глосов. Той обясни още защо толкова дълго време е имало проблем с мантинелата.  \"Законът е категоричен, че когато един път минава през градска територия АПИ има отговорност към пътното трасе. Всичко, което е извън бордюра, е ангажимент на съответната община\", заяви Глосов. По неговите думи АПИ е направила всичко възможно, за да успокои напрежението сред местните в Своге, за да могат те да се чувстват сигурни.  Глосов увери, че не съществува проблем при полагане на асфалт върху влажна повърхност, защото той е с висока температура. Според него всяка една пътна лаборатория може да установи дали има проблем. Ще бъдат направени проверки, добави той. \"В момента от опозицията искат да направят нещо, което те сами направиха, когато бяха на власт. По време на правителството на Орешарски бяха направени проби на всички участъци, които те искат да проверят. Лабораторията беше определена от Еврокомисията. Това се случи през 2014 г. и нямаше констатирани нарушения\", заяви инж. Глосов. Той добави, че ЕК е посочила АМ \"Тракия\" като пример за добро управление на европейски средства и добро качество на изпълнение. По неговите думи участъка между Стара Загора и Чирпан е в най-лошо състояние. От АПИ са предложили на БСП да излъчат специалисти, които да уточнят метода, по който ще се взимат пробите. Глосов заяви, че всяка акредитирана европейска лаборатория е независима.  Глосов коментира и мирния протест на строителите днес. \"Строителите смятам, че са прави като искат да не се компрометира българския строител. Строителите, които протестират, въведоха в експлоатация над 30 км пътища за последната една седмица. След броени дни ще функционира и новия участък на АМ \"Струма\", който е 24 км\", каза още Глосов.", "date": "2018.12.12", "title": "Шефът на АПИ: Мантинелата край Своге издържа на скорост  140 км/ч"}
{"url": "https://www.faktor.bg/bg/articles/zamestnik-darzhaven-sekretar-na-sasht-pristiga-v-sofiya-shte-govori-za-energiynata-diversifikatsiya", "text": "Заместник-държавният секретар на САЩ Джон Съливан ще пътува от 12 до 20 декември в Европа, като няма да пропусне и София, където ще бъде на 14 декември. У нас той ще подчертае значението на енергийната диверсификация за националната сигурност на България и за регионалната стабилност. Обиколката на Съливан включва Братислава, Виена, София, Сараево, Скопие и Варшава. Днес в Братислава Съливан ще подчертае важността на двустранните отношения между САЩ и Словакия и ще призове висши словашки официални лица да използват предстоящото си председателство в ОССЕ за укрепване на реакцията на организацията срещу агресията на Русия в Европа. Докато е в Братислава той ще обсъди модернизацията и сътрудничеството в областта на отбраната. Утре във Виена американският дипломат ще изрази благодарността на Съединените щати за приноса на Австрия към сътрудничеството в областта на сигурността в Афганистан и Западните Балкани и ще подчертае пред висшите служители необходимостта от противодействие на иранските и руските злоумишлени дейности. Независимо от продължаващите безпокойства от дестабилизиращата дейност на Русия във Виена той ще води и международен диалог за борба с тероризма с руския заместник-министър Сиромолотов, за да проучи областите, в които сътрудничеството може да бъде от полза за сигурността на американския народ и за предотвратяване на бъдещи терористични атаки, гласи информация на сайта на американския Държавен департамент за предстоящата визита. В София Съливан пристига в петък. Той ще се застъпи за оперативно съвместими системи на НАТО и ще подчертае значението на енергийната диверсификация за националната сигурност на страната ни и за регионалната стабилност. На 16 декември в Сараево, Босна и Херцеговина, той ще призове висшите държавни служители да запазят стабилността в страната и да продължат реформите и пътя си към Запада. Той също така ще окуражи лидерите на религиозните общности в страната да продължат диалога и да насърчат помирението в следвоенната среда. Посещението на Съливан в Скопие на 18 декември ще бъде посещението на представител на Държавния департамент на най-високо равнище в Македония от 2001 г. насам. Той ще обсъди с македонските политици регионални въпроси и ще поощри висшите служители да продължат реформите, тъй като страната работи за изпълнение на Договора от Преспа . И накрая, на 19 декември заместник-държавният секретар ще пристигне във Варшава, където ще потвърди ангажираността на Съединените щати към НАТО. Той ще поздрави лидерите на Полша за ангажимента на страната за споделяне на тежестта в областта на отбраната и ще аплодира усилията за постигане на напредък в енергийната сигурност, като ще отбележи споделената загриженост по проекти като \"Северен поток 2\".", "date": "2018.12.12", "title": "Зам.-държавният секретар на САЩ пристига в София, ще говори за енергийната диверсификация"}
{"url": "https://www.faktor.bg/bg/articles/inzh-maznev-byahme-okleveteni-i-ohuleni-nastroiha-obshtestvoto-sreshtu-stroitelniya-bransh", "text": "Това не е протест, а една мирна демонстрация на бранша за исканията и поведението, което ние заявяваме в това общество. В последните няколко месеца бяхме оклеветявани, охулвани. Проверките са част от един инвестиционен процес. Строителството е добре регулиран процес. Има своите слабости, които допускат понякога неточности при изпълнението, поради което от Камарата се срещаме с парламентарни групи и министерства, за да работим за усъвършенстване на нормативната база, от която зависи качеството”, каза пред Нова тв изпълнителният директор на Камарата на строителите в България инж. Мирослав Мазнев. Той смята, че когато се критикува, това трябва да става с конкретни факти, а отговорността трябва да се носи от конкретния изпълнител, а не да се говори срещу строителния бранш като цяло. „Първо, обществото вече е настроено негативно към строителния бранш. Второ, през този програмен период предстои усвояване на сериозна сума и когато ние кажем, че строителите в България не ги бива, какво следва”, попита инж. Мазнев и добави: \"Предлагаме протичането на търговете да става по електронен път, така ще ги осветлим още повече.\"", "date": "2018.12.12", "title": "Инж. Мазнев: Оклеветиха ни, настроиха обществото срещу строителния бранш"}
{"url": "https://www.faktor.bg/bg/articles/frenskata-kompaniya-framatom-izrazi-gotovnost-za-uchastie-v-aets-belene", "text": "Министърът на енергетиката Теменужка Петкова се срещна със старши вицепрезидента на френската компания \"Фраматом\" Фредерик Леливър в Министерството на енергетиката (МЕ). Двамата са очертали перспективи за разширяване на сътрудничеството в областта на ядрената енергетика. Това съобщи пресцентърът на МЕ. Петкова е запознала участниците в срещата с решението на Народното събрание от 7 юни за възобновяване действията по търсенето на възможности за изграждане на АЕЦ \"Белене\".  Фредерик Леливър е отбелязал, че от страна на \"Фраматом\" е налице готовност за участие в процедурата и очакват нейното започване. По думите на министър Петкова в момента се подготвят необходимите документи и се очаква процедурата да бъде открита в началото на 2019 г.", "date": "2018.12.12", "title": "Френската компания \"Фраматом\" изрази готовност за участие в АЕЦ \"Белене\""}
{"url": "https://www.faktor.bg/bg/articles/ikonomika/turizam/-skopie-info-bansko-tazi-godina-shte-bade-hit-sred-makedonskite-skiori", "text": "Банско тази година ще бъде хитова дестинация на македонците за ски, предава скопското електронно издание „Скопие инфо“, цитирано от \"Фокус\". Смята се, че всеки сезон е посещаван около три хиляди туристи от Македония. Не е малък броят от тези, които имат и апартаменти там. Според информация от туристическата агенция продажбите на договореностите вървят добре, но се чака повече сняг.  Съобщава се, че Банско е много по-конкурентоспособно от македонските зимни туристически центрове, защото има няколко хотела с различен брой звезди, в които има програма и различно съдържание, както и множество ски пътеки, предава Радио „Фокус“ в рубриката „Балкански туристически часовник“.  Медията добавя, че в Банско и хотелите с две звезди разполагат със спа центрове, и че оферти има за всеки, но изборът зависи от възможностите. Не е малък броят на македонците, които посещават известните европейски ски курорти в Австрия, Италия и Швейцария.", "date": "2018.12.12", "title": "„Скопие инфо“: Банско тази година ще бъде хит сред македонските скиори"}
{"url": "https://www.faktor.bg/bg/articles/ruskiyat-poslanik-turski-potok-nay-veroyatno-shte-minava-prez-balgariya", "text": "\"Газопроводът \"Турски поток\" вероятно ще минава през България\", заяви руският посланик Анатолий Макаров на годишната си пресконференция пред български медии. Той подчерта, че това е един от ключовите проекти за Москва, но няма официална информация, че тръбата ще се пренасочи от Турция към Гърция за Италия. Това се заговори преди дни, след среща на руския президент Владимир Путин с гръцкия премиер Алексис Ципрас. \"За тръбата още официални договорености няма. Преговорите са затова, че \"Турски поток\" трябва да има продължение. Чух, че даже тръбата се нарича \"Български поток\". Ципрас действително дойде в Москва и води преговори на тази тема - \"Турски поток\" да мине през Гърция за Италия. Но това засега са само изявления\", каза Макаров, който, както и Русия, се опитват отдавна да вкарат в интрига балканските държави.  По думите му се водят конкретни разговори по тази тема. \"Така или иначе вариантите са два - през България или Гърция. Но аз не знам как точно ще бъде. По принцип обаче смятам, че \"Турски поток\", а може би след това \"Български поток\" през територията на България е приоритет за руската енергетика\", каза още дипломатът, подчертавайки, че посолството понякога стои настрана, когато става въпрос за търговски преговори. Макаров добави, че вероятно и българското правителство ще има подобни среща като тази на Ципрас, за да покаже своя интерес към този проект. \"Всичко зависи от договореностите, които ще се постигнат в бъдещите преговори\", заяви посланикът, като уточни, че срещата между гръцкия и руския лидер няма окончателен характер и решения, а просто разговори. Той каза още, че Москва и Брюксел работят съвместно по изработването на нова директива, в която да бъдат включени проектите \"Турски поток\" и \"Северен поток 2\". С усмивка Макаров отговори на въпрос дали Русия се страхува от конкуренцията на американския втечнен газ в България и в Европа като цяло. \"Не мога да кажа, че Русия се страхува, защото американският газ се търгува по-скъпо в Европа в сравнение с цената, която го доставя Русия\", посочи той, но изтъкна, че страната му също работи по проекти за доставки на втечнен газ. На въпрос дали Русия е готова да отговори на американския политически натиск срещу двата потока (Северен и Турски) дипломатът съвсем спокойно обясни, че засега той не вижда никакви сериозни причини това да има негативни последствия. Никой не се съмнява от ползите от руския газ, но икономиката пада жертва на политиката. Ситуацията наистина никак не е проста и лесна. Политиката тук е излишна, това все пак са търговски проекти, уточни амбасадорът. Накрая Анатолий Макаров коментира, че се отбелязва изключително успешна година в българо-руските отношения, тъй като от много години насам за първи път Русия последователно са посетили българският премиер и президент.", "date": "2018.12.12", "title": "Макаров заговори за \"Български поток\", опитва се да ни вкара в интрига с Гърция"}
{"url": "https://www.faktor.bg/bg/articles/tsvetanov-shte-uchastva-v-109-ata-sreshta-na-upravitelniya-savet-na-evropol-vav-viena", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов заминава на работно посещение във Виена, където утре, 13 декември 2018 г. (четвъртък), ще участва в 109-ата среща на Управителния съвет на Европол. В качеството си на представител на Съвместната група за парламентарен контрол на Агенцията, Цветанов ще участва в обсъжданията на управителния орган, свързани със стратегическото и многогодишно планиране на Европол. Заседанието е последната среща на ръководния орган за тази година, както и за периода на Австрийското председателство на Съвета на ЕС. В рамките на посещението си, Цветанов ще проведе работни срещи с изпълнителния директор на Европол Катрин де Бол и председателя на Управителния съвет на агенцията Прит Паркна.", "date": "2018.12.12", "title": "Цветанов ще участва в среща на Управителния съвет на Европол във Виена"}
{"url": "https://www.faktor.bg/bg/articles/ubietsat-ot-strasburg-kreshtyal-allah-e-velik", "text": "Мъжът, заподозрян в извършеното снощи смъртоносно нападение с огнестрелно оръжие в Страсбург, е викал \"Аллах е велик\" по време на атаката, съобщи парижкият прокурор Реми Ейц, цитиран от Ройтерс, цитирана от БТА.     \"Като се имат предвид мишената, начинът му на действие, профилът му и свидетелските показания на онези, които са го чули да крещи \"Аллах е велик\", беше извикана полицията за борба с тероризма\", каза днес Ейц пред репортери.     Полицията идентифицира заподозрения като родения в Страсбург Шериф Шекат, на 29 години, който е в списъка на наблюдаваните лица от разузнавателните служби като потенциално опасен за сигурността.          Германия обяви, че няма информация, която да сочи, че заподозреният Шекат има ислямистки подбуди, каза днес говорителка на вътрешното министерство, цитирана от Ройтерс.     \"От германска гледна точка нямаме информация за въпросния човек, която да сочи към ислямистки подбуди\", каза говорителката на редовна правителствена пресконференция.      Предполагаемият извършител на нападението, отнел живота на трима души, е бил задържан в Германия през 2016 г. за  взломна кражба, съобщиха днес германските власти.     Заподозреният е бил осъден на \"2 години и 3 месеца затвор през 2012 г. за кражба с взлом\", уточни говорител на вътрешното министерство на провинция Баден-Вюртемберг, където въпросното лице е действало, предаде Франс прес. Осъденият излежал малко повече от година в Германия, преди да бъде експулсиран във Франция.    Според в. \"Тагесшпигел\" заподозреният проникнал тогава в зъболекарски кабинет в Майнц, откъдето откраднал пари и златни коронки.     Четири години по-късно нападнал аптека в Енген, близо до Боденското езеро.", "date": "2018.12.12", "title": "Убиецът в Страсбург крещял: Аллах е велик"}
{"url": "https://www.faktor.bg/bg/articles/premierat-na-polsha-poiska-vot-na-doverie-kam-pravitelstvoto", "text": "Премиерът на Полша Матеуш Моравиецки се обърна към парламента с искане за вот на доверие на фона на леко понижаване на рейтинга на партията му \"Право и справедливост\" след корупционен скандал във връзка с финансов регулатор. Целта на Моравиецки е да гарантира, че има мандат за реформите си преди срещата на върха на лидерите на ЕС утре (13 декември). \"Обръщам се към председателя на Сейма с предложение за вот на доверие в правителството, така че горната камара може да изрази мнение за необходимостта от продължаване на програмата за реформите\", коментира полският премиер. След като \"Право и справедливост\" дойде на власт преди три години, напрежението между Европейския съюз и страната се увеличи на фона на обвиненията у дома и в чужбина за залитане към авторитаризъм. Европейският съюз също така остро разкритикува съдебната реформа на Полша, изтъквайки, че тя подкопава независимостта на полските съдилища. Европейската комисия изпрати няколко писма до полското правителство с препоръки и заяви готовността си да задейства чл. 7 от Лисабонския договор, което означава суспендиране на правата на Полша като член на ЕС, включително отнемане правото на глас в Европейския съвет. През ноември полските депутати промениха закона, като позволиха на съдиите, които бяха принудени да се пенсионират след навършване на 65-годишна възраст, да се върнат във Върховния съд и Върховния административен съд, макар че новоназначените съдии във Върховния съд все пак ще се пенсионират на 65-годишна възраст.", "date": "2018.12.12", "title": "Премиерът на Полша поиска вот на доверие към правителството"}
{"url": "https://www.faktor.bg/bg/articles/premierat-shte-uchastva-v-redovnoto-zasedanie-na-evropeyskiya-savet-v-bryuksel", "text": "Министър-председателят Бойко Борисов ще участва в редовното заседание на Европейския съвет на 13 и 14 декември в Брюксел, съобщиха от правителствената пресслужба. Темите, които ще дискутират лидерите на 28-те страни, са Многогодишна финансова рамка 2021-2027, единния пазар, миграцията, както и противодействие на дезинформацията, външни отношения, граждански консултации по бъдещето на Европа и климатични промени. Лидерите от ЕС-27 ще обсъдят още оттеглянето на Обединеното кралство от ЕС. Очаква се канцлерът Себастиан Курц, който представлява австрийското председателство, да направи обзор на напредъка по изпълнението на заключенията от предходни заседания на Европейския съвет.", "date": "2018.12.12", "title": "Премиерът ще участва в редовното заседание на Европейския съвет в Брюксел"}
{"url": "https://www.faktor.bg/bg/articles/erdogan-turtsiya-zapochva-voenna-operatsiya-na-iztok-ot-efrat", "text": "До няколко дни Турция ще започне военна операция на изток от река Ефрат в Сирия, за да спаси района от „сепаратистката терористична организация там“. Това заяви турският президент в Анкара. По думите му, в Сирия вече не съществува заплаха от организацията „Ислямска държава“ и Анкара възприема този аргумент за подкрепа за кюрдските сили като „детски приказки“.  „Цел на Турция никога няма да са американските войници, разположени в района, а терористичните елементи\", подчерта турският президент. Реджеп Ердоган критикува Съединените щати за подкрепата им за кюрдските Сили за народна защита (СНЗ), които Анкара смята за клон на ПКК. Според него вместо да прекрати връзките си с тях, Вашингтон ги е засилил, предава БНР.  Американските радарни и наблюдателни постове в Сирия не са, за да предпазят Турция от терористите, а терористите от Турция, смята турският държавен глава. Той изтъкна, че въпреки представените от Турция доказателства за връзките на Кюрдската работническа партия със СНЗ, Съединените щати наричат организацията „стратегически партньор“ и са включени в усилията за изграждане на „терористичен коридор“ край турските граници. Турският лидер посочи, че Съединените щати продължават да прилагат тактики за отлагане по отношение на района на гр. Манбидж. Ердоган заяви, че въпреки смяната на името, същността на кюрдските организации в Северна Сирия остава една и съща. Названието „Сирийски демократични сили“, съставени основно от кюрдски милиции, не може да заблуди Анкара, тъй като тя добре знае кой кой е, допълни той. Ердоган говори на среща за развитието на турската военна индустрия. На нея стана ясно, че турският ВПК работи по 650 проекта на обща стойност около 60 млрд. долара. На церемонията също така беше обявено, че първият многоцелеви хеликоптер турско производство „Т625“ ще носи името „Гьокбей“ и ще влезе в серийно производство през 2021 г.", "date": "2018.12.12", "title": "Ердоган: Турция започва военна операция на изток от Ефрат"}
{"url": "https://www.faktor.bg/bg/articles/tramp-shte-podsilim-granitsite-si-zaradi-atentata-v-strastburg", "text": "Президентът на САЩ Доналд Тръмп използва в сряда масовата стрелба на коледния пазар във Франция, за да подкрепи исканията си за финансиране за изграждането на гранична стена с Мексико, предава AFP. Публикацията в социалната мрежа „Туитър“, която свързва темите, въпреки, че заподозреният за атаката в Страсбург, Франция, е роден в града с криминално минало и екстремистки възгледи. Тръмп споменава атаката само повърхностно, използвайки първия си публичен коментар за инцидента, за да подкрепи аргументите си за финансирането на гранична стена между САЩ и Мексико. \"Нова много лоша терористична атака във Франция, Ние ще бъде подсилим границите си още повече.\" Чък (Шуимър) и Нанси (Пелоси)трябва да гласуват за допълнителна гранична сигурност! \" -написа той. Тръмп се конфронтира с лидера на Сената по въпросите на малцинствата Чък Шумер и лидера на демократите Нанси Пелоси за финансирането на стената във вторник в заседание на Овалния кабинет, предавано по телевизията, припомня агенцията.", "date": "2018.12.12", "title": "Тръмп: Ще подсилим границите си заради атентата в Страсбург"}
{"url": "https://www.faktor.bg/bg/articles/ministar-mladen-marinov-kandidaturata-na-ivaylo-ivanov-za-glaven-sekretar-na-mvr-e-saglasuvana-s-prezidenta", "text": "\"Кандидатурата е съгласувана с президента съгласно процедурата, която повелява закона\". Това каза пред журналисти министър Младен Маринов в отговор на въпрос съгласувана ли е с президента Румен Радев кандидатурата на Ивайло Иванов за главен секретар на МВР.  „Наше писмено предложение за евентуалната кандидатура се връща със: „съгласувано с президента на Р България“, посочи той. „Днес кандидатурата беше гласувана на Министерски съвет. Предстои предложение за издаване на указ от президента“, заяви Младен Маринов.  „Ще коментирам повече, когато приключи процедурата“, уточни той. Попитан кога очаква да приключи процедурата за назначаване на нов главен секретар, вътрешният министър каза: „Не мога да имам очаквания“. В отговор на въпросa кой ще ръководи СДВР, Младен Маринов обясни: „Искам да караме последователно. В зависимост от резултата по тази процедура, ще решаваме и последващите действия“.", "date": "2018.12.12", "title": "Младен Маринов: Кандидатурата на Ивайло Иванов за главен секретар на МВР е съгласувана с президента"}
{"url": "https://www.faktor.bg/bg/articles/papata-goni-blizki-kardinali-zaradi-pedofilski-skandal", "text": "Папа Франциск отстрани от кръга на близките си съветници кардинал Джордж Пел, преследван в Австралия за сексуални посегателства срещу деца, и кардинал Франсиско Хавиер Ерасурис, заподозрян, че е премълчал деянията на свещеник педофил в Чили. Това съобщи днес пресслужбата на Ватикана, цитирана от Франс прес и Ройтерс.  Двамата висши духовници бяха част от съвет от девет кардинали от всички континенти, наречен \"С9\" и натоварен със задачата да помага на папата в реформирането на администрацията на Светия престол, отбелязва АФП. Назначаването на нови членове на мястото на отстранените кардинали засега не се предвижда, предаде БТА.", "date": "2018.12.12", "title": "Папата гони кардинали заради педофилски скандал"}
{"url": "https://www.faktor.bg/bg/articles/merkel-germaniya-shte-podkrepi-prodalzhavaneto-na-sanktsiite-sreshtu-rusiya", "text": "Германия ще подкрепи продължаването на действието на санкциите срещу Русия на предстоящата среща на върха на ЕС в Брюксел, каза в Бундестага днес германският канцлер Ангела Меркел, цитирана от Ройтерс.           \"Нека да назоваваме нещата с истинските им имена. Ние ще подкрепим продължаването на санкциите, каза тя, цитирана от ТАСС, в отговор на депутатски въпроси, изразявайки безпокойство от действията на Русия. Ние не приемаме фактическите претенции (на Русия) над Азовско море\", пише БТА", "date": "2018.12.12", "title": "Меркел: Германия ще подкрепи продължаването на санкциите срещу Русия"}
{"url": "https://www.faktor.bg/bg/articles/obshtestvo/zakon-i-red/povdignaha-obvinenie-i-na-maykata-na-nikolay-banev", "text": "Спецпрокуратурата е повдигнала обвинение и на майката на бизнесмена Николай Банев - Мария, потвърди адвокатът й Христо Ботев пред \"24 часа\". Банева е обвинена за участие в престъпна група за данъчни престъпления, присвояване и пране на пари. За лидер на групата прокуратурата сочи сина й - Николай, в бандата като член е обвинена и жена му Евгения. Тя ще бъде привлечена под отговорност за участие в престъпна група за данъчни престъпления, присвояване и пране на пари. Новината, че Мария Банева ще стане клиент на прокуратурата съобщи още миналия четвъртък зам.-главният прокурор Иван Гешев, след като бизнесмените Николай и Евгения Баневи бяха върнати от Франция у нас. Според прокуратурата Мария Банева е бъркала да взима пари директно в касите на две дружества - \"Полимери\" и \"Тежка индустрия\". Освен това тя е продала кран на една от фирмите при неизгодни условия, а парите от продажбата не влезли в предприятието. Утре пред апелативния спецсъд ще се изправят Евгения и Николай Баневи, за да обжалват постоянното си задържане.", "date": "2018.12.12", "title": "Повдигнаха обвинение и на майката на Николай Банев"}
{"url": "https://www.faktor.bg/bg/articles/obshtestvo/ulitsata/mladezhi-prebiha-18-godishen-v-podzemen-parking-na-mol", "text": "Младежи пребиха 18-годишно момче в подземен паркинг на един от моловете в Пловдив. Те са разкрити в рамките на няколкодневно полицейско разследване. Освен побоя, пострадалият е бил напръскан и с лютив спрей.  Сигналът за инцидента е подаден на 9 декември, съобщиха от полицията. В хода на издирвателните действия, полицейски служители от Пловдив и Стамболийски установили нарушителите на обществения ред - младежи от Кричим, на 19 и 22 години. Спрямо тях била взета полицейска мярка за задържане. За случая е уведомена прокуратурата.", "date": "2018.12.12", "title": "Младежи пребиха 18-годишен в подземен паркинг на мол"}
{"url": "https://www.faktor.bg/bg/articles/ninova-vizhdame-dnes-kak-chast-ot-edriya-kapital-izkarva-mashini-sreshtu-razsledvasht-zhurnalist", "text": "От \"БСП за България\" определиха днешните протести на строителите като атака на едрия капитал срещу опозицията. Лидерът на социалистите Корнелия Нинова заяви, че строителите се използват, а БСП иска да има правила и свободна конкуренция в бранша: „Видяхме как част от едрия капитал беше готов да изкара работници срещу майки на деца с увреждания. Виждаме днес как част от едрия капитал изкарва машини срещу опозиция, срещу разследващ  журналист само защото търсим истината и искаме прозрачност“.   Депутатът от БСП Георги Гьоков е на мнение, че строителите не трябва да се притесняват от независима експертиза на строителството на магистралите. „Уважаеми господа, не е ли по-лесно вместо да влагате толкова ресурси, енергия, финансови и други ресурси в протести, да съдействате за една такава проверка, която ще ви оневини, щом смятате, че сте прави“.", "date": "2018.12.12", "title": "Опасно червено: Нинова падна до нивото на един болшевик"}
{"url": "https://www.faktor.bg/bg/articles/tsarkvata-blagoslovi-donorstvoto-pri-osaznato-saglasie", "text": "От Българската православна църква дават благословение за извършване на трансплантациите, но при строго изпълнение на няколко условия. Това става ясно от позиция на БПЦ, в която призовават за разбиране и уважение както към рецепиента, така и към донора. Условията са: Строго и регламентирано спазване на фундаменталните биоетични принципи; Установяването на мозъчната смърт да се извършва по строго определени клинични критерии, чрез високоспециализирани инструментални изследвания /ангиография, ЯМР и др. методи/ от абсолютно независима /външна/ комисия. Понастоящем, законът и наредбите в Република България допускат диагностицирането на мозъчна смърт и без осъществяването на инструментални доказателствени изследвания, което църквата не би могла да приеме; Писмено информирано съгласие /волеизявление/ от донора и близките му /кои органи, клетки и тъкани да бъдат взети при евентуална мозъчна смърт/, а не презумпция за повсеместно съгласие с донорството; Необходимо е целият клиничен процес на трансплантацията да се координира и осъществява от утвърдени национални транплантационни болнични центрове, които да имат доверието на обществото и да гарантират по възможно най-добър начин изпълнението на процедурата по установяване на мозъчна смърт и цялостните права на донора, както и да гарантират постигането на най-високи нива на успеваемост на процедурата по трансплантация, в интерес на реципиента; БПЦ - БП си запазва правото да промени своята позиция, при промяна в законодателството и закона за трансплантациите. Това гласят условията, изпратени от Светия Синод. В мотивите за това решение се казва, че \"желанието на човека да разшири границите на земния си живот е благословено от Православната Църква, виждаща в това възможност за покаяние, добри дела и духовно развитие, изпълнение на божествения призив \"бъдете свети, защото Аз (Господ, Бог ваш) съм свет\" (Лев. 11:44)\", се казва в позицията на БПЦ. Припомняйки, че човекът е \"венецът на творението\", който е връзката между Твореца и творението от БПЦ изтъкват и свободата на човека, която му е дарена като духовно същество. Всичко, което засяга живота, смъртта и духовния образ на човека, предполага драговолно изразяване на индивидуална позиция. Без свобода любовта не съществува, а \"Бог е любов\", цитират Първото послание на Йоан, 4:8. Мнението на Църквата за донорството, и в проекция - трансплантациите, е като изява на любов, като вид алтруизъм. Да обичаш означава безкористно и безрезервно себеотдаване, така както Всемогъщия по неизмеримата Си милост е изпълнил света с благà за всички - \"Благ е Господ към всички, и Неговите щедрости са върху всичките Му дела\" (Пс. 144:9), цитират от Светия Синод Псалтира. Донор означава \"дарител\", събрат, който дарява не просто орган, а живот и надежда. Даряване означава осъзнато, ненасилствено и свободно взето решение. Да дариш означава да проявиш обич и съпричастие. В човешката любов говори Всевишния, мотивират позицията си за донорството от БПЦ. Според становището на Българската православна църква извън свободната воля решението никога не е автентично. За това налагане господството на чужда воля, която \"подразбира\" личната, е недопустимо. В този случай \"подразбиране\" заявява интерес и Църквата го отхвърля като морално неприемливо, защото то опорочава съгласието. Извън съзнателното съгласие няма акт на даряване, категорични са от БПЦ. \"Църквата отстоява своето учение, че човекът е уникална и неповторима идентичност: психотелесна свързаност между вечната му душа и неговото тяло, а не просто биологична единица. Човекът не е предпоставка на себе си, неговото съществуване е дар от Бога. И въпреки че животът е даден на човека така, че той да притежава правото дори да го дари на своя ближен като саможертва пред Всемилостивия, човешката душа и човешкото тяло принадлежат единствено на самия човек и на Бога\", пише в позицията на Светия Синод. Те са категорични, че не бива незаявеният отказ трябва да се тълкува като съгласие. Липсата на отказ, освен на възможно съгласие, може да се дължи и на множество други причини - като неинформираност, липса на възможност за волеизява, не на последно място - липса на взето решение. За да приемат възможността за трансплантиране от Църквата поставят три условия: Църквата съзнава хуманния си дълг спрямо реципиента, който иска да живее, но себе си съзира по-скоро в ролята на защитник на донора, комуто следва да се запази възможността на свободен избор, т. е. свободно да избере дали да стане такъв и да даде от себе си. Църквата по никаква причина или повод няма да пожертва дължимото уважение към донора заради нужда от оцеляване на реципиента. Защото тук целта следва да е доброволното дарение от страна на донора, а не удължаването живота на реципиента на всяка цена. Реципиентът приема само тленен орган от смъртно тяло, докато донорът дарява, движен от своята душа, която е безсмъртна. С колкото душата е по-висшестояща от тялото, с толкова духовната полза на донора е по-голяма от тази на биологичната изгода на реципиента, защото \"по-блажено е да се дава, нежели да се взима\" (Деян. ап. 20:35); При даряването на орган задължително трябва да се взима \"съзнателното съгласие\" на донора, т. е. донорът трябва да осъзнава действието си или, ако по някаква причина е изпаднал в мозъчна смърт, свободно и не по принуда да е изявил съгласие за взимането на органите му. Донорът трябва винаги да е дарител; Църквата може да приеме трансплантациите единствено като изява на обич, взаимност, или на саможертвен порив, на освобождаване от мрежите на егоизма и еснафщината. Но Тя няма никога да ги приеме, ако те са изражение на алчността и користолюбието, отчуждаващи дарителя от самото му дарение. Относно установяването на мозъчна смърт от БПЦ изискват да бъдат спазени международно приетите критерии за диагностициране на мозъчната смърт и да бъде: 1. Достоверно и ясно констатиране на причините за мозъчната смърт; 2. Потвърждаването на мозъчната смърт да се извършва на основата на съществуващи клинични, инструментални и лабораторни критерии от експертна комисия, която да не е в никаква зависимост от екипите за трансплантации; От БПЦ приемат, че даряването на органи от донори в мозъчна смърт, както и трезвото и съзнателно съгласие на здрав човек да дари свой орган на страдащ свой събрат като акт на алтруизъм и обич е в съгласие с учението на Църквата. В същото време много ясно обясняват защо имат резервираност, която е в защита на донорите. \"Църквата е длъжна да защитава донорската институция, нейната практика и свързаните с нея лица, от всяко евентуално оскверняване, принудителна диагноза или прибързаност в спазването на критериите за мозъчна смърт, комерсиализация или сделка, от какъвто и да било вид по отношение даряването на органи, избор на реципиенти на основата на расистки критерии, нарушаване реда за чакане на подходящ донор и т. н\". Припомняме, ден по-рано от Министерството на здравеопазването обясниха, че очакват религиозните общности в България да подкрепят донорството на органи при настъпила мозъчна смърт. Повод за тази информация е молбата от министър Ананиев по време на среща с ръководството на Националния съвет на религиозните общности. В съвета членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква.", "date": "2018.12.12", "title": "Църквата благослови донорството, но само при осъзнато съгласие"}
{"url": "https://www.faktor.bg/bg/articles/ekspert-otcheteno-e-dramatichnoto-vloshavane-v-oblastta-na-varhovenstvoto-na-pravoto-u-nas", "text": "България участва в Индекса за човешка свобода и доходи от 2008-а година. През годините драматична промяна няма. Показателите ни са съвсем леко влошени. Драматичното влошаване е в областта на върховенството на правото, където имаме 4,9 точки от 10, отбеляза в предаването \"12+3\" на БНР Иван Брегов от Института за пазарна икономика във връзка с изследването на Индекса на човешката свобода за 2018-а година.  В тазгодишното издание на индекса България получава 7,78 т. и се нарежда на 41-во място от 162 държави. Сред страните в Европейския съюз по-нисък резултат имат само Унгария и Гърция. Спрямо изданието от миналата година резултатът на страната намалява с 0,04 т. без промяна на позицията ѝ в класацията. Където човекът е по-свободен, доходите са високи. Където има повече принуда и държава, доходите са ниски, отбеляза Брегов.  Той подчерта, че индексът работи със стабилни показатели и го сравни с доклада на ЕК, който според него \"се е превърнал от средство за реформи в средство за политическа легитимация на властта в България\".   \"България не изглежда по най-лошия начин. Но трябва да ни тревожи, че имаме прекалено много администрация, което като граждани ни струва скъпо, имаме и усещане за несигурност, което е ниска оценка за съдебната система и ако се наложи, не бихме получили нито бързо, нито сигурно това, което искаме да защитим. Ако сме на някаква опашка, то все пак е на опашката на богатите и развити държави, което не е най-лошото нещо\", подчерта Брегов.", "date": "2018.12.12", "title": "Експерт: Отчетено е драматичното влошаване  в областта на върховенството на правото у нас"}
{"url": "https://www.faktor.bg/bg/articles/tsacheva-otnemaneto-na-imushtestvo-pridobito-ot-prestapna-deynost-dava-vazmozhnost-na-darzhavata-da-vazstanovi-spravedlivostta", "text": "Гражданската конфискация на имущество, придобито от престъпна дейност се разграничава от наказателното производство. Мотивите на законопроекта, който се предлага в Антикорупционния закон за гражданската конфискация, са да се преследва извършителя на престъпната дейност. Мотивите за това са, че е много трудно да се съберат достатъчно доказателства, за да се стигне до осъдителна присъда. Това каза министърът на правосъдието Цецка Цачева по време на заседание на парламентарната правна комисия в дискусията по гласуването на първо четене на промените в Антикорупционния закон след тълкувателното решение на ВКС. Отнемането на това имущество е и превенция и дава възможност на държавата да възстанови справедливостта, подчерта Цачева. \"Гражданската конфискация има възпираща роля. Основание за гражданско производство и предявяване на иск ще се предприема при установено несъответствие на сумата не по-малка от 20 000 лева, конфликт на интереси, административно нарушение, носещи облага над 50 000 лева, неподаване на декларация за имущество и интереси. Тези основания нямат никаква връзка с наказателното преследване и производство, изтъкна министърът на правосъдието.", "date": "2018.12.12", "title": "Цачева: Гражданската конфискация на придобито от престъпна дейност имущество се разграничава от наказателното производство"}
{"url": "https://www.faktor.bg/bg/articles/bryuksel-otpuska-71-mln-evro-za-speshnata-meditsinska-pomosht-v-balgariya", "text": "71 милиона евро от фондовете на политиката на сближаване ще финансират подобряването на оборудването, ефективността и достъпността на спешните здравни услуги в България. В рамките на този нов проект, финансиран от ЕС, всички 237 звена на спешната помощ в цялата страна ще могат да подобрят състоянието на спешните си отделения и да ги снабдят с най-съвременно медицинско оборудване. ЕС ще съфинансира закупуването на 400 нови линейки, оборудвани с модерни средства за комуникация и животоспасяващи устройства, които да позволят бързо и ефективно оказване на помощ, особено в по-отдалечените райони и сред най-уязвимите групи от пациенти. Комисарят по въпросите на регионалната политика Корина Крецу заяви: „Този проект, финансиран от ЕС, значително ще подобри качеството и достъпността на здравеопазването в България. Той е нагледно доказателство за практическата полза от политиката на сближаване като средство за осигуряване на по-добра защита за нашите граждани.\" Проектът ще допринесе за качественото и бързо обслужване на пациентите, като същевременно ще подобри икономическата ефективност на цялата система и условията на работа на медицинския персонал.", "date": "2018.12.12", "title": "Брюксел отпуска 71 млн. евро за спешната медицинска помощ в България"}
{"url": "https://www.faktor.bg/bg/articles/obshtestvo/ulitsata/deputat-ot-bsp-se-pravi-na-uchuden-nie-ne-sme-davali-otsenka-na-stroitelite-nie-samo-tarsim-otsenka", "text": "„Излизането на едрия бизнес срещу опозицията е абсолютен прецедент. Обикновено обект на атака от страна на протестиращите са управляващите, коментира пред Нова тв протеста на Камарата на строителите в България депутатът от „БСП за България” Димитър Данчев. От камарата изкараха 1000 строителни машини в знак на несъгласие с твърденията на левицата, че в строителството има корупция и от обществените поръчки се отклоняват средства. „Ние не сме давали оценка, напротив, търсим оценка за това, което се случва с обществените поръчки и начинът, по който те се възлагат, какви са резултатите и ефекта от харченето на обществените средства при изграждането на пътища в България”, каза Данчев.  Като примери за исканата от БСП проверка на качеството на строителството на всички пътища Данчев изброи проблеми при изпълнението на отсечки от магистрала „Люлин”, Северната скоростна тангента в София, магистрала „Марица”, както и ремонта на бул. „Цариградско шосе”.  Както и ремонта на столичната улица „Граф Игнатиев”, заради който беше повдигнато обвинение срещу бившия заместник-кмет по строителството Евгени Крусев. „Проверката беше инициирана от това, което се случи край Своге, тогава загинаха 20 човека и стана ясно, че АПИ трябва спешно да направи ремонт на тази пътна отсечка, която е пусната в експлоатация след рехабилитация само няколко месеца преди това. Ако това не беше необходимо, защо агенцията постави нова мантинела и преди това извърши нов ремонт и полагането на нов пласт асфалт”, каза още Димитър Данчев. Той посочи, че БСП е на страната на бранша и смята, че ако независима проверка в европейска лаборатория бъде направена, тя може само да изчисти съмненията, които са възникнали в обществото. „Отговорността за качеството на пътищата е изцяло на държавата и прехвърлянето на отговорността върху строителите не е коректно. Защото контролът е задължение на държавата”, добави още Данчев.", "date": "2018.12.12", "title": "Депутат от БСП се прави на ударен: Ние не сме давали оценка на строителите, ние само търсим оценка"}
{"url": "https://www.faktor.bg/bg/articles/vrachvat-nagradata-saharov-na-ukrainskiya-rezhisyor-oleg-sentsov", "text": "Броени часове след тежкия атентат в центъра на Страсбург в сградата на Европейския парламент беше връчена наградата „Сахаров”, която се присъжда за свобода на мисълта. Лауреат тази година е украинският режисьор и сценарист, противник на руския президент Владимир Путин и политически затворник Олег Сенцов. Той е осъден през 2015 г. на 20 години затвор с обвинение за тероризъм, след като се обявява против анексирането на Крим към Русия. Присъдата е потвърдена от Руския върховен съд, а тази година Сенцов призова да се направи размяна на политически затворници между Украйна и Русия. Майка му отправи лична молба за помилване на сина й до президента Владимир Путин, която остана без последствия. По-късно Сенцов обяви гладна стачка, която продължи общо 145 дни и бе прекратена от украинския режисьор поради заплаха от затворническите власти да бъде хранен насила. За делото срещу Сенцов и престоя му в затвора в Сибир режисьорът Асколд Куров снима документалния филм „Делото”, който вече е представян на международни кинофестивали. Наградата връчи председателят на парламента Антонио Таяни на представителите на Сенцов – неговата братовчедка Наталия Каплан и адвоката му Димитри Динзе, съобщи \"24 часа\". „Много добре знаем в този момент в Страсбург какво е тероризъм. Както знаем също, че Олег Сенцов няма нищо общо с тероризма, макар да е осъден от руски съд точно затова”, посочи Кристоф Делор от „Репортери без граница” по време на представянето пред журналисти на Наталия Каплан и Димитри Динзе. Двамата отговориха и на журналистически въпроси малко преди официалната церемония по връчването на наградата: - Можеше ли да бъде избегната тази присъда или поне да е по-малка? Димитри Динзе: - Аз уговарях Олег да признае, че е ръководил групата украинци, които подпалиха сгради в Симферопол, защото тогава щеше да получи най-много 7-8 години затвор, а не 20 години. Тази присъда е много тежка дори за политически процеси, каквото беше делото и срещу Олег. Той обаче отказа. Още преди да започне гладната стачка аз му предложих няколко сценария. Единият беше да се обжалва присъдата във Върховния съд на Руската федерация. Олег Сенцов обаче избра да подаде жалба до Европейския съд по правата на човека в Страсбург и ние вече очакваме тяхното решение. Олег се отказа обаче да обжалва в Русия, защото смяташе подобно действие за безсмислено, тъй като не вярва в безпристрастността на съдебната система във федерацията. Той беше съден от военен трибунал, а после и от военен състав на Върховния съд. - Защо се наложи да прибегне до протеста с гладна стачка? Димитри Динзе: - Той започна своята гладна стачка на 14 май 2018 г., защото се опита да повлияе на ситуацията с политическите затворници в Русия. Според негова информация, събрана от достъпните му в затвора медии, става дума за 68 души в руски затвори. Сенцов очакваше да започне размяна на политически затворници между Русия и Украйна. Също така настояваше да са ясни правилата, при които това да стане от правна гледна точка, както и кой ще взема решенията и кога на практика ще става размяната на осъдени. Русия обаче смята Сенцов за свой гражданин, защото официално той не е отказалко гражданство, каквото придобиха автоматични жителите на Крим след анексията. А и Сенцов не е имал възможност практически да го направи. Исканията на Сенцов обаче бяха изопачени от повечето от руските медии като опит да влияе върху властите в Русия при вземането на техните решения по този въпрос. Дори нещо повече – попитан за евентуална реакция по повод гладната стачка на Сенцов, руският президент Владимир Путин го обвини, че изнудва държавната власт в Русия. Изнудване обаче нямаше, отправената от Олег молба за размяна на затворници не беше лично за него, а за всички близо 70 политически затворници. - Как се отрази на здравето на Сенцов гладната стачка, която продължи 145 дни? Димитри Динзе: - Гладната стачка не мина без тежки последствия за здравето на Сенцов. Разбира се, зависи от индивидуалните особености на един организъм, но едва сега той вече се чувства малко по-добре, дори има лека руменина на лицето. Когато го попитах как се чувства, Олег ми отговори така: По-рано беше лошо, много лошо, а сега е малко по-добре. - Как ще бъде използвана сумата от 50 000 евро, която се дава за наградата „Сахаров”? Nаталия Каплан: - Не съм мислила още как ще бъде използвана тази сума, дори смятам да не я вземам, нека стои замразена тук, в Страсбург. Когато Олег излезе на свобода, той ще реши какво да прави с нея. - Какво още може да се направи в подкрепа на Сенцов? Наталия Каплан: - Всичко може да му помогне. Кампанията в негова подкрепа от режисьори от целия свят повдигна много духа му. Всякакъв вид протести, допълнителна и по-силна изолация на Русия по повод анексията на Крим също помага, както и преговорите на най-високо равнище за неговото освобождаване. Нека не забравяме, че Украйна не може да се справи в тази ситуация, има и много военнопленници, чиято размяна също не е решена. Войната продължава, защото тук говорим за война, а не за конфликт.", "date": "2018.12.12", "title": "Антонио Таяни връчи наградата \"Сахаров\" на противник на Путин"}
{"url": "https://www.faktor.bg/bg/articles/anton-todorov-ne-rabotyat-li-bsp-i-ninova-sreshtu-stroitelniya-biznes-v-polza-na-chuzhdi-firmi", "text": "Политологът Антон Тодоров заподозря БСП и лидерът им Корнелия Нинова, че работят за интересите на чуждестранни строителни фирми. Ето какво написа по повод на протста на строителите Тодорв във фейсбук: „Корнела пак излъга преди минути в НС. На трибунка заяви: \"Искам да запомним днешния ден - едрият капитал стачкува срещу опозицията\". Лъжа - протестиращите днес не са само едри собственици на строителни фирми, а представители на над 1000 фирми, в които работят няколкостотин хиляди български строителни работници, инженери и техници. Те изрично казаха, че не приемат лъжите и клеветите на хора от БСП /визира се основно Елена Йончева и самата Корнела/, които от месеци засипват публичното пространство и медиите с опашати лъжи срещу бранша. Аз бих запитал и бих провел разследване - дали пък от БСП не са впрегнати да работят за интересите на чуждестранни фирми, дали не са мотивирани в тази посока? Нима не е възможно, нима не е много близо до ума.  Представете си следния разговор, който би могъл да се е провел наскоро в кабинета на Корнела. Да си представим, че някои от хората със здрав разум в БСП й е казал - не е редно това, което правим, ще нанесем щети на българския строителен бизнес. После трудно ще намерим кой да строи в България.  И си представете съвсем хипотетично, че Корнела му е отговорила вероятно така: \"Няма значение, има чужди фирми, които могат да свършат същата работа\". Нима не е възможно да се е провел такъв разговор?”", "date": "2018.12.12", "title": "Антон Тодоров: Не работят ли БСП и Нинова срещу строителния бизнес, в полза на чужди фирми?"}
{"url": "https://www.faktor.bg/bg/articles/ya-kolko-konservatori", "text": "От месеци изпитвам почти естетическа съпротива да пиша на вътрешно-политически теми, но признавам, че тази седмица изкушението ме победи. След като и Петър Москов (и неизвестно кой или кои зад него) обяви, че създава, заедно с партията на Валери Симеонов, „консервативна“ политическа формация, аз си дадох сметка, че в България май практически не останаха не-консерватори. Да, някои открито се афишират като такива, други продължават да се крият зад традиционните си „леви“ или „десни“ идентификации, но общо взето всички се мъчат да се харесат с едно и също. Доколкото си спомням първи заговориха за създаване на съвсем ново и „консервативно“ – „дясно“ – направление една група политически номади от „старата десница“ (понастоящем акостирали било в ГЕРБ, било в „гражданските квоти“ на т. нар. „Патриотичен фронт“) и техните почти невръстни ученици – буквално вчера излезли от няколко елитни столични гимназии и гастролиращи ту в предаванията на журналиста Георги Харизанов в ТВ Европа, ту в маргинални сайтове с наименования „Консерваторъ“ и „Мисъль“ (на „класическите“ възпитаници тия стародавни „Ъ“ и „Ь“ в края на думи, завършващи на съгласна очевидно звучат „много консервативно“). И до днес не ми е съвсем ясно, къде по-точно в политическото ни „пространство“ смятаха да се реализират тези хора, но техният свръхентусиазиран „тръмпизъм“ преди междинните избори в САЩ (човек оставаше с чувството, че ще се състезават в бъдеще от страната на Републиканската партия, а не у нас) ме изпълни с подозрение, че искат да бъдат забелязани от някой агент на Стийв Банън – митичният „Сорос“ на новите „десни консерватори“. Очевидно обаче и до днес никой подобен не ги е забелязал. Техният неофитски плам в „консерватизма“ силно помръкна, след като за негови същински „основатели“ в България тържествено се обявиха през миналия месец и… Волен Сидеров с „Атака“ и обещалата му да го приобщи към групата на „Европейските консерватори и реформисти“ в Брюксел, политическа „случайност“ Николай Бареков. По-важното обаче е, че появата на този странен „консервативен“ блок доведе до същински разрив в Патриотичния фронт, от който практически вече се самоостракира неможещият да се понася с Волен Сидеров Валери Симеонов и партията му (спомня ли си някой как точно се наричаше). Тъкмо това даде старт на отдавна лелеяния – също „десен“ и „консервативен“ проект на Петър Москов, който, както ни се заявява, заедно с Валери Симеонов и (може би) Красимир Каракачанов – в противовес на русофилски-консервативната „Атака“ – ще консолидира вече „истински европейската“ консервативна сила в България. Но „консервативна“ сила – без да е ясно доколко русофилска или европейска – е и настоящият формат на Патриотичния фронт като цяло, в който, макар да е „голямата неизвестна“, за Красимир Каракачанов е известно поне това, че е „безспорен консерватор“. Дотук следователно „консервативните“ сили станаха четири. И четирите са афиширано „консервативни“. Само че аз не мога да се ориентирам с кои по-точно „не-консервативни“ сили те ще се борят в политическото ни пространство. Може би с БСП? Много би ми било интересно да науча по кои основни „консервативни“ приоритети всичките гореизброени – и „тръмпистите“, и Московите, и Волен-Сидеровите – се различават от „ценностите“, отстоявани от тази, все още идентифицираща се с лявото столетна партия. Защото по отношението им към „Гей-ропа“, брюкселските „либерални елити“, Истанбулската конвенция, фобията от мигрантите (които „ще ни залеят“), те въобще не се различават от нея (на дежурно-левите икономически идеи на БСП не просто никой у нас не вярва, но не вярват в тях и самите социалисти). По подчертания си афинитет към Орбан и „вишеградците“ (които са безспорното знаме на целокупния днешен „консерватизъм“), тези всичките пък – включително „Атака“, БСП и президентът Радев като „единолична консервативна корпорация“ – не се отличават и от ГЕРБ, който, макар също да не се афишира открито като „консервативна партия“, при всички решаващи европейски и глобални въпроси (евентуалното санкциониране на същия този Орбан, пактът на ООН за миграцията и т. н.) твърдо застава в групата на „вишеградците“.  С изключение на ДСБ и „Да, България“, които са изтласкани към политическия „център“. След преброяването на „консерваторите“ обаче интересно е да видим какъв – готов да последва всяка от групите (но не и конкурентите ѝ) – електорат биха привлекли гореизброените. Струва ми се, не е трудно да се предвиди, че „елитната“ група на „Ъ“ и „Ь“, която, поне на думи – е антикомунистическа, а в добавка към това е безспорно манталитетно различна от „грубияните от Атака“ – би могла да се консолидира единствено като придаваща допълнителен „консервативен цвят“ на традиционния електорат на ГЕРБ. А това по мои (интуитивни) изчисления би прибавило към избирателите на Борисов около 0,5% нови хора. Което при естественото „износване“ на електората на тази „партия на властта“ означава summa summarum: „ГЕРБ + кръга „Консерваторъ“ = ГЕРБ + 0“. Групата около Валери Симеонов и Петър Москов по-нататък сигурно може да разчита на електората на партията на Валери Симеонов (доколкото такъв, отделен от този на цялостния ПФ въобще има) и… на нищо друго. Всъщност, аз въобще не мога да си обясня как човек като Москов, който би трябвало да има политически опит и усет, не си дава сметка, че няма – буквално няма човек от остатъците от „старата десница“ (с която той се идентифицира), който би го последвал в компания с Валери Симеонов – човек манталитетно (и дори естетически) абсолютно чужд на всеки „жълтопаветник“. Така че новата „консервативна формация“ на Москов и Валери Симеонов означава всъщност: „Партията на Валери Симеонов + 0“ (ако не и „-1“, защото и хората на бургаския „консерватор“ също не понасят „жълтопаветниците“). Разбира се, съюзът на Волен Сидеров с Николай Бареков (който като политически субект не съществува буквално откакто е влязъл в Европарламента) също означава „Волен Сидеров + 0“, като и тук трябва да се има предвид, че при вече практически сигурното разпадане на ПФ на конкуриращи се „консерватизми“, за нито една от неговите сегашни съставляващи не можем да бъдем сигурни имат ли изобщо и какъв по-точно самостоятелен електорат. И ето сега за мен идва най-важното.  на всички гореизброени „консервативни сили“ у нас и с какво тъкмо той е диференциран у всяка, та да бъде избран вместо другия? Ако имах (все още) желание да разговарям с Петър Москов, бих му поставил този въпрос дори официално. Защото, доколкото мога да доловя, основното от онова, което се титулува „консерватизъм“ в цялата днешна Европа, се изчерпва с три прости (и елементарни в политически смисъл) послания. Първо: брюкселските „елити“ са паразитна върхушка от „либерали“, които са си наумили да превърнат Европа в неестествено „космополитно общество“, над което да се извисяват като професионална „политическа класа“, диктуваща на „националните ѝ общности“ своите противоестествени социални и екзистенциални проекти. В противовес на това „консерваторите“ трябва да трансформират настоящия ЕС в „Европа на отечествата“, т. е. да „разглобят“ обединена Европа и всеки да започне да гледа собствения си интерес. С две думи: „Германия над всичко“, „Унгария над всичко“, „Италия над всичко“, „България над всичко“, а над всички тях (казвам го с горчива ирония)… Владимир Путин. Второ: основната заплаха за днешния „либерален“ свят са „мигрантите“ (в Европа – от Близкия изток и Африка, в САЩ – от Латинска Америка), които „ще ни залеят“ и ще изменят радикално културата и икономиката ни. В противовес на това „консерваторите“ трябва „да затворят външните граници“ (на Европа в Европа и на САЩ в Америка) като с това – пак казано с горчива ирония – върнат света политически и стопански в началото на ХХ век. Трето: „консерваторите“ ще турят край на разгула с „човешките права“, които към днешна дата „либералите“ са разраснали дотолкова, че изправят човечеството пред риска да бъде „разчовечено“ от тяхното практикуване. В противовес на тази заплаха, „консерваторите“ ще изградят съвсем нова – „нелиберална демокрация“ (която, впрочем, навсякъде където е започнала да се „изгражда“ показва отчетливите черти на авторитаризма, но… на „спасителния“ за „традиционния човек“ авторитаризъм). И ето: аз мисля, че единственото, което диференцира „консерваторите“ у нас (които до един повтарят тези три политически елементаризми) е… отношението им към (също „консервативната“) Русия. Забелязал съм например, че младите около „Консерваторъ“ много се сърдят, когато някой им вмени „путинофилство“. Всъщност факт е, че за Русия те чисто и просто оглушително мълчат – за тях тя практически не съществува и дори да извърши скандално агресивен демарш като отровителството с „Новичок“ в Обединеното кралство, това няма да отвлече вниманието на тези „консерваторъ-и“ от „казуса със съдията Кавано“ или страховитите „пет хиляди латиноси на южната граница на САЩ“. Не! – възмущават се тези „консерватори“ – ние, както и любимите ни Орбан, Курц и Салвини сме за „истинската Европа“: християнска, патриотична и чисто „бяла“, а не за Русия и Путин. Но ето: ужасно конфузно за тях (а подозирам в бъдеще и за „консерваторите“ на Москов) е, че фаворитите им във въпросната „истинска Европа“ май съвсем не са русофоби. Та нима могат да отрекат, че „истинският европеец“ Салвини, който действително громи „либералната брюкселска бюрокрация“, е същевременно и инициатор на лига от европейски партии, които ще се борят за… падането на санкциите срещу Русия? Но в такъв случай защо наистина и Волен Сидеров да не е „истински европеец“ и автентичен консерватор? По-нататък: външната министърка на „истинския европеец“ – консервативният канцлер на Австрия Себастиян Курц, съвсем наскоро покани като скъп гост на сватбата си самия… Владимир Путин. Не значи ли това, че и Радев, който също упорито го кани у нас, е не по-малко автентичен „консерватор“ от Москов и Харизанов? Словашкият президент накрай – безспорен „консерватор“ (макар и социалист) непрекъснато пледира за същото отпадане на санкциите срещу Русия. Как да се обясни това? И какъв е собствено европейският „консерватизъм“ – про- или анти-руски? „Десните консерватори“ у нас няма как да отговорят еднозначно на този въпрос и затова мъчно ще отличат своя „консерватизъм“ от онзи на про-руските ни „консерватори“ Волен Сидеров, Красимир Каракачанов, а и на самата Корнелия Нинова, която със същата жар като „десните“ воюва и с „диктата на брюкселската бюрокрация“, и с „мигрантите“, и с „Истанбулсакта конвенция“, и даже с „евробюрократичния“ си съпартиец Сергей Станишев. И ето: аз пак питам нашите „проевропейски консерватори“ – как ще се позиционират в „консервативното“ пространство на Европа, което там въобще не е антируско, а и в нашето, в което лявото съвсем не е „либерално“? С какво ще преборят кръга около Сидеров и Бареков, с какво ще се оразличат от БСП? Като ни повтарят, че първите са „лумпени“, а вторите – „комунисти“, а ние сме от „Института за дясна политика“ и сме завършили елитни гимназии? Добре. Но не се различавате в основната политическа „топология“. Ето защо казвам, че нишата на „консерваторите“ в България е препълнена и най-рано в нея се настаниха май… левите. Българският Орбан наистина е с пола (и впрочем също е завършила „Гимназията“), българският Качински е от Ямбол и е председател на парламентарната група на „патриотите“. Просто – за разлика от Качински е ревностно „православен“ и затова не Рим, а Москва е свещеният топос на „консерватизма“ му. Алтернативата на „разпадащия се“ либерален консенсус за Европа – „православие, патриотизъм, национален капитализъм“ – вече е налице в България! При това в лицето на Нинова и Сидеров е по-адекватна на нашенската ситуация – по-последователна е. Не се преструва, че няма нищо общо с путинизма и признава, че е русофилска. Отгоре на всичко има и традиция в анти-либерализма (БСП, припомням, е правоприемницата на половинвековния комунистически антилиберализъм в България). Трябва хладнокръвно да се признае:  който толкова хора са се хвърлили да присаждат у нас, има в нея най-различни носители. Ако в Унгария той е дясно-националистичен, в Полша – популистко-католически, ако в Чехия и Словакия е по-скоро социалистически, то у нас той е манталитетно „бесепарски“. И да се конкурираш с тези столетни „майстори“ е същинска „кауза пердута“. Прави са вечните политически „гуру“-та Андрей Райчев и д-р Николай Михайлов да залагат при взимането на „консервативния завой“ у нас много повече на Корнелия Нинова, прави са да виждат чертите на Орбан в чертите на нейното лице, а не в голобрадите „експерти“ от „Консерваторъ“ и в твърде, твърде „жълтопаветно“ изглеждащия Петър Москов. Те знаят, че тук не е Будапеща или Виена и кандидатите за говорители на „консерватизма“ са израснали у нас още през 90-те години на миналия век. Че бившият комсомолски шеф Росен Карадимов се справя с „антилиберализма“ далеч по-добре от питомците на Георги Харизанов, че Петър Волгин е по-опитен „антиглобалист“ от Петър Москов; Димитър Иванов (Митьо Гестапото) е по-убедителен „тръмпист“ от Тончо Краевски, а Волен Сидеров е по-автентично „православен“ от Тома Биков. Затова, казвам го в заключение: в тълпата, скупчила се напоследък в пространството на „консервативното“ ни, аз предвиждам крах на „десните“ и „проевропейски“ консерватори и обсебване на „консервативната кауза“ от… бесепарските и патриотично-атакаджийски русофилски групи в него. Защото, ще го повторя още веднъж накрая: „консерваторите“ у нас не се различават по основната си политическа „топология“. Никакви бежанци в България, никакви истанбулски конвенции, никакво следване на „брюкселските директиви“ на „смешника“ Юнкер! Това у нас го казват и БСП, и ВМРО, и „Атака“. Сега ще започнат да ни го казват и Петър Москов и Валери Симеонов? Ще го потретят и „консерваторъ-ите“? И как ще си разделят публиката? Ще ви кажа: именно който е по-далеч от „жълтите павета“, от „елитните гимназии“ и от „старото дясно“, ще привлече най-много. Защото „консерватизмът“, за който става дума е всъщност елементарен, фобиен и… прост.", "date": "2018.12.12", "title": "Я, колко \"консерватори\"!"}
{"url": "https://www.faktor.bg/bg/articles/novini/svyat/izdirvat-terorista-ot-strasburg-vav-frantsiya-i-germaniya", "text": "Продължава мащабната полицейска операция в Страсбург по издирването на нападателя, който снощи уби най-малко трима души и рани 12. 29-годишният мъж е роден в Страсбург и е известен на полицията с престъпления, които са имали терористичен характер. Френските и германските власти си сътрудничат активно, не е изключено нападателят да е преминал именно в Германия. Той има присъди по 20 обвинения, знаело се е и че се е радикализирал. Вчера е бил издирван след обир, за който са задържани петима души. В момента се провежда и извънредно заседание на френския кабинет. В страната е повишена степента на сигурност.", "date": "2018.12.12", "title": "Издирват терориста от Страсбург във Франция и Германия"}
{"url": "https://www.faktor.bg/bg/articles/novini/balgariya/prof-nikolay-radulov-stranno-e-che-frenskata-politsiya-e-uspyala-da-izpusne-terorista-ot-strasburg", "text": "Проф. Николай Радулов, експерт по сигурността и преподавател в Нов български университет коментира аспектите на терористичния акт в Страсбург пред БНР. Трима души бяха убити, а 12 са ранените, при стрелбата на коледния пазар в Страсбург, която френските власти определиха като терористичен атентат. Извършителят е идентифициран като 29-годишен мъж, разследван заради радикален ислям. Той е избягал от местопрестъплението и вероятно е ранен.  \"Ясно е единствено, че лицето е криминално проявено и е част от криминална организация. Съществено е, че извършителят е бил в полезрението на полицията и е в списъка на лицата, които трябва да бъдат наблюдавани и е странно, че френската полиция е успяла да го изпусне. След \"Шарли Ебдо\" френската полиция успя да се окопити, увеличи щата, отдели повече пари за антитероризъм и очевидно се справяше добре. Единственото вероятно обяснение е, че е имало прекалено много сигнали и много сили и средства са отделяни за проверката им, а извършителят се е изплъзнал\", смята експертът. Това не е изненада за френската полиция. Големите мигрантски групи създават допълнително напрежение и поглъщат доста ресурси. Това са благодатни за \"Ислямска държава\" обекти за пропаганда, подчерта проф. Радулов.  Той отбеляза също, че продължава да работи терористичната интернет пропаганда и се поддържат възможностите за това. \"Не само терористите, но и полицията иска бдителността на гражданите да не спада. Виждаме върху какво се концентрирахме - огромните социални протести, втора революция, подобна на 1968-а. На полицията остава по-малък ресурс за пряко противодействие на тероризма. Правителството трябва да е пределно откровено за мерките, които взима, без обаче да разкрива неща, които могат да застрашат планирани и провеждащи се акции срещу тероризма\", смята Радулов.", "date": "2018.12.12", "title": "Николай Радулов: Странно е, че френската полиция е успяла да изпусне терориста от Страсбург"}
{"url": "https://www.faktor.bg/bg/articles/radev-kam-stroitelite", "text": "Моето доверие и доверието на обществото няма да бъде спечелено с протести, декларации и пресконференции, а с качество и прозрачност.  Това предупреждение изрече президентът Румен Радев в началото на срещата си с Камарата на строителите в България, предаде „Фокус“. Това за мен означава да има целесъобразни и с голяма обществена значимост проекти, да има прозрачни и честни обществени поръчки, такива условия, че всеки лев да отива по предназначение, контролът да бъде принципен, всеобхватен и безкомпромисен, нормативната база да ви позволява да изпълнявате дейността си по най-добрия начин в една реална и здрава конкурентна среда, аргументира се държавният глава. „Вие бяхте една от първите организации, които приех в началото на своя мандат и това беше естествено, защото съм воден от убеждението, че вашата дейност е от огромно значение за обществото. Не можем да говорим за модерна държава без развита и съвременна инфраструктура“, смекчи тона  държавният глава към представителите на Управителния съвет на Камарата.  „Проблемите които ви вълнуват, вълнуват всички нас. За да ги решим по най-добрия начин, трябва да сме наясно, че в тези проблеми има трима важни участника. Първият е изпълнителната и местната власт в ролята на възложител, вторият участник е собствениците и ръководствата на крупните строителни фирми. Третият са подизпълнителите - средни и малки и хилядите работници строители, които съвсем съвестно изкарват прехраната си. Категорично заявявам, че работниците могат да разчитат на моята безрезервна подкрепа и заслужават и по-добри заплащане, и по-добри условия на труд, и предвидимост в своята дейност“, заяви президентът.  „Българите от своя страна очакват да пътуват безопасно, по сигурни пътища, които да не се ремонтират веднага след въвеждане в експлоатация, да не се срамуват от изгледа на населеното място, в което живеят“, подчерта той. По думите му за решението на проблемите на строителния бранш изключително важно значение има изпълнителната власт. „Аз съм готов да изслушам всички ваши проблеми, виждания, визия за развитие на сектора и по най-добрия начин и да съдействам с всичко, което е в рамките на моята институция“, каза още президентът.", "date": "2018.12.12", "title": "Радев критичен към строителите: С протести и декларации няма да спечелите моето и общественото доверие"}
{"url": "https://www.faktor.bg/bg/articles/d-r-klaus-shramayer-interesat-na-karakachanov-kam-makedoniya-mozhe-da-e-usporeden-s-interesa-na-moskva", "text": "Много българи все още не са преработили загубата на Македония, а вицепремиерът Каракачанов е един особено краен представител на непримиримите, казва д-р Клаус Шрамайер, бивш зам.-посланик на Германия в София, в интервю за \"Дойче веле\"        За щастие, темата не се подгрява от всички. Но за България Македония все пак си остава чувствителна, щекотлива тема. Защото много българи все още емоционално не са преработили загубата на Македония. Това е родината на мнозина техни предци, люлката на религията им (Охрид), от там са много хора на изкуството и писатели. А Каракачанов е един особено краен представител на непримиримите - и не случайно е шеф на ВМРО, казва той. На въпрос:\" \"При Каракачанов в дъното е неговата непримирима, антимакедонска нагласа. А какъв по-благоприятен терен може да има за това от общата история, около която се водят толкова тежки битки? Този интерес може да е успореден и с интереса на Москва, която от много време се опитва да осуети приемането на Скопие в НАТО и в ЕС. Впрочем, на Балканите роля винаги играят и материалните интереси, в случая - интересите на олигарсите. Това също е възможно. Досега олигарсите в Скопие можеха да правят каквото си искат, без да ги е грижа за Брюксел. Но стане ли Македония член на ЕС, нещата доста ще се усложнят.", "date": "2018.12.12", "title": "Шрамайер: Интересът на Каракачанов към Македония може да е успореден с този на Москва"}
{"url": "https://www.faktor.bg/bg/articles/novini/svyat/chetirima-zaginali-pri-strelba-v-katedrala-v-braziliya", "text": "Стрелец откри огън в катедрала в бразилския град Кампинас. Четирима души са загинали. Стрелецът влязъл в католическата катедрала и седнал до група възрастни хора. След края на обедната служба той открил огън и ранил смъртоносно четирима души. Други четирима ранени са в болница, като няма опасност за живота им. Секунди преди полицията да го залови, стрелецът се е самоубил пред олтара. Властите установиха самоличността на нападателя - 49-годишен компютърен специалист без предишни криминални прояви. Луиш Баджо, министър на отбраната: Все още не можем да установим мотива. Засега мислим, че не е имал причина. Просто е бил психично болен. Кампинас е индустриален град, който се намира на 100 километра от Сао Пауло. През изминалата година в Бразилия са извършени около 64 хиляди убийства, което поставя държавата на първо място в печалната класация на Обединените нации по този показател. Масови убийства на случаен принцип там, обаче, са рядкост.", "date": "2018.12.12", "title": "Четирима загинали при стрелба в катедрала в Бразилия"}
{"url": "https://www.faktor.bg/bg/articles/mladen-marinov-ne-se-nalaga-promyana-na-merkite-za-sigurnost-sled-teroristichniya-akt-v-strasburg", "text": "На този етап вътрешният министър Младен Маринов не вижда необходимост от промяна на мерките за сигурност в България, след вчерашния атентат в Страсбург, съобщи БНР. \"Kато ниво на готовност за реакция в България, естествено, разпоредих и вече се изпълняват засилени мерки за сигурност, тъй като знаете, наближават Коледните и Новогодишните празници, съответните директори на областни дирекции, директорът на Столичната дирекция на вътрешните работи, директорите на главни дирекции ще предприемат действия за осигуряване на по-голямо полицейско присъствие, включително и от специализирани полицейски сили на местата, където се предполага събиране на много граждани, така че да гарантираме тяхната сигурност\", заяви министърът.. От своя страна вицепремиерът Красимир Каракачанов осъди снощния атентат в Страсбург и обяви, че България трябва да предприеме превантивни законодателни мерки навреме. \"Не случайно го казвам, тъй като в парламента ще се гледа законът за вероизповеданията, неща, които бяха взети като мерки в Европа, ние ги предлагаме като законодателни инициативи сега, а не, когато стане късно\", посочи Каракачанов.", "date": "2018.12.12", "title": "Младен Маринов: Не се налага промяна на мерките за сигурност след терористичния акт в Страсбург"}
{"url": "https://www.faktor.bg/bg/articles/borisov-1-19", "text": "Министър-председателят Бойко Борисов се срещна с представители на Камарата на строителите в България, съобщиха от правителствената пресслужба. Той посочи, че не одобрява линията за дискредитиране на сектора, но призова за качествено изпълнение на проектите. По време на разговорите представителите на бранша заявиха, че спазват всички европейски стандарти при строенето на пътища и призоваха за подкрепа срещу риториката за дискредитиране на строителния бранш. На срещата участва и министърът на регионалното развитие и благоустройството Петя Аврамова.", "date": "2018.12.12", "title": "Борисов: Не одобрявам дискредитирането на строителите"}
{"url": "https://www.faktor.bg/bg/articles/vanshno-otkri-goreshta-telefonna-liniya-zaradi-atentata-v-strasburg", "text": "Българското министерство на външните работи разкри гореща телефонна линия заради атентата в Страсбург. При нужда българските граждани могат да се свържат с посолството на  България в Париж на телефони: +33 1 45 51 85 90 и на +33 1 45 51 85 90 в извънработно време. От външното ведомство предупреждават, че действията на полицията по залавяне на нападателя продължават, а в цяла  Франция е въведена степен на опасност „Внимание, атентат“. Органите на реда призовават жителите на Страсбург да останат бдителни и да следват съветите на местните власти. Налице е засилен граничен контрол на границата между Франция и Германия. МВнР препоръчва на българските граждани, пребиваващи в Страсбург или пътуващи между Франция и Германия, да следват стриктно всички указания на органите на реда и да избягват посещението на публични места в града до успокояване на обстановката.", "date": "2018.12.12", "title": "Външно откри гореща телефонна линия заради атентата в Страсбург"}
{"url": "https://www.faktor.bg/bg/articles/obshtestvo/zakon-i-red/pravnata-komisiya-v-ns-gleda-promenite-v-antikoruptsionniya-zakon", "text": "Най-новите предложения за промени в антикорупционния закон влизат за разглеждане в правната комисия на парламента днес. Според тях незаконно придобито имущество ще може да бъде конфискувано и при прекратено наказателно дело, а досегашните едногодишни срокове за конфискация отпадат. Вносител на текстовете е депутатът от ГЕРБ Данаил Кирилов. Предложението му идва броени дни след като Върховният касационен съд обяви, че прекратяването на наказателно дело е абсолютна пречка за внасяне на иск за гражданска конфискация. С поправките на практика се заобикаля решението на съда, което има силата на закон и се предлага работата на антикорупционната комисия да не се обвързва с никакви срокове.", "date": "2018.12.12", "title": "Правната комисия в НС гледа промените в антикорупционния закон"}
{"url": "https://www.faktor.bg/bg/articles/startira-deloto-sreshtu-angel-bonchev-zaplashil-sina-si-s-ubiystvo", "text": "Първо заседание по делото срещу Ангел Бончев. Бившият президент на футболен клуб „Литекс\" е изправен пред Темида, защото заплашил с убийство сина си Бончо Аврамов. Инцидентът стана в края на октомври 2017 г. в хидропарк „Казичене\" край София, припомня Нова ТВ. Бончев заредил законно притежавания си пистолет и го насочил към сина си с думите : „Ей сега ще те гръмна като куче\". Бончев беше задържан тогава в столичното 8 РПУ. Бизнесменът е една от жертвите на групата за отвличания „Наглите\".", "date": "2018.12.12", "title": "Стартира делото срещу бизнесмена Ангел Бончев, заплашил сина си с убийство"}
{"url": "https://www.faktor.bg/bg/articles/meditsinskiyat-odit-vliza-v-slivenskata-bolnitsa-zaradi-pochinalo-bebe-po-vreme-na-razhdan", "text": "Медицинският одит влиза в МБАЛ-Сливен, след като вчера бебе почина по време на раждане. Близките искат да знаят истината за случилото се и споделиха пред камерата на БиТиВи, че подозират лекарска грешка. Бащата на детето – Пламен Желязков, разказа, че съпругата му Галя още от вечерта получила силни болки, но дежурните в отделението я накарали да чака до сутринта. Когато все пак раждането започнало, то било трудно и д-р Пашева натискала родилката с всички сили по корема, като бебето излязло починало. Пламен дошъл на свиждане към 11 ч. и първоначално сестра даже му честитила за успешното раждане. Чак след това д-р Пешева му казала, че се е случило най-лошото. „На 80% съм сигурен, че е лекарска грешка, ако е било както съпругата ми искаше – още вечерта да бъде извадено със секцио, нямаше да се случи това”, каза младият мъж през сълзи. По думите на директора на болницата д-р Весислав Петров, д-р Пашева е видяла родилката в хода на раждането и се е наложило спешно бебето да бъде извадено заради данни, че сърцето му започва да бие по-бавно. Въпреки реанимацията в неонатологията, детето не е успяло да се върне към живота.   Днес ще бъде направена аутопсия, резултатите ще са готови след две седмици. Семейството ще си наеме адвокат. Това е втори смъртен случай, свързан с д-р Пашева след кончината на родилката Ренета Томова. „Каза, че този втори случай ѝ идва повече и вероятно ще си подаде молбата за напускане”, каза д-р Весислав Петров.", "date": "2018.12.12", "title": "Медицински одит влиза в сливенската болница заради починало бебе при раждане"}
{"url": "https://www.faktor.bg/bg/articles/v-parlamentat-umuvat-da-vavedat-videonablyudenie-v-izbornite-seksii", "text": "Парламентът е на път да въведе видеонаблюдение в изборните секции, след като гласува на първо четене изменения в изборния кодекс. Видеото от изборния ден трябва да се излъчва на на живо на сайтовете на районните избирателни комисии. Предложението за тази промяна е на \"Воля\". В техния проект се предлага и в Централната избирателна комисия да има членове само на партии представени в парламента, но не и на партии в Европейския парламент, както е сега. Изборните секции в момента са над 12 400 и изборния ден във всяка една трябва да бъде предава на живо. Такава практика има в Русия и Азербайджан. Според изборни специалисти с видеонаблюдението може да се контролират много по-лесно платените избиратели. От ДПС настояха при това излъчване да бъде гарантирана тайната на вота. Хамид Хамид (ДПС) предложи излъчване на живо да има и при преброяването на бюлетините, тъй като там се правят най-много злоупотреби. Най-много дебати предизвика предложението на управляващите машинното гласуване, което по закона трябва да бъде въведено във всяка една секция на предстоящите през май европейски избори, да бъде ограничено. Предложението е машини да има в над 1000 секции с над 300 избиратели и ЦИК да решава коя точно. Според председателя на правната комисия Данаил Кирилов това нямало значение, защото е гарантирано правото на гласуване. \"Да, държавата има възможност да осигури машини за всички секции. Въпросът е кому е изгодно, струва ли си, голяма част от колегите знаят отговора\", каза Кирилов без да обяснява за кого е изгодата. Електронното дистанционно гласуване, което също трябваше да влезе в сила тази година се отменя за неопределен период от време с проекта за промени в кодекса. Едната причина за това е, че въвеждането на лични карти с чип, които трябва да служат, като електронна идентификация, се отлага за пореден път, сега за 2020 г. Другата причина е, че технологията все още не давала гаранции за сигурност. Трябва да махнем хартията и химикалката от изборния процес, заяви Хамид Хамид (ДПС). Съпартиецът му Йордан Цонев добави, че 64 % от изборните протоколи на последните избори са сгрешени и с машинното гласуване това ще се избегне. Преди второ четене от ДПС ще предложат да се отменят преференциите, защото по думите на Хамид \"не може една голяма фамилия да си избира общинарите\". Номерата в бюлетините за преференциално гласуване ще бъдат променени, за да се избегне феноменът 15/15, при който се дублират номерата на партиите и на кандидатите. Номерата на партиите в бюлетините ще са от 1 до 100, а на кандидатите от 100 нагоре.", "date": "2018.12.12", "title": "По примера на Русия: Парламентът умува дали да въведе видеонаблюдение в изборните секции"}
{"url": "https://www.faktor.bg/bg/articles/ispaniya-se-kani-da-izprati-chasti-na-natsionalnata-politsiya-za-da-garantira-sigurnostta-v-kataluniya", "text": "Испания заплаши да изпрати части на Националната полиция, за да гарантира сигурността в Каталуния, пише англоезичното издание на испанския вестник El Pais, цитиран от \"Фокус\". Испанската изпълнителна власт, ръководена от ПСОЕ Педро Санчес, изпрати три писма до каталонски власти, като изрази недоволството си от \"неглижирането на задълженията\" от страна на регионалната полиция и предупреди, че ако регионалното правителство не гарантира обществената безопасност, Министерството на вътрешните работи ще изпраща служители от Националната полиция. Испанското правителство прие по-строг тон срещу каталунските сепаратисти след уикенд, в който активисти за независимост блокираха основен път и повреждане пунктове за събиране на тол такси, докато регионалните полицейски сили не предприеха никакви действия. Предупреждението предхожда заседание на кабинета, което се очаква да се състои на 21 декември в Барселона, вместо в Мадрид, като част от правителственото решение да се вземат тези седмични събирания в други испански градове. Санчес иска да избегнат сцени на хаос в този ден, когато активисти за независимост се очаква да организират нови обществени протести след прекъсването на магистрала AP-7 в продължение на 15 часа в събота и премахване на бариерите за такси в неделя.", "date": "2018.12.12", "title": "Мадрид плаши да изпрати части на Националната полиция, за да гарантира сигурността в  Каталуния"}
{"url": "https://www.faktor.bg/bg/articles/novini/svyat/zhurnalist-posochi-li-erdogan-nyakogo-za-vrag-na-naroda-toy-vliza-v-zatvora", "text": "„Всеки, който не е съгласен и не подкрепя режима в Турция, го грози най-малкото преследване. Посочен ли е един журналист, опозиционер, общественик или интелектуалец в Турция от страна на Ердоган за враг на народа, това е достатъчно да бъде вкаран в затвора. Години наред без съдебни присъди много хора стоят в затворите и очакват съдбата си. Всичко зависи от това какво ще реши Ердоган, а не съдът“. Това коментира в предаването „Преди всички“ Тайфур Хюсеин - журналист от \"Седмичен обзор\". Според доклад, оповестен от опозиционен депутат в Турция, в турските затвори в момента се намират 145 журналисти. „Цифрата е много зловеща. Колегите са под тотален контрол. Има сериозна репресия спрямо свободата на медиите. Режимът поставя всички под контрол, всички опозиционно настроени журналисти, интелектуалци, общественици и т.н., които по една или друга причина изразяват своето несъгласие с режима в страната“. Работили сме с Кямил Демиркая във в. „Заман”- България до 2011 г., каза Хюсеин. Демиркая беше задържан в Румъния по искане на турските власти. В момента той е шеф на новинарския портал \"Заман\" - Румъния. „Под негово ръководство бяха проведени различни мероприятия, където са участвали и видни български политици, както и премиера Бойко Борисов. Неговата дейност в България е широко известна на българските власти“. ", "date": "2018.12.12", "title": "Журналист: Посочи ли Ердоган някого за враг на народа, той влиза в затвора"}
{"url": "https://www.faktor.bg/bg/articles/startirana-e-protsedurata-za-vot-na-nedoverie-na-tereza-may", "text": "Стартирана е процедурата по гласуване на вот на недоверие на британския премиер Тереза Май, предаде Reuters. Според агенцията необходимите подписи са събрани.  Гласуването ще бъде утре в Камарата на общините на британския парламент. \"В съответствие с правилата, гласуването ще се проведе на 12 декември между 18:00 и 20:00 часа местно време (20:00 – 22:00 българско време)\", гласи информацията, като резултатите ще бъдат обявени възможно най-бързо. При гласуване на доверие в министър-председателя на Великобритания ще трябва да вземат участие 315 консервативни депутати. За да запази поста си, Мей ще се нуждае от обикновено мнозинство - най-малко 158, след което ще бъде защитена от повтарянето на тази процедура в продължение на поне една година. В случай на поражение на ръководителя на партията ще трябва да се избере нов лидер, което ще отнеме три месеца.", "date": "2018.12.12", "title": "Гласуват утре вот на недоверие на Тереза Май"}
{"url": "https://www.faktor.bg/bg/articles/shefat-na-apelativniya-spetsializiran-sad", "text": "\"Тепърва в съда ще се разглеждат дела - поради самото му естество - срещу депутати, срещу политици, срещу кметове. Тези лица са членове на политически партии, които използват огромен медиен ресурс. Този медиен ресурс, когато не са доволни от това определение, ще бъде използван срещу съда, за да се инспирират скандали, за да бъдат изкарвани самите подсъдими герои или жертви.\" Така председателят на Апелативния специализиран наказателен съд (АСНС) Георги Ушев описа пред Би Ти Ви историята с проверката, пратена им от шефа на Върховния касационен съд (ВКС) Лозан Панов. Както е известно, след като АСНС безпрецедентно по искане на прокуратурата спря пускането на Десислава Иванчева и Биляна Петрова под домашен арест, председателят на ВКС им прати проверка. Съдиите от АСНС дори бяха посъветвани от прокуратурата в открито писмо да не дават на проверяващите от Върховния съд документите. А пък трите върховни съдийки откриха куп нередности в акта, произнесен за няколко часа. Сред изводите бяха, че Апелативните съдии са се произнесли \"блиц\", преди изобщо да образуват редовно въззивно дело, както и че съставът се е произнесъл, без да има протокола от първата инстанция (т.е. - не са прочели какво отменят, б.р.). Ушев обаче категорично не е съгласен. Той напомни аргументите си: че проверката е насрочена по време на висящо дело за мярка за неотклонение, т. е. - когато съдиите трябвало да четат делото и да се съвещават, за да вземат определено решение (всъщност обаче - както става ясно и от предмета на проверката, тя е насрочена именно заради мълниеносното им произнасяне, т.е. - след него, б.р.). Той нарече \"много спорен\" извода на трите проверяващи от ВКС - че АСНС не може да се произнесе веднага по искането за спиране на определението на СНС. След седемдневния срок за произнасяне - както е по закон - съдиите трябвало да се изкажат по същество, а не по спирането и тогава това производство се обезсмисляло, според него. \"Когато има такова искане, смисълът е преди да бъде изпълнено определението на първоинстанционния съд, то да бъде спряно, ако съдът прецени, че са налице основанията\", изрази Ушев конструкцията на апелативните съдии. \"На практика ние за първи път разглеждаме такова производство.\" Така пък председателят отговори на простичкия въпрос: колко пъти досега се е случвало да се съберат така и да се произнесат за няколко часа. \"Съвсем отговорно заявявам: конкретните две подсъдими за нас са абсолютно равнопоставени с всички подсъдими, които имат дела в съда\", заяви Ушев. Председателят, който навремето не бе подкрепен от Лозан Панов за шефския пост в АСНС, напомни, че колегите му са искали становището на Висшия съдебен съвет дали при проверката от ВКС става дума за тенденциозно отношение и опит за влияние върху съда, именно защото била дошла преди окончателното решение за мярката на Иванчева и Петрова", "date": "2018.12.12", "title": "Шефът на Апелативния спецсъд очаква скандали и атаки от политици, с огромен медиен ресурс"}
{"url": "https://www.faktor.bg/bg/articles/oshte-33-4-mln-za-mo-borisov-pravete-konkursi-opravyayte-kazarmite", "text": "Отпуснати са допълнителни разходи за Министерството на отбраната съобщи в началото на днешното правителствено заседание вицепремиерът и министър на отбраната Красимир Каракачанов. Той уточни, че на предишното и на днешното заседания са отпуснати общо 247 млн. лева. На днешното заседание кабинетът отпуска допълнителни разходи по бюджета на Министерството на отбраната за 2018 година в размер на 33,4 млн. лева за нуждите на централната администрация на Министерството на отбраната и Военномедицинска академия. Парите са основно за ремонт на сградния фонд. От миналия Министерски съвет са гласувани 45,7 млн. лева за интегрирана логистична поддръжка на самолетите МиГ-29, възстановяване на летателната годност на самолетите Су-25, за санаториума \"Вита\" в Поморие и за служба \"Военна информация\" - 4 млн. лева. Общо от миналото заседание са 134 млн. лева, а сега по трите проекта за постановление са още над 113 млн. лева, заяви Красимир Каракачанов. Правете конкурси, оправяйте казармите, сградите, не са правени от десетилетия сигурно. Това, което сме обещали на генарал Боцев (началника на отбраната - б. р.), сме отпуснали в голяма степен. Продължаваме с останалите проекти. Важното е като си отидете по службите, да им кажете, че парите за ремонт на вертолетите са заделени, казармите да добият нормален вид. Искаме да направим така, че да имат летателна годност самолетите, вертолетите, заяви Борисов. Приоритет на правителството винаги е било отношението към Северна България, каза още премиерът по време на седмичното правителствено заседание във връзка с отпуснатите средства за изграждане на магистрала \"Хемус\". На заседанието присъстваха и кметовете на Варна, Търговище, Велико Търново, Севлиево, Ловеч и Плевен. \"Знаете, че преди години \"Хемус\" не знам поради какви причини, но по времето на друго управление, беше извадена от възможността да бъде финансирана от европейски програми. А ние искаме да направим процесът необратим\", посочи премиерът. \"Затова с нашето решение заделяме парите, за да можете като си отидете, да кажете на хората това, което сме поели като ангажимент - не само на юг -\" Струма\", \"Марица\", \"Тракия\", а и \"Хемус\" да е необратим проект и после да няма някой, който да каже, че няма пари\", обърна се Борисов към присъстващите кметове. \"Така че си изпълняваме днес ангажимента. Парите сме ги събрали повече от битката с корупцията и контрабандата. Това е ясно и затова изцяло са бюджетни пари\", допълни премиерът. Кметът на Велико Търново Даниел Панов благодари от името на 122 общини и 13 области, че магистрала \"Хемус\" чертае бъдещето на Северна България. \"Всички знаем как се развива Южна България. Благодарение на правителството на премиера Бойко Борисов за магистралата вече няма да уточняваме трасета и срокове, а реално ще има изпълнение. Благодаря ви, че действително не само обещавате, но и изпълнявате\", каза още Панов.", "date": "2018.12.12", "title": "Още 33,4 млн. за МО! Борисов: Правете конкурси, оправяйте казармите"}
{"url": "https://www.faktor.bg/bg/articles/novini/svyat/donald-tramp-ako-ima-impiychmant-narodat-shte-se-vdigne-na-bunt", "text": "Президентът на САЩ Доналд Тръмп заяви, че не се бои от импиъчмънт, защото не е направил \"нищо лошо\". При това, ако има импиъчмънт, народът ще се разбунтува\". \"Трудно е да се обяви импийчмънт на някои, който не  енаправил нищо лошо и е създал най-великата икономика в историята на нашата страна\", казва той в интервю за Reuters. \"Мен това не ме тревожи, не, аз мисля, че народът ще се разбунтува, ако се случи\", каза той. Припомняме, че телевизия CNN съобщи, че американският лидер се страхува от импийчмънт и го разглежда като \"реална възможност\". Тръмп е споделил със своите съветници страховете си, че може да му бъде организиран импийчмънт, след като Камарата на представителите на американския Конгрес премине под контрола на демократите през следващата година.  В неделя членът на правната комисия на долната камара на Конгреса Джералд Надлър заяви пред CNN, че законодателите ще имат право да започнат процедура за импийчмънт спрямо Тръмп, ако бъде доказано, че той лично е наредил на своя бивш адвокат Майкъл Коен да плати на две жени в замяна на тяхното мълчание за предполагаеми интимни връзки с Тръмп. Става дума за бившата порноактриса Сторми Даниълс и бившия фотомодел Карън Макдугъл, които направиха сензационни разкрития по-рано тази година.  В Белия дом смятат, че единствените сериозни обвинения спрямо Тръмп, които потенциално могат да заплашат неговото президентство, са предполагаемите нарушения на правилата за финансиране на избирателните кампании в рамките на делото Коен.", "date": "2018.12.12", "title": "Доналд Тръмп: Ако има импийчмънт, народът ще се вдигне на бунт"}
{"url": "https://www.faktor.bg/bg/articles/spetsprokuraturata-pretsizira-obvinenieto-sreshtu-rumen-ovcharov-tarsi-oshte-15-mln-lv", "text": "Специализираната прокуратура предяви прецизирано обвинение на Румен Овчаров и повдигна обвинения на назначен от него бивш изпълнителен директор на \"Мини Бобов дол\" ЕАД и бивш заместник-министър. Това съобщиха от прокуратурата и обясниха как се стигна до новите обвинения и какви са те. На 30 март 2018 г. Софийска градска прокуратура внесе в Специализирания наказателен съд обвинителен акт срещу Румен Овчаров - бивш министър на икономиката и енергетиката за умишлена безстопанственост - за това, че въпреки задълженията си, умишлено не е упражнил достатъчно контрол, в резултат на което са последвали значителни щети за \"Мини Бобов дол\" ЕАД в общ размер 8 940 231,47 лева и за длъжностно престъпление. С определение на Специализирания наказателен съд, потвърдено с определение на Апелативния специализиран наказателен съд от 17 май 2018 г., делото срещу Румен Овчаров бе върнато на Специализираната прокуратура за отстраняване на допуснати процесуални нарушения. След връщането на делото Специализираната прокуратура събра доказателства за това, че в резултат на неупражнения от Овчаров контрол, за \"Мини Бобов дол\" ЕАД са последвали щети в размер на повече от 24 млн. лева, т.е. почти 3 пъти повече. Доказателствата, събрани от Специализираната прокуратура, след връщането на делото от съда, обосноваха ангажиране на наказателната отговорност и на бивш заместник-министър на икономиката и енергетиката и бивш изпълнителен директор на \"Мини Бобов дол\" ЕАД. На 10 декември 2018 г. Специализираната прокуратура предяви прецизирано обвинение на Румен Овчаров по повод сключването и изпълнението на Договор от 9 юни 2006 г. за отдаване под наем на активи на \"Мини Бобов дол\" ЕАД на \"Ораново\" ЕООД, в което са включени установените щети в размер на повече от 24 млн. лв. От прокуратурата уточняват, че към наказателна отговорност е привлечена и бившият заместник-министър на икономиката и енергетиката Анна Янева, която отговаряла за Дирекция \"Корпоративно управление и преструктуриране\" към МИЕ и която е обвинена на 11 декември 2018 г. Към наказателна отговорност е привлечен и бившият изпълнителен директор на \"Мини Бобов дол\" ЕАД Пламен Стефанов, обвинен на 10 декември 2018 г.. Той е назначен за член на Съвета на директорите със заповед на министър Овчаров, в качеството му на принципал на \"Мини Бобов дол\" ЕАД (упражняващ правата на държавата, като едноличен собственик на капитала, съобразно отрасловата си компетентност). И на тримата е повдигнато обвинение за умишлена безстопанственост, осъществена при условията на продължавано престъпление в периода от 25.05.2006 г. - 18.03.2009 г., от която са последвали значителни щети в особено големи размери за предприятието \"Мини Бобов дол\" ЕАД, в размер на повече от 24 млн. лева, като деянието представлява особено тежък случай. Чрез сключения договор за наем на \"Ораново\" ЕООД са прехвърлени изключителните права на добив, транспортиране и продажба на въглища от участък \"Бабино\" и участък \"Бобов дол\" от находище \"Бобовдолски въглищен басейн\", предоставени с решения на Министерския съвет на \"Мини Бобов дол\" ЕАД, в нарушение на изискванията на чл. 23, ал. 1 от Закона за подземните богатства и на чл. 23, т. 1, т. 2 и т. 3 и чл. 24 ал.1 т.1 от Закона за концесиите (без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли \"Ораново\" ЕООД, необходимите за извършване на добив на подземни богатства (въглища) технически, управленски и финансови възможности) и е последвало откриване на производство по несъстоятелност на \"Мини Бобов дол\" ЕАД.", "date": "2018.12.12", "title": "Спецпрокуратурата прецизира обвинението срещу Румен Овчаров,  търси още 15 млн. лв"}
{"url": "https://www.faktor.bg/bg/articles/siderov-revnuva-simeonov-ot-moskov-ironizira-go-vav-feysbuk", "text": "\"Mисля, че участието на лицето Петър Москов в сутрешните телевизионни блокове руинира нормалните функции на стомашно-чревния тракт на зрителите.\" Това кратко послание отправи чрез профила си във фейсбук съпредседателят на Обединени патриоти и лидер на \"Атака\" Волен Сидеров.  Повод за ироничния пост е заявката на бившия заместник-председател на ДСБ и министър на здравеопазването във втория кабинет на Бойко Борисов - Петър Москов, да направи нов консервативен политически проект, за който преговаря с \"патриотичните\" формации, като в сметките му обаче не влиза партия „Атака\", за която както той сам казва  „и дума не може да става“. Публична тайна е, че Москов отдавна разговаря както с НФСБ на Валери Симеонов, така и с ВМРО на Красимир Каракачанов. Бившият съратник на Радан Кънев обаче категорично изключи каквото и да е партньорството с партията на Волен Сидеров. До момента от НФСБ не са потвърдили за преговорите. От ВМРО обаче споделят, че такива с тях има. Москов обяви в ефира на Би Ти Ви, че  ще има готовност да обяви новия политически проект в началото на следващата година.", "date": "2018.12.12", "title": "Сидеров ревнува Симеонов от Москов, иронизира го във Фейсбук"}
{"url": "https://www.faktor.bg/bg/articles/novini/svyat/za-kakva-rusiya-se-bori-opozitsiyata-na-putin", "text": "Критиците на Кремъл все още не могат да решат чия подкрепа е по-важна за тях - на \"лявото\" мнозинство или на \"дясното\" малцинство. Трябва ли да се приватизират държавните корпорации? Как да се спре войната с Украйна? Трябва ли й на бъдеща демократична Русия министерство на културата? Участниците в поредния Форум на свободна Русия, завършил през този уикенд във Вилнюс, се опитаха да отговорят на тези въпроси. Което вече е добре, пише Константин Егерт от руската редакция на \"Дойче веле\". Форумът, създаден през 2016 г. по инициатива на Гари Каспаров, е опит да се обединят опозиционните активисти, включително от руските региони, и да се изработи \"пътна карта\" за промените, които трябва да се случат в Русия след слизането от сцената на настоящия политически режим. Дискусиите във Вилнюс, които всички, включително кремълската администрация, можеха да проследят на живо в интернет, са част от безкрайния спор как да се отговори на вечния руски въпрос - \"Какво да се прави?\". Първият вариант за отговор: отначало да се вземе властта в Русия, ако е нужно, дори със съдействието на сегашната джобна опозиция, като комунистите, а вече по-късно да се решава в детайли какво да се прави със страната. Вторият вариант: да се води борба за властта с ясна програма за бъдещи действия и да се подбират внимателно съюзниците. Форумът на свободна Русия, който мнозина за по-лесно наричат \"каспаровски\", е замислен като платформа за обсъждане на втория вариант. Тук с особено забележим скептицизъм се отнасят към онези активисти от опозицията, които влязоха в \"минивластта\", станали са депутати в местни органи на управлението или ръководители на местната власт. Във Вилнюс тази мисъл беше най-ясно изразена от един от новите участници - известния музикант Василий Шумов: \"Време е да назовем нещата със собствените им имена - никакви избори в Русия няма. Това, което наричат избори е фикция\". Според лидера на легендарната група \"Център\", да участваш в тях означава да помагаш на Кремъл и да си съучастник в лъжата. Публиката ентусиазирано аплодира думите на Шумов. Като човек, който неведнъж през последните години наблюдава различни форуми на руската опозиция, стигнах до извода, че тя има няколко главни проблема. Колкото и да е парадоксално, не бих отнесъл към тях относителната малобройност на опонентите на Кремъл. И дори ако я бих отнесъл, тя далече не е на първо място. Малцинството е способно доста бързо да промени страната (както това вече се случи през 1917 и 1991 г., макар и с различни последствия). Предизвикателствата, пред които са изправени критиците на Путин, са от друго естество. На първо място, конкуренцията, а понякога и взаимната нетърпимост между лидерите. На второ място, недоверието на местните \"практици\" и активисти към интелектуалците (особено столичните) и към онези, които по различни причини живеят в чужбина. На трето място, зациклянето върху обсъждането на настоящето за сметка на създаването на образа на бъдещето. Най-накрая, на четвърто място, почти пълното отсъствие на разбиране за това към кого да насочват своята агитация. Третата и четвъртата точки са особено важни, и са тясно свързани помежду си. Ще дам конкретен пример: решението за повишаване на възрастта за пенсиониране, взето от Кремъл, предизвика спад на рейтинга на президента. Опозицията се радва на това. Когато преди няколко седмици попитах Иля Яшин дали смята, че в случай на идване на власт опозицията трябва да отмени решението на Путин, той отговори положително. Струва ми се, че това е рискован път. Да, Путин обеща, че в неговия мандат няма да има повишаване на възрастта за пенсиониране. Да, той излъга очакванията на милиони. Но като се има предвид необратимото застаряване на Русия, той не можеше да не предприеме тази стъпка. Може би Путин направи това по-рано, отколкото би могъл, заради това, че трябват пари за войни, за издръжка на силовите структури и на държавните корпорации. Но сам по себе си указът за повишаване на възрастта за пенсиониране просто отразява реалността в Русия. И най-интересното е, че правителството на \"прекрасната Русия на бъдещето\" ще трябва да направи съвсем същото. Част от опозицията, ще не ще, следва дневния ред на Путин и по същество се бори за вниманието на путинското мнозинство. Това мнозинство, както е прието да се смята, е основно с леви убеждения. Направено неотдавна допитване на Института за социология на руската академия за народно стопанство и държавна служба (РАНХиГС), предизвикало множество коментари, като че ли потвърждава това - 41 процента от гражданите искат да видят в страната нова лява партия, която би осигурила \"социална справедливост\". Излиза сякаш путинското мнозинство не иска повече да бъде путинско и именно него се опитват да привлекат на своя страна \"практиците\" на опозицията. Това е много рискована стратегия. На първо място, тези хора ще трябва да дават неизпълними обещания, а на второ място, Путин, докато именно той стои в Кремъл и цената на петрола не е паднала до 10 долара за барел, разполага с много повече ресурси, за да си върне доверието на \"своите\" хора, отколкото опозицията, за привличането им на своя страна. В същия доклада на РАНХиГС се съдържат данни, които значителна част от опозиционерите незнайно защо не е забелязала: цели 34 процента от гражданите мечтаят за дясна партия, която да поддържа дребния и среден бизнес, да подкрепя свободата на словото и правата на човека. Именно тези хора сега, след разгрома и дискредитирането на демократичните партии, са фактически лишени от каквото и да е политическо представителство. Точно те не чакат държавата да им даде нещо. Често те са готови да се справят изобщо без нея - \"Само да не ни пречат!\" Във Вилнюс именно тази, по същество либертарианска позиция отстояваше предприемачът Евгений Чичваркин. Точно тези хора са готови да поемат отговорност, ако видят, че им имат доверие. И точно те ще могат да дадат едно рамо на новата власт, когато й се наложи, да кажем, да решава неизбежната и сложна задача за преструктуриране и приватизация на държавните корпорации. Точно те са най-добре подготвени да чуят друга, различна от кремълската, гледна точка за войната с Украйна - най-вече да признаят, че това е именно война. Но този електорат ще поиска от опозицията отговорност и ясни планове за бъдещето. Да се говори колко е лошо всичко наоколо и да се обещава \"отмяната на непопулярните мерки на Путин\" явно не е достатъчно. Накрая противниците на сегашния режим трябва да демонстрират, че могат да изработят свой, напълно различен от кремълския, дневен ред, както и че искат и са готови да спечелят властта, мечтаят и да не знаят как да превърнат в реалност този дневен ред. И включително да решат, трябва ли й на Русия или не министерство на културата.", "date": "2018.12.12", "title": "За каква Русия се бори опозицията на Путин"}
{"url": "https://www.faktor.bg/bg/articles/novini/svyat/ekspert-dobroto-reshenie-za-balgariya-e-poetapnoto-vlizane-v-shengen", "text": "Доброто решение за България е поетапното влизане в Шенген – първо отпадане на проверките по летищата и морските граници, изказа мнение в предаването „Преди всички“ Антоанета Приматарова от Центъра за либерални стратегии. Според нея не може да няма връзка проблема за защита на външните граници на ЕС с общата политика на ЕС и тази на България.  „Изпадаме в известна шизофренична ситуация. В един момент в ЕП всички български депутати горещо подкрепят и гласуват резолюцията за отпадането на всички проверки. А във вътрешнополитически контекст много често чуваме как не си пазим външната граница, за прословутата ограда и т.н.\", коментира тя и добави: „Този сложен механизъм на ЕС, където в повечето случаи Комисията предлага, а след това Съветът и Парламентът заедно решават, води до това объркване хората да не могат да се ориентират кой решава. В случая не решава ЕП. Тези въпроси не се решават с гласа на ЕП. Хубаво е, че ни подкрепят. Като цяло обаче това объркване не е добро“. Приматарова коментира и атентата в Страсбург от изминалата вечер: „Събития като тези винаги поставят въпроса за крехкия баланс между свобода и сигурност. Всяко едно такова събитие винаги създава климат, в който министрите на вътрешните работи започват да тласкат решенията по скоро в посока ограничаване на определени свободи, за сметка на повече сигурност“. ", "date": "2018.12.12", "title": "Експерт: Доброто решение за България е поетапното влизане в Шенген"}
{"url": "https://www.faktor.bg/bg/articles/frantsiya-zatyaga-kontrola-po-granitsite-si-i-na-koledniya-bazar", "text": "Франция повишава степента на тревога и засилва охраната на коледните базари след стрелбата снощи в Страсбург, при която бяха убити трима души, а 12 бяха ранени, съобщи министърът на вътрешните работи Кристоф Кастанер, цитиран от Ройтерс. Правителството взе решение да наложи извънредни мерки. Ще бъде засилен граничният контрол, както и контролът на коледните базари в страната, каза Кастанер.", "date": "2018.12.12", "title": "Франция затяга контрола по границите си и на коледния базар"}
{"url": "https://www.faktor.bg/bg/articles/novini/balgariya/samolet-na-balgariya-ear-katsna-avarino-vav-viena-zaradi-puknato-staklo", "text": "Самолет на \"България ер\", с който са пътували министърът на отбраната Красимир Каракачанов и няколко заместник-министри е кацнал аварийно във Виена. На борда на самолета се намирали и няколко зам.-министри.  \"В самолета пътуваха много български граждани по линията Брюксел - София. Спука се предното стъкло на пилотската кабина. Искам да благодаря на пилотите, които запазиха хладнокръвие. Бяхме предупредени от ръководителя на самолета, че ще се наложи да се кацне аварийно във Виена. Полетът беше приземен абсолютно професионално, без паника, без инциденти\", разказа пред Нова тв Каракачанов. След аварийното приземяване във Виена е бил изпратен самолет от България,който след няколко часа е върнал пътниците в София. Военният министър обясни, че е разговарял с пилотите. Оказало се, че единият от тях е бил боен пилот, преди да започне работа в гражданската авиация. \"Представете си, че както беше спукано, стъклото се счупи и самолетът се разхерметизира. Но паника и инциденти, Слава Богу, нямаше. Нашите пилоти са едни от най-добрите в Европа\", добави Красимир Каракачанов.", "date": "2018.12.12", "title": "Самолет на \"България еър\" кацна аварино във Виена заради пукнато стъкло"}
{"url": "https://www.faktor.bg/bg/articles/novini/balgariya/zaradi-dalgove-kubrat-i-oshte-17-sela-ostavat-bez-voda", "text": "Град Кубрат и още 17 села в общината вероятно ще останат без вода от сряда заради дългове на общинското ВиК дружество към енергото.  Хората казват, че редовно плащат сметките си за вода, дори пенсионерите с минимални доходи. Кметът Ремзи Халилов обясни, че водното дружество е в това състояние, тъй като приходите му всеки месец са били с 20 000 лева по-малко от разходите. Въпреки това, той намирал начини да погасява дълговете. Общински съветници увериха, че до спиране на водата няма да се стигне.  Планира се общината и „ЕНЕРГО-ПРО” да подпишат споразумение, което да спре действията по прекъсване на водоснабдяването.", "date": "2018.12.12", "title": "Заради дългове Кубрат и още 17 села остават без вода"}
{"url": "https://www.faktor.bg/bg/articles/novini/balgariya/s-stanishev-pravitelstvoto-ima-nov-instrument-za-natisk-za-shengen", "text": "\"В момента българското правителство получава един нов инструмент за натиск в Съвета на Европейския съюз\", заяви пред бТВ българският евродепутат и лидер на ПЕС Сергей Станишев след гласуването в Европейския парламент на резолюция, която подкрепя влизането на Румъния и България в Шенген по вътрешните сухопътни, морски и въздушни граници. В резолюцията се казва, че отлагането на решението въвежда изкуствено разделение в ЕС. При обсъждането на документа снощи в заседателната зала на ЕП отсъстваше представител на Европейската комисия.  \"Този доклад е много навременен, защото набира инерция една идея да ни приемат само по въздух и море и за неопределено време да отложат членството на България в Шенген по сухопътните граници\", коментира Станишев. По думите му премахването на проверките по сухопътните граници е най-важен за българската икономика, защото вносът и износът ще станат по-евтини и конкурентни, ще помогне и на туризма. Според лидера на ПЕС влизането на България в Шенген е възпрепятствано от лидери на отделни страни, които си купуват вътрешно спокойствие. \"В рамките на 2019 г. е възможно влизането ни в Шенген по всички граници\", смята Станишев. За отсъствието на лидера на БСП Корнелия Нинова от конгреса, на който беше преизбран за лидер на ПЕС, Станишев каза, че има подкрепата на българските социалисти и е получил поздравително писмо от Изпълнителното бюро на БСП. На въпроса кой ще води листата на БСП на предстоящите избори за евродепутати следващата година Сергей Станишев отговори, че това ще реши Националният съвет на партията през януари.", "date": "2018.12.12", "title": "С. Станишев: Правителството има нов инструмент за натиск за Шенген"}
{"url": "https://www.faktor.bg/bg/articles/novini/svyat/amerikanskiyat-kongres-glasuva-rezolyutsiya-protiv-severen-potok-2", "text": "Американският Конгрес гласува резолюция против газопровода \"Северен поток-2\", който ще доставя руски газ в Европа заобикаляйки Украйна.  Резолюцията, публикувана на сайта на Конгреса, нарича \"Северен поток-2\" \"съществена стъпка назад в усилията за осигуряване на енергийна сигурност на Европа\". Както напомнят конгресмените, Русия има 40% от доставките на газ на европейския пазар, а \"Северен поток-2\" не спомага за диверсификацията на енергийните доставки. В резолюцията се призовават правителствата на европейските страни да се откажат от проекта, а президента на САЩ Доналд Тръмп - да използва всички възможни средства за осигуряване на енергийната сигурност на Европа и намаляване на нейната зависимост от Русия.", "date": "2018.12.12", "title": "Американският Конгрес гласува резолюция против \"Северен поток-2\""}
{"url": "https://www.faktor.bg/bg/articles/stroitel-prezidentat-ne-e-korekten-kazva-che-stroim-barzo-i-nekachestveno", "text": "Президентът каза нещо, което не е коректно – че ние строим безкрайно скъпо и безкрайно некачествено, всъщност ние строим най-евтино в цяла Европа. Това каза пред журналисти в парламента председателят на УС на Камарата на строителите в България инж. Илиян Терзиев, предаде репортер на „Фокус“.  „Днес ще се срещнем отново с председателя на Народното събрание Цвета Караянчева, очакваме да представим отново нашите желания и да обсъдим бъдещето на бранша. Тя и депутатите трябва да ни съдействат, за да подредим бранша и да се спре с политическото говорене, защото това би довело до ситуацията, която в момента се развива – до ситуацията „Брекзит“, до намаляване на европейските фондове, а най-лесно ще стане, като бъдат отрязани от нас“, заяви инж. Терзиев.  Попитан кой има предвид, когато споменава „политическо говорене“, той отговори, че визира БСП.  „Търговете, които се организират за строителството, са много сложен процес в целия им срок за изпълнение. И всички тези говорения, че се дават на определени фирми и се изпълняват от едни и същи хора и има 40% корупция, са безпочвени. Нещата са много, много трудни и по време на търга, и по време на изпълнението, и след това в гаранционните срокове“, заяви той.  Инж. Терзиев обясни, че ще искат промени в Закона за обществените поръчки и в Закона за устройство на територията. „Най-важното, което е в момента, да се опираме на най-ниската цена. Защото до преди 3 години цените бяха страшно ниски и когато те се определяш цената на минал период, това да неправдива цена. Искаме да подредим бранша така, че да има правдива цена за периода, в който се изпълняват“, каза още той.  „Президентът каза едно нещо, което не бих казал, че е коректно – каза, че ние строим безкрайно скъпо и безкрайно некачествено, цитирам по памет. Отговорно мога да кажа, че строим най-евтино в цяла Европа. Не сме казали, че строим най-качествено, но не строим и по-лошо“, заяви инж. Терзиев. Той обясни, че днес предстои КСБ да се срещне и с министър-председателя Бойко Борисов и с президента Румен Радев.", "date": "2018.12.12", "title": "Шефът на Камарата на строителите: Президентът не е коректен, казва че строим скъпо и некачествено"}
{"url": "https://www.faktor.bg/bg/articles/novini/svyat/a-dugin-zhaltite-zhiletki-sa-vragove-na-liberalizma-a-znachi-priyateli-na-rusiya", "text": "\"Жълтите жилетки са пряк аналог на \"Новорусия\", а не на \"Майдана\". Народът в Европа се надигна срещу либералите-глобалисти. Той ще се надигне и тук, когато Путин вече няма да го има. А докато е тук, няма да се надигнат. Ето за това трябва да се готвят всички\", написа в личния си профил във Фейсбук близкия до Кремъл и идеолог на евразийството Александър Дугин. \"Така просто либералните свине няма да се предадат, нито там, нито тук. Затова основните сили трябва да се съсредоточат за следващия етап\", призовава Дугин и добавя: \"Жълтите жилетки\" са вдъхновяващ пример за свободното волеизявление на народа. По-лошо от Макрон не може да има. Той е чисто глобалистко либерално зло. И всичките му врагове са приятели на многополюсния свят, а значи и на суверенитета на Русия\", коментира той. \"Ако сте \"за\" народа, то трябва да сте и за нашия, и за техния народ. Ако сте \"за\" глобализма - ще отговаряте за това. Рано или късно\", заканва се Дугин.", "date": "2018.12.12", "title": "А. Дугин: \"Жълтите жилетки\" са врагове на либерализма, а значи - приятели на Русия"}
{"url": "https://www.faktor.bg/bg/articles/novini/balgariya/naslednitsi-na-makedonski-rodove-koi-interesi-obsluzhva-krasimir-karakachanov", "text": "Наследници на македонски родове излезнаха отново с остра декларация срещу опитите на Красимир Каракачанов да минира пътя на добросъседство с Македония и приемането й в НАТО. Според тях политиката на  противопоставяне и омраза, не работи! Напротив – тя е контрапродуктивна и по същество обслужва чужди държавни интереси.  Ето и пълния текст на декларацията им:", "date": "2018.12.12", "title": "Наследници на македонски родове: Кои интереси обслужва Красимир Каракачанов?"}
{"url": "https://www.faktor.bg/bg/articles/mariya-nikolova-banevi-saznatelno-faliraha-polimeri-predpiyatieto-beshe-raboteshto", "text": "Към 2008 година Полимери имаше потенциал да бъде работещо дружество. Но по този финансов план, който семейство Баневи беше направил, нямаше шанс да работи. Това заяви в студиото на Нова ТВ адвокат Мария Николова, която дълги години работи със семейство Баневи и има непосредствено впечатление как са управлявали своя бизнес.   Това предприятие беше изключително, единствено по рода си. Баневи с взимането на Полимери завариха едно работещо предприятие, с пазари, с позиции. Ако работеше нормално, то шеше да има милиарди печалби. Но още през 2009 година стана ясно, че те не искат да развиват това предприятие и да работи, а лично да се облагодетелствуват, обясни Николова.  По думите й 6 месеца не са били плащани заплати на работниците в преприятието. И въпреки, че са били събрани около 1.5 млн. лева, които са можели да покрият разходите за заплати, Николай Банев е поискал тези пари да бъдат преведени по негова сметка и с тях си купил първата скъпа кола, разказва още Николова.  Тя обясни и схемата, по която са били превеждани нееднократно и неправомерно много пари на офшорните сметки на Баневи. Това е ставала посредством други дружества, като Полимери е оставено без никакви пари и така на практика е било фалирано.  Обикновеният работник или служител на Полимери не можеше да се доближи до тези хора и да разговаря с Баневи. Николай Банев се  движеше с охрана от по 10 човека, с два автомобила. Затова аз смятам, че е изключително цинично тези хора – семейство Баневи,  да излизат сега и да се направят на жертви. Слушам как Евгения Банева иска на свобода, защото била майка на три деца и трябвало да се грижи за тях. Тя никога не е гледала децата си, категорична бе Николова. На финала на разговора тя обясни, че от доста време не работи при Баневи, а в частна фирма като юрист. Напуснах, защото се случи инцидент, свързан с моята сигурност, който се разследва. Това беше причината да изляза от бизнеса на Баневи.", "date": "2018.12.12", "title": "Мария Николова: Баневи съзнателно фалираха Полимери, предпиятието беше работещо"}
{"url": "https://www.faktor.bg/bg/articles/novini/svyat/konservatorite-gotvyat-prevrat-sreshtu-tereza-mey", "text": "Британският премиер Тереза Мей е заплашена от вот на недоверие днес. Парламентарната фракция на британските консерватори може да гласува вота на лидера на партията и министър-председател тази вечер. Заканата е отправена от Андрю Бриджън, който остро критикува Мей за действията й относно брекзит. По думите му при първа възможност депутатите от Консервативната партия ще гласуват дали имат, или не доверие на Мей. Вчера британският премиер обиколи част от Европа за един ден, за нови консултации по споразумението за излизане на Великобритания от Евросъюза. Спешната совалка се наложи след отменения вот в британския парламент. Мей се отказа от гласуването, като призна, че към настоящия момент то е щяло да й донесе тежко поражение.", "date": "2018.12.12", "title": "Консерваторите готвят преврат срещу Тереза Мей"}
{"url": "https://www.faktor.bg/bg/articles/novini/balgariya/promenliva-oblachnost-slab-vyatar", "text": "Облачността над страната днес ще е променлива. Само на отделни места в часовете преди обяд в планините и в Североизточна България ще превали слаб сняг. Ще духа слаб до умерен запад-северозападен вятър, който вечерта в повечето райони ще стихне. Минималните температури ще са между минус 5 и 0 градуса, по-високи по морския бряг; максималните ще са между 2 и 7 градуса.", "date": "2018.12.12", "title": "Променлива облачност, слаб вятър"}
{"url": "https://www.faktor.bg/bg/articles/novini/svyat/stotitsi-politsai-izdirvat-29-godishniya-sherif-shekat-za-teroristichniya-atentat-v-strasburg", "text": "Френските власти издирват 29-годишния Шериф Шекат за терористичния атентат снощи до коледен базар в Страсбург. Той откри стрелба снощи в 20 ч. местно време (21 ч. българско време) в центъра на града. Убити са трима души, а 12 са ранени. Шестима от ранените са в тежко състояние. Това е информацията на официалните френски власти, въпреки че по-рано беше съобщено и за четвърта жертва на нападението. 29-годишният Шериф Шекат е трябвало да бъде задържан по-рано същия ден по подозрение в съучастие в убийство и грабеж. Избягал е с такси, като е заплашил шофьора. Той е известен на полицията с престъпления, които не са свързани с тероризъм. Имал е присъди във Франция и в Германия, и е лежал в затвора, съобщи още Кристоф Кастанер. В дома на нападателя са открити гранати. „Провежда се операция за арестуване на нападателя. Той вече е известен на полицията с много и провинения от общ характер, за които вече е бил осъждан тук и в Германия, и за които е излежал присъдите. 350 души са мобилизирани, за да му попречат да избяга”, обяви вътрешният министър. Заради операцията е преустановено движението на наземния обществен транспорт. Жителите на Страсбург са призовани да не излизат навън и да следят указанията на властите. \"Цялата солидарност на нацията е насочена към Страсбург, към жертвите и техните семейства\", написа френският президент Еманюел Макрон в „Туитър” след края на съвещание, което проведе в кризисния щаб на министерството на вътрешните работи във връзка със ситуацията в Страсбург. Франция повишава степента на тревога и засилва охраната на коледните базари след стрелбата снощи.  Правителството взе решение да наложи извънредни мерки. Ще бъде засилен граничният контрол. Училищата остават затворени днес. Кметът на Страсбург обяви ден на траур. В града има много евродепутати и журналисти. До късно снощи част от тях бяха блокирани в Европейския парламент. Службите за сигурност са им позволили да излязат от евакуираната сграда на собствена отговорност, разказа пред bTV евродепутатът ни Момчил Неков.", "date": "2018.12.12", "title": "Стотици полицаи издирват 29-годишния Шериф Шекат за терористичния атентат в Страсбург"}
{"url": "https://www.faktor.bg/bg/articles/sadiya-naredi-na-porno-zvezda-da-plati-na-tramp-230-000-advokatski-honorar", "text": "Федерален съдия нареди порнозвездата Сторми Даниълс да плати на Доналд Тръмп близо 293 000 долара за хонорари на неговите адвокати, както и 1000 долара глоба, след като нейна жалба за клевета срещу президента бе отхвърлена, предаде Асошиейтед прес, цитирана от БТА. Съдия Джеймс Отеро оповести съдебното решение във вторник в Лос Анджелис. Адвокатът на Тръмп Чарлз Хардър бе поискал близо 390 000 долара. Сторми Даниълс твърди, че е имала афера с Тръмп през 2006 г. и е получила 130 000 долара в рамките на споразумение за мълчание дни преди президентските избори през 2016 г. Тя съди президента, след като той отхвърли нейните твърдения, че са имали сексуална връзка и че тя е била заплашвана през 2011 г., когато се съгласила да даде интервю за аферата. През август бившият адвокат и посредник на Тръмп Майкъл Коен призна за незаконна операция за потулване на истории за секс и даване на пари срещу мълчание на порно звездата Сторми Даниълс и на бившия модел на \"Плейбой\" Карън Макдугъл, която също твърди, че е имала интимни отношения с Тръмп. Президентът отрече да е имал връзки с двете жени. Отрече и да е знаел нещо за плащанията, направени от Коен.", "date": "2018.12.12", "title": "Съдия нареди на порно звезда да плати на Тръмп $ 230 000 адвокатски хонорар"}
{"url": "https://www.faktor.bg/bg/articles/novini/svyat/boyan-chukov-frantsiya-e-v-poluvoenno-polozhenie", "text": "Изключително прецизно са били избрани моментът и мястото на вчерашния терористичен акт в Страсбург, при който загинаха най-малко трима души – атаката има своя „резонанс” в цяла Европа. Това посочи в студиото на „Тази сутрин” експертът по борба с тероризма Боян Чуков. Той посочи, че заради сесията на европарламента в Страсбург там са всички евродепутати, които сега коментират атентата в централните медии на родните си страни. Чуков цитира израелски антитерористичен експерт, според когото „саморадикализирали се и терористи-единаци няма – някой ги подготвя, някой им дава оръжие”. Той припомни и че издирваният за нападението Шериф Шекат е имал автомат в себе си и ръчни гранати в дома си и като криминален престъпник е бил част от „мрежа”, достигаща чак до Германия. Боян Чуков посочи, че атентатът ще има голям обществено-политически ефект и вътре във Франция, която от седмици е парализирана от социални протести. „Във Франция след атентата се въвежда най-високата степен на готовност за терористичен акт, това е полувоенно положение”, отбеляза експертът. В Страсбург мероприятията на „Жълтите жилетки” са забранени, армията се включва в опазването на обществения ред. Според Чуков ситуацията ще е тест за президента Макрон, който при адекватна реакция ще може да си възвърне ролята на обединител на нацията.", "date": "2018.12.12", "title": "Боян Чуков: Франция е в полувоенно положение"}
{"url": "https://www.faktor.bg/bg/articles/vladimir-chukov-sherif-se-e-izvarshil-klasicheski-atentat", "text": "Шериф Се – второ трето поколение френски гражданин. Той е специалист по банкови обири, рецидивист, криминализирал, попаднал в затвора, където се е радикализирал. Това заяви в студиото на Нова ТВ арабистът Владимир Чуков. Вчера е трябвало да бъде арестуван, той е избягал и вероятно в момент на проблясъци е решил да се героизира. Къде е криминалното и къде е религиозното - е сложен въпрос. Това е класически атентат, защото първо той е стрелял по униформените, а след това е започнал безразборно да стреля, аргументира тезата си арабистът.  Чуков обясни, че в Страсбург малцинствата са много особена ситуирани, те живеят в гета. Проблемът е това, че всички атентати, които се случиха през последните години показват, че френската държава не е в състояние дори с перфектната система за сигурност да наложи такива  мерки за сигурност, които да гарантират живота на гражданите.  „Провежда се операция за арестуване на нападателя. Той вече е известен на полицията с много и провинения от общ характер, за които вече е бил осъждан тук и в Германия, и за които е излежал присъдите. 350 души са мобилизирани, за да му попречат да избяга”, обяви вътрешният министър. Заради операцията е преустановено движението на наземния обществен транспорт. Жителите на Страсбург са призовани да не излизат навън и да следят указанията на властите.", "date": "2018.12.12", "title": "Проф. Чуков: Шериф Се е извършил класически атентат в момент на проблясъци да се героизира"}
{"url": "https://www.faktor.bg/bg/articles/novini/balgariya/stroiteli-na-protest-sreshtu-obvineniyata-v-koruptsiya-i-nekachestvena-rabota", "text": "Строители изкарват днес машини на протест на столичното „Цариградско шосе”. Камарата на строителите, която организира протеста, негодува срещу обвиненията на политици за некачествено строителство и корупционни практики, без да има доказателства за това. Браншът се обяви против използването му за предизборна агитация и политически цели. Днес машините ще бъдат на „Цариградско шосе” от 7 ч. сутринта до 12 ч. на обед, без да пречат на движението, гарантират организаторите.", "date": "2018.12.12", "title": "Строители на протест срещу обвиненията в корупция и некачествена работа"}
{"url": "https://www.faktor.bg/bg/articles/novini/balgariya/taksimetrovi-shofyori-otnovo-na-protest", "text": "За втори път в рамките на 2 седмици - такситата в София излизат на протест пред Общината. Исканията им остават същите - увеличение на минималните цени за километър пробег, актуализация на максималните тарифи, промяна в броя и местата на стоянките в столицата и възможност жълтите коли да се движат в бус лентите. От Националния таксиметров синдикат заявиха, че ако не бъдат чути до края на януари, планират протестите им да станат национални.", "date": "2018.12.12", "title": "Таксиметрови шофьори отново на протест"}
