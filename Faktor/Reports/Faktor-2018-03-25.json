{"url": "http://www.faktor.bg/bg/articles/2-mln-leva-dava-bsp-za-chervena-televiziya", "text": "2 милиона лева ще даде БСП за партийна телевизия. Решението беше взето от Националния съвет, който се събра на закрито заседание днес. Ангажиментът за създаването на червена телевизия е лично на соцлидерката Корнелия Нинова. Тя го пое предизобрно, след като социалисти по места поставяли многократно въпроса. В края на миналата година НС на БСП гласува, че телевизия ще има, а след одобряването на финансирането сега предстои да се изготви и нейната концепция. Пленумът прие отчета на бюджета на партията за 2017-а и промени в щата на “Позитано” 20. 151 души работят на заплата към централата. Правят се структурни промени с цел по-доброто организационно функциониране, а заради наближаващите местни избори се създава звено “Регионална и местна политика”, което да работи по-пряко с кметовете и общинските съветници на социалистите по места. С 12,7 млн. лева е разполагала БСП през миналата година. 10,5 млн. от тях са от държавната субсидия, а около 740 хиляди са от дарения. 1,1 млн. лв. са били постъпленията от членски внос. Със собствени средства във финансирането на партията са участвали и кандидати за депутати - общо 237 хил. лв. По 2,60 лева на глас ще получават структурите, реши още Националният съвет. Увеличаване на финансирането им вече се прави неколкократно още в началото на мандата на сегашното соцръководство, когато сумата беше малко над 1 лев на глас. Аргументът е, че силата на БСП са организациите по места и те трябва да са напълно обезпечени, обясниха от “Позитано” 20. Освен прякото увеличение за структури продължава да функционира и стартиралият миналата година Фонд за политически инициативи. Той отпуска средства на проектен принцип на организациите, които имат добри обществени инициативи. Така допълнително финансиране в размер на около 50 хил. лв. ще получат и някои структури в смесените региони или в малки общини, където демографският срив се е отразил най-драстично, но изборните резултати като цяло са добри. Те ще бъдат определени на следващ пленум.", "date": "2018.03.25", "title": "2 млн. лева дава БСП за червена телевизия"}
{"url": "http://www.faktor.bg/bg/articles/svetovniyat-okean-shte-izyade-golyama-chast-ot-morskite-darzhavi", "text": "Модели на промените в атлантическите течения през последните десетилетия позволиха на международна група учени да изчислят с каква скорост се надигат нивата на световния океан.   Според специалистите до сто години водата ще изяде голяма част от териториите на някои от най-големите морски държави. С предполагаемото засилване на глобалното затопляне се усилват и подводните течения в Атлантическия и Северния ледовит океан, предаде Utro.ru, цитирано от obekti.bg.   Така се променя преразпределението на водите, което ускорява темпото на настъпващите към крайбрежията водни масиви, смятат изследователи от Севилския университет. Колкото по-топъл е въздухът над океаните, смятат те, толкова по на юг отиват подводните течения. Паралелно с това се засилва и тяхната скорост. На всичкото отгоре, \"мигриращият\" на север Гълфстрийм само засилва този ефект.   Прогнозата на учените е тревожна. До края на този век по-голямата част от Исландия, практически цялата Шотландия и много от северните острови ще се окажат под водата. Наводнения заплашват и Дания и Холандия.   Захлаждането на Гълфстрийм ще наруши температурния баланс в северните ширини и на останалите незасегнати от вълните територии на Великобритания, Ирландия и отчасти Канада просто няма да може да се живее.   Топенето на южните ледници пък заплашва буквално всички островни държави в Тихия и Индийския океан. Някои учени даже призовават хората от тези нации да се приготвят за най-лошото.   Така, според оценката на изследователи от университета в Торонто, до 2110 г. нивото на Атлантическия океан край Ню Йорк може да се надигне с 1,3 до 1,5 метра в сравнение с днешното.   Това ще бъде следствие от мощен гравитационен ефект, възникваш при топенето на големи полярни ледници. При това канадските учени смятат, че Южното полукълбо на планетата трябва да се приготви за повишаване на морските нива не с 1-2, а с цели 5-6 метра!   За последните 500 хиляди години Земята е преживяла четири климатични пика. Преди около 20 000 години планетата преминава през последния си засега ледников период. Испански океанолози изчислиха, че в този момент в Атлантическия океан практически не е имало силни океански течения. Подводните потоци са се движели главно в северните райони на Световния океан. С повишаването на атмосферната температура обаче теченията активно започнали да се местят на юг. Компютърен модел на днешните климатични промени показва, че и днес в моретата може да се случи същото.", "date": "2018.03.25", "title": "Световният океан ще изяде голяма част от морските държави"}
{"url": "http://www.faktor.bg/bg/articles/borisov-parviyat-ni-diplomat-i-vanshniyat-ministar-na-turtsiya-veche-sa-vav-varna", "text": "Във Варна вече пристигат официалните лица за утрешната среща на върха Турция-ЕС. В морската ни столица са външният министър на Турция Мевлют Чавушоглу, както и министърът по европейските въпроси и главен преговарящ по кандидатурата на южната ни съседка за членство в Европейския съюз Йомер Челик, предаде БНР. Според турски медии делегацията на президента Реджеп Ердоган ще включва още министърът на икономиката Нихат Зейбекчи и търговският министър Бюлент Тюфенкчи. Премиерът Бойко Борисов също пристигна, а вицепремиерите Томислав Дончев и Екатерина Захариева, както и министър Лиляна Павлова се очакват в резиденция Евксиноград до края на деня. Заради осигуряването на сигурността на президента Ердоган и на европейските лидери Жан-Клод Юнкер и Доналд Туск във Варна има командировани служители на МВР от цялата страна. От областната дирекция на МВР в морската столица уточниха, че от понеделник следобед до 18 часа по основните трасета на придвижването на кортежите на официалните гости ще има разположени както патрулни автомобили, така и полицаи, а на основните кръстовища ще има регулировчици. Но увериха, че са взети мерки за осигуряване на нормален пропускателен режим и че варненци няма защо да се опасяват от блокиране на града. Летището и резиденция „Евксиноград“ също са със засилена охрана. Представителите на турските служби също са в града и работят заедно с Националната служба за охрана на България за осигуряване на безопасността на участниците в срещата.", "date": "2018.03.25", "title": "Борисов, Мевлют Чавушоглу и евроминистърът на Турция са вече във Варна"}
{"url": "http://www.faktor.bg/bg/articles/na-25-april-mariya-gabriel-shte-predstavi-stanovishteto-na-ek-za-merkite-spryamo-falshivite-novini", "text": "На 25 април еврокомисарят по цифровата икономика и общество Мария Габриел ще представи становището на Европейската комисия за мерките спрямо разпространението на фалшивите новини и борбата с онлайн дезинформацията и незаконното съдържание. Това съобщи тя пред журналисти след приключване на първия в България граждански диалог под мотото \"Дигиталното бъдеще на Европа\", който бе организиран в Луковит.  По думите й обаче, Европейската комисия не може да се справи с този феномен, ако всички не участват в процеса. \"Никой няма илюзията, че можем да се справим с този феномен, ако социалните мрежи и платформите не са с нас, ако не дадем възможност на журналистите да изиграят ключова роля, защото те са водещ елемент, ако не работим повече с гражданското общество, за да бъдат избегнати част от негативните последствия във всекидневието\", каза Габриел.  Тя допълни, че има общ европейски подход за справяне с проблема, но и ясна необходимост да бъде запазена свободата на изразяване и правото на достъп до информацията, като фундаментални ценности. \"Но и да кажем ясно, че има необходимост от отговорност от социалните платформи, традиционните и нетрадиционните медии, от неправителствения сектор, научните и академичните среди , заедно да се справим с този феномен. Ние няма да можем да ги накараме да изчезнат, но можем да направим много по-видими качественото съдържание, първоизточниците на информация, с повече прозрачност, с повече достоверност и разнообразие на информацията\", добави еврокомисарят.  По време на дебата, който организира, тя отговори на въпроси, поставени както в залата, така и чрез онлайн приложението sli.do за допитване до публиката, по теми свързани с използването и разпространението на интернет, развитието на цифровите технологии и възможностите, които предоставят. Такива диалози ще се организират в целия Европейски съюз.", "date": "2018.03.25", "title": "На 25 април Мария Габриел представя становището на ЕК за мерките срещу фалшивите новини"}
{"url": "http://www.faktor.bg/bg/articles/naprezhenie-v-belarus-politsiyata-zadarzha-populyarniya-opozitsioner-nikolay-statkevich", "text": "Беларуската полиция задържа в Минск известния опозиционер Николай Статкевич. Силите на реда задържат и граждани, дошли на централния площад \"Якуб Колас\", за да честват стотната годишнина от създаването на Беларуската народна република (БелНР). Това съобщи нерегистрираният правозащитен център \"Весна\", предаде ТАСС.  Според правозащитниците са задържани вече между 30 и 50 души, дошли на площада с цветя и знамена на БелНР.  Бяло-червено-белите флагове и гербът на БелНР се използват днес от местната опозиция като символи на свобода и независимост, пояснява агенцията. По-рано Статкевич призова своите привърженици да се съберат на площад \"Якуб Колас\" за неразрешено шествие, наречено \"Марш на достойнството\", към сградата на столичния оперен театър, край която ще се състоят митинг и концерт по случай годишнината.  Правозащитният център информира, че беларуските власти вече от няколко дни задържат опозиционери. Сред задържаните се посочват Владимир Некляев, Вячеслав Сивчик, Максим Винярски и Евгений Афнагел, също призовавали за осъществяване на забраненото шествие днес в Минск. Градските власти разрешиха по-рано митинга и концерта по случай стогодишнината от създаването на БелНР край оперния театър. Утвърдената програма обаче не включваше шествие, за каквото настояваше част от опозицията, уточнява БТА.  На 20 март беларуският президент Александър Лукашенко заяви, че демонстрациите и шествията не водят до нищо добро. Пред оперния театър в Минск вече се е събрало множество в очакване на близо шестчасовия според програмата митинг и концерт. Предвижда се от трибуната да говорят известни беларуски политици, общественици и хора от творческата интелигенция. Празничната музикална програма предвижда изяви на местни рок и поп групи, също и съвместно изпълнение на беларуски химни и песни от началото на 20-и век.  Организатори на разрешената от властите проява са Обединената гражданска партия, Беларуският народен фронт, Беларуската социалдемократическа партия (Грамада), движението \"За свобода\", просветното сдружение \"Арт Сядзиба\".  Провъзгласена през нощта срещу 25 март 1918 г., докато страната е под германска окупация, БелНР е съществувала едва няколко месеца. Историците спорят и до днес дали БелНР може да се нарече държава или е била само опит за създаване на държава. Същевременно беларуската опозиция традиционно организира на този ден неразрешени прояви, неведнъж досега съпътствани от сблъсъци със силите на реда.", "date": "2018.03.25", "title": "Напрежение в Беларус: Полицията задържа опозиционния лидер Николай Статкевич"}
{"url": "http://www.faktor.bg/bg/articles/germanskiyat-poslanik-polititsi-i-ot-pravitelstvoto-vi-mi-priznavat-za-problema-s-koruptsiyata", "text": "Политици, включително и от правителството, признават, че България има проблем с корупцията. Това каза в интервю за „120 минути” на бТВ посланикът на Германия у нас Херберт Залбер. В коментара си (първи на българска земя) дипломатът подчерта, че Шенгенското пространство не функционира по очаквания начин, но в същото време беше категоричен, че евентуалното приемане на страната ни в него не е инструмент за натиск върху управляващите. „Що се отнася до границите в Европа, те са абсолютно твърдо установени и всеки, който живее тук и управлява страната е длъжен да се съобразява с тези граници. Естествено, че културните граници, езиковите граници минават извън физическите граници, които са определени на държавите” – така Залбер коментира провокативното изказване на Реджеп Ердоган за „духовните граници” на Турция. По думите му страните от Западните Балкани трябва първо да изчистят граничните си спорове и чак тогава ще могат да гледат към ЕС. \"Преди да говорим за едно евентуално възможно разширение на ЕС, трябва да говорим, трябва да имаме много ярко изясняване на граничните спорове между тези страни. Мисля, че това е едно умно решение. Когато погледнем картата, България има наистина стратегически интерес да има сигурност в региона и ако страните от Западните Балкани имат една сигурна европейска перспектива, то това ще допринесе за сигурността. Тези страни имат ясна европейска перспектива. За три от тях вече тази перспектива е конкретизирана. Но трябва да бъде ясно, че тази перспектива може да бъде реализирана само тогава, когато тези гранични спорове бъдат решени и когато критериите се изпълнят.\"  Запитан кой е най-важният въпрос, който трябва да бъде изяснен във Варна, посланикът отговори: \"Когато федералният канцлер беше тук, в София, и се срещна с министър-председателя на Република България, тогава беше направено предложението и тя каза, че го намира за добро. Това може би е опит натоварените разговори между Европейския съюз и Турция да бъдат поставени на нова основа. Основният предмет на разговорите ще бъде разбран през предстоящите дни, но ЕС смята, че трябва отново да бъдат започнати преговорите с Турция за бежанците. През следващата седмица, когато лидерите на ЕС ще се срещнат с президента на Турция, ще имат възможност да говорят по тази тема. Това, което виждаме в момента, е, че имаме споразумение между ЕС и Турция, което трябва да функционира. Естествено, отделните аспекти на това споразумение се разбират различно. Но ние се надяваме и наистина очакваме това споразумение да бъде продължено и да продължава да се прилага.\" По темата корупция, посланикът сподели, че има впечатление, че по-голяма част от германските фирми, които работят в България, които са представени, не се оплакват от това.  \"Това е много интересна тема. Аз се опитвам да получа възможно най-много впечатления от първа ръка по тази тема, което е доста трудно, защото корупцията по естество е потайна. Но това, което тук политиците, включително представителите на правителството казват, признават, е, че България има проблем с корупцията. Аз имам впечатление, че по-голяма част от германските фирми, които работят, които са представени, не се оплакват от това, така че не всичко е пропито от корупция. Но това явление съществува и в крайна сметка, съвсем скоро България създаде антикорупционен орган, чиято задача би трябвало да бъде да се бори с корупцията и се надявам, че това ще бъде успешно.Но това явление съществува и в крайна сметка съвсем скоро България създаде антикорупционен орган, чиято задача би трябвало да бъде да се бори с корупцията и се надявам, че това ще бъде успешно\".", "date": "2018.03.25", "title": "Германският посланик: По-голяма част от германските фирми в България не се оплакват от корупция"}
{"url": "http://www.faktor.bg/bg/articles/novini/balgariya/predi-sreshtata-es-turtsiya-kogato-nyama-lyubov-vsichko-e-za-pari", "text": "Всичко е за пари - такъв прочит на срещата ЕС-Турция дава добричкият писател и лекар д-р Хасан Ефраимов. А за българското домакинство на проявата отсича: \"Какво по-хубаво от това комшията да сдобрява. Но не се заблуждавайте - срещата във Варна е за пари! Всички срещи са за пари, когато няма любов\", казва той. \"За какво ѝ е на Турция да влиза в Европа?\" Турският президент Реджеп Ердоган вече обяви, че във Варна ще си поиска милиардите за бежанците, обещани от ЕС, без да посочва друга тема. Осен това турският президент вече успя да се скара с всички европейски лидери - за какво ли не, опреснява паметта ни д-р Ефраимов , който обаче е убеден, че ЕС не може без Турция, нито пък Турция може без ЕС. Затова „основно ще говорят за алъш-вериш, ще си определят квотите, ще гледат да има равновесие - особено заради бежанците“. Прогнозата му е категорична: „Членството на Турция в ЕС ще стане, ама като цъфнат налъмите на султана“. Но все пак той допуска, че въпреки всичко лидерите ще декларират желание да я приемат – като ще обвържат това с условия за реформи, а Ердоган ще заяви готовност. Вечната война между кръста и полумесеца - никой няма да се сети, че и двете религии всъщност са една. Различни са само тълкуванията, както са различни версиите за това кой каква роля ще има след евентуална бъдеща сватба“, продължава известният добруджанец. Според него ако „сватбата“ не се състои, ЕС ще продължи да бъде християнски клуб. А другият вариант е, след като окончателно умрат илюзиите за еврочленството на Турция, отвъд Свиленград и Малко Търново да се появи огромен ислямски съюз. „И за какво ѝ е на Турция да влиза в Европа, каква демокрация в Анадола? Тези европейци нормални ли са?“, пита се писателят. Известна в Кърджали лекарка, пожелала анонимност, е още по-мрачна: Ердоган сее гибел и нарича това мир, той обезглави европейската перспектива на страната си, казва тя. „Не виждам шанс за влизане в Европа - интелигенцията е смазана, затворите са пълни с магистрати и журналисти, никой няма право на мнение, ислямизацията върви със страшна сила. Сега Турция е като България през 80-те години на миналия век, когато заради вицове срещу режима хората бяха затваряни в Белене и в лудниците“, казва тя. Учителката Зекие Хасан от родопското село Фотиново смята, че мястото на Турция е в Европа и трябва да бъде приета като пълноправен, а не формален член в съюза. „Европейските лидери са в дълг към тази държава, която даде убежище на милиони бежанци, така даде спокойствие и по границите ни, но не получава никаква подкрепа за това. ЕС трябва да изпълни обещанията си и да се отнася към Турция с подобаващо уважение, въпреки проблемите там“, подчертава тя. „Българските  турци са част от единния български народ, а очакванията на всички от срещата ЕС-Турция са много високи. На Балканите комшулукът е най-важното нещо – съседите да са в добри отношения, иначе враждата поражда само вражда“, казва областният управител на Разград Гюнай Хюсмен. Той има лична мечта – да посрещне премиера Бойко Борисов и турския президент Реджеп Ердоган в града си. С решение на Министерския съвет джамията „Макбул Ибрахим Паша“ в Разград ще бъде реставрирана. Затова очаква да домакинства среща на двамата лидери, а тя би била „прекрасно послание към християни и мюсюлмани, към жителите на Европа и на света, за това, че ние на Балканите пазим и почитаме историята“. Разградският лидер е категоричен, че България и Бойко Борисов са мостът между Турция и ЕС. „Тежестта върху този мост е огромна, но нашият премиер добре осъзнава, че всяка изречена дума е от значение за двустранните връзки, и всяка дума може да промени мястото на страната ни в тази схема - в една или друга посока. България в момента е ключов фактор“, коментира Гюнай Хюсмен. А защо посредникът е Борисов? „Той е българският премиер в момента и ясно проличава неговата харизма, и не случайно той е помирителят на Европа с Ердоган“. Вярвам, че Бойко Борисов ще направи достатъчното и необходимото, за да се нормализират отношенията между Анкара и Брюксел, уверява областният управител. Срещата във Варна ще има някакъв ефект евентуално само за бизнеса, предполага икономистът от Хасково Орхан Мюмюн. Той припомня декларацията на българския парламент от април 2015 г. за арменския геноцид, а тогава турската страна стопира двустранните бизнес-проекти. Според него Турция трябва да стане член на ЕС само ако покрие всички изисквания и реши кипърския въпрос, но промените в турската конституция са по-скоро пречка за приемането ѝ в съюза. „Очевиден е регресът по отношение на гражданските и политическите права и свободи след опита за преврат, който даде повод за чудовищна разправа с неудобните на Ердоган политици, със светски настроените висши армейци, офицерите от секретните служби и полицията. Известна в целия свят е съдбата на хиляди магистрати, университетски преподаватели и учители, закрити са медии, журналисти и издатели са в затвора“, възмущава се Орхан. \"Искаме я, тя се дърпа\" Председателят на Съюза на репресираните от комунизма в Момчилград Мехмедали Рамадан е убеден, че едно членство на Турция в ЕС би могло да „опитоми“ самия Ердоган и властите в Анкара. „Те убиват светския имидж на страната и я отдалечават скоростно от Европа, постигнатото от Ататюрк се срива пред очите ни. Ние искаме съседката си в ЕС, но тя се дърпа. Надявам се хората там да отвоюват промяната и да ги видим в голямото европейско семейство. То превъзпитава с ценностите на демокрацията“, казва той. Според него във Варна няма да се обсъжда готовността на Турция за европейско членство, Ердоган ще иска пари за бежанците, а нормализирането на отношенията ще остане в кръга на желанията, въпреки мисията на Борисов.", "date": "2018.03.25", "title": "Преди срещата ЕС-Турция: \"Когато няма любов, всичко е за пари\""}
{"url": "http://www.faktor.bg/bg/articles/ognen-ad-v-ruski-mol-ostavi-chetiri-trupa", "text": "Три деца и жена загинаха при пожар на последния етаж в търговски център в руския град Кемерово. Пострадали са още 26 души, които са откарани в болници. Евакуирани са над 100 посетители, съобщи ТАСС, цитирана от БТА. Телата на загиналите жена и три деца са открити в залата за детски игри в търговския център.  Починали са от отравяне с газове. Спасителите са евакуирали повече от 100 посетители от мола в сибирския град, съобщи Светлана Петренко от Следствения комитет на Русия. 50 пожарни с 230 огнеборци са изпратени да гасят пожара. От Министерството на извънредните ситуации съобщиха, че пожарът е на последния етаж, където има няколко кина и детски площадки с атракции. Няма връзка със 17 души, за които се предполага, че са в МОЛ-а, съобщиха още от министерството. От Москва е изпратена специална разследваща група. Органите на реда разпитват свидетели и очевидци на случилото се, установяват се собственици и наематели на помещения в търговския център.", "date": "2018.03.25", "title": "Огнен ад в руски мол, мъртви са три деца и жена, няма връзка със 17 души"}
{"url": "http://www.faktor.bg/bg/articles/sled-zadarzhaneto-na-puchdemon-v-germaniya-hilyadi-se-nasochvat-kam-sgradata-na-delegatsiyata-na-ek-v-barselona", "text": "Хиляди демонстранти с каталунски знамена излязоха по улиците на Барселона след задържането в Германия на бившия каталунски лидер Карлес Пучдемон, издирван от испанското правосъдие, съобщи Франс прес.  По призив на една радикална сепаратистка групировка - Комитети за защита на републиката, протестиращите се стекоха на Лас Рамблас, прочутия булевард в центъра на Барселона, скандирайки \"Свобода за политическите затворници\" и \"Пучдемон е нашият президент\".  Демонстрантите се насочват към сградата на делегацията на Европейската комисия в каталунската столица.  Припомняме, че по-рано днес каталунският лидер Карлес Пучдемон бе арестуван в Германия. Той е бил задържан, докато пресичал границата на страната с Дания.", "date": "2018.03.25", "title": "Хиляди демонстранти се насочват към сградата на Делегацията на ЕК в Барселона след ареста на Пучдемон в Германия"}
{"url": "http://www.faktor.bg/bg/articles/redzhep-erdogan-nyama-da-otstapya-za-nishto-vav-varna", "text": "Ден преди срещата на лидерите на ЕС и Турция президентът на южната ни съседка Реджеп Ердоган даде ясно да се разбере, че няма да отстъпи пред европейските лидери, съобщават турски медии. Той обяви, че във Варна ще покаже доказателства за това, че западни страни подпомагат кюрдски групировки. „Западът се опитва да ни поучава, да ни дава съвети, да ги остави за себе си. Утре и без друго ще бъдем заедно във Варна, подготвен съм и всичко ще им покажа. Ще бъдем непоклатими, никакви отстъпки няма да правим”, обяви Ердоган по време на партиен форум в Трабзон. И подчерта: \"Ще поставя въпроса във Варна за подкрепата, която ЕС оказва на терористите. Притесняват се, че вдигнахме БВП от 3400 долара на 11 хил. долара на глава от населението. ЕС се пита накъде отива Турция - Турция върви по своя собствен път. Имаме работа за вършене. Много време ни карат да чакаме пред вратите им. Президентът обяви, че операция „Маслинова клонка” продължава и на иракска територия – към Синджар, а в Сирия ще стигне до Тал Рифат в близост до Алепо. До момента Багдад няма данни за преминаване на турски военни през границата. „Нашият проблем е с терористите, ние не сме окупатори. Има пример за такива сред западните страни. Нашите африкански приятели знаят това много добре. Има справедливост в нашата история, ние сме на страната на потисканите”, категоричен беше той. Преди седмица Ердоган заяви, че Европа покровителства терористични групировки на своята територия и оказва безвъзмездна помощ на терористи, като по този начин ги ползва като инструмент срещу Турция. Военната операция е насочена предимно срещу кюрдските сили, които изнесоха на гърба си голяма част от битките с „Ислямска държава”, но пък Анкара ги вижда като потенциална заплаха за териториалната си цялост.", "date": "2018.03.25", "title": "Реджеп Ердоган: Няма да отстъпя за нищо във Варна!"}
{"url": "http://www.faktor.bg/bg/articles/stotitsi-izostaveni-v-morgata-na-aleksandrovska-bolnitsa-pri-zhivi-rodnini", "text": "115 тела стоят изоставени в моргата на Александровска болница в София. Те имат роднини, но близките отказват да ги погребат. Това стана ясно след разследване на Миролюба Бенатова по Нова тв. Дупка в нормативната уредба позволява на близките да вземат наследство, без да се погрижат за покойните си роднини. \"Трупове има двойно повече, отколкото е капацитетът на тези камери“, разкава съдебният медик доц. Апостолов. Някои жертви на престъпления са освободени от прокуратурата, а на други бездомници е установена самоличността и те са погребани служебно. Остават тези, които имат живи роднини. Общината и прокуратурата нямат правото да ги изпишат служебно и те стоят с години в столичната морга. \"За първи път разказах за непогребаните в моргата на Александровска болница през 2014-а година. Тогава правителството на Орешарски беше още на власт. Оттогава се смениха пет правителства, но нещата не са се променили\", коментира Бенатова. „Няма сила и правило, което да принуди тези близки да изпълнят своя човешки дълг“, заяви зам.-кметът на София д-р Тодор Чобанов. Според него, дългоочакваният Закон за погребално-обредната дейност ще вмени задължение конкретно на наследниците да извършат погребение. Ако това не се случи, то след определен период тялото ще бъде служебно погребано, а разходите ще бъдат търсени от близките по съдебен път. \"Казусът е предимно морален. Иска ми се поне тази тема да не се банализира. Това е метафора за начина, по който подхождаме към проблемите си - набутваме го в килера и затискаме. Но не си даваме сметка, че в един момент килерът се отваря\", коментира журналистката.", "date": "2018.03.25", "title": "Стотици изоставени в моргата на Александровска болница при живи роднини"}
{"url": "http://www.faktor.bg/bg/articles/bivsh-ministar-evgeniy-bakardzhiev-mozhe-da-bade-saden-za-razrushavaneto-na-mavzoleya", "text": "Мавзолеят на Георги Димитров е построен през 1949-а година веднага след смъртта на комунистическия ръководител. Масивната сграда е вдигната за рекордните 6 дни. 50 години по-късно бързото строителство се оказва изключително издръжливо. Пак 6 дни трябват, за да бъде съборен един от най-ярките комунистически символи в центъра на столицата. Събарянето става по нареждане на строителния министър в правителството на СДС Евгений Бакърджиев, който по това време е и вицепремиер. \"Повечето неща, които ни разделят в тази държава, трябва да вече да не ни пречат\", аргументира се тогава той.  Обществото е разкъсано - на сини и червени, на поддръжници и на противници на идеята за заличаването следите на Мавзолея. Така са и партиите в 38-то Народно събрание. На 21-ви август 1999-та година първият взрив оглушава софийските улици. Опитът се оказва неуспешен. Детонацията успява единствено да наклони сградата. Следващите 6 дни преминават с нови взривове и нови опити сградата да бъде заличена. И тя пада – на 27-и август. Близо 20 години след този взрив обаче обединението не идва. И днес Мавзолеят като символ на един период, продължава да разделя и партиите, и обществото.   \"Мавзолеят на Георги Димитров трябваше да бъде преобразен и използван. Там са вложени милиони. Това да съборим сграда и да използваме после подземията й звучи наистина безумно\", заяви пред NOVA бившият зам.-министър в правителството на Сакскобургготски Любка Качакова. \"Според юристи Бакърджиев може да бъде съден. Той е подписал за унищожаването на една сграда, която не му е бащиния\", смята тя.  \"Тази сграда беше символ на всичко онова, което ние намирахме за неприемливо\", контрира Методи Андреев, който беше в основата на закона за премахването на комунистическите символи и паметници. По негово мнение мавзолеят е бил взривен \"непрофесионално\" и \"гротескно\". \"Разрушаването на Мавзолея не е чак такава загуба. Някои сгради, които са символи, трябва да бъдат премахнати. Сега го няма и обществото е разделено. Представете си, ако го имаше. Той беше натоварен с изключителен негативизъм заради мумията, която беше там\", подчерта той. \"В центъра на София, столицата на една православна държава да има гроб, е недопустимо\", убеден е Андреев. Той акцентира, че още по-опасно днес е, че в центъра на София се издига паметник на съветската армия, която е окупатор за България. Мястото на МОЧА е в музея на тоталитарното изкуство, а на негово място трябва да се издигне паметник, който обединява нацията, категоричен е Андреев.", "date": "2018.03.25", "title": "Бивш зам.-министър: Евгений Бакърджиев може да бъде съден за разрушаването на мавзолея"}
{"url": "http://www.faktor.bg/bg/articles/menda-stoyanova-podmyanata-na-softuera-na-kasovite-aparati-e-stapka-kam-izsvetlyavane-na-ikonomikata", "text": "\"Тези 5,4 млрд. лева са за 18 години. Ако се погледнат нещата назад в годините, ще се види, че тези несъбираеми приходи постепенно намаляваха, за да стигнат през 2017 година до 270 млн. Това говори, че постоянно се подобрява работата на приходните агенции“. Това каза председателят на бюджетната комисия в Народното събрание Менда Стоянова в ефира на БНР. Тя обясни технологията, по която се трупат тези несъбрани приходи: „Една част са в резултат и на това, че приходната агенция прави ревизия на лица, които много добре знаят, че няма да бъдат събрани приходите. Това са обикновено тези по веригата за източване на ДДС и те са точно създадени, за да източват ДДС и да не може от тях да бъде събрано, но НАП прави ревизия на тези лица, за да докаже, че там има източване на ДДС и затова не е платен данък и в крайна сметка има възможност НАП да потърси този данък от крайния ползвател на т.нар. скрит данък ДДС. Но за да се случи това чисто технологично, трябва да се направи ревизия на останалите, които още от самото начало е ясно, че няма да бъдат събрани там приходите“. „Трябва да се има предвид, че при всички тези случаи НАП сигнализира прокуратурата за търсене на наказателна отговорност. Отивайки обаче в прокуратурата, трябва да се разбере за каква сума е нанесена щета на бюджета и тогава прокуратурата възлага на НАП отново да направи ревизия и да каже колко са източени. Така че част от тези 5 млрд. са именно на такава база“, каза Менда Стоянова. Според нея координацията между данъчните и МВР и прокуратурата се е засилила изключително много в последните години, а с годините се усъвършенствала и законовата разпоредба. Менда Стоянова подчерта, че всички законодателни промени с цел по-добра данъчна събираемост срещат огромен отпор. Председателят на бюджетната комисия в парламента смята, че подмяната на софтуера за управление на продажбите и касовите апарати е стъпка към изсветляване на икономиката: „Всички ние знаем, че се укриват обороти и те се укриват именно чрез тази система за управление на софтуера, която е свързана с касовия апарат, която дава възможност една касова бележка да бъде издадена, а след това да не отиде към НАП.“ Около половината от фирмите в страната ще трябва да подменят изцяло апаратите си, а фирмите, които са ги закупили през последните три години, ще трябва да обновят софтуера си. Стоянова коментира още и задлъжнялостта на общинските болници, която според нея не би трябвало да повлияе на държавния бюджет: „Те в крайна сметка са отговорност на техния принципал. Трябва да кажа, че повечето от общините не осъществяват нито контрол, нито надзор върху дейността на болниците от гледна точка на финансите. Затова много често натрупват сериозни дългове. За мен обаче там, където болниците натрупват дългове, това преди всичко е свързано с източването на тези болници“. Тя прогнозира, че някои болници могат да изпаднат в несъстоятелност, но това предполага стъпки за начина на подобряване на дейността.", "date": "2018.03.25", "title": "Менда Стоянова обясни как се укрива оборот и как касовата бележка се \"изпарява\" по пътя към НАП"}
{"url": "http://www.faktor.bg/bg/articles/mlada-rezhisyorka-tarsi-taynata-na-semeystvoto-si-v-arhivite-na-darzhavna-sigurnost-bashta-y-ya-naricha-pavlik-morozov", "text": "Какво се случва, когато един млад човек се разрови в архивите на Държавна сигурност? Какви тайни ще открие за собственото си семейство? Кога от \"червено\" става \"твърде червено\". Това са въпроси, на които младата режисьорка Божина Панайотова търси отговор в едноименния си биографичен филм (\"Червено, твърде червено\"), който бе представен миналата седмица. След 25 години отсъствие Божина се връща в България с камера в ръка и едно съмнение: ами ако родителите й са сътрудничили на Държавна сигурност? Ето разказа за нея и за филма й, който излъчи бТВ в предаването \"120 минути\". *** Алена червена връзка – за това мечтае 8-годишната Божина Панайотова малко преди падането на режима. Вместо това след промените семейството й заминава да живее във Франция. Баща й е художник, а майка й преподавател по литература. Никога не сложената пионерска връзка обаче остава носталгичен спомен у Божина. След като завършва кинорежисура в академия \"Ла Фемис\" в Париж, решава да се върне да поживее в България, където да заснеме документален филм. Връща се в България през 2013 година, няколко дни след началото на протестите срещу кабинета Орешарски, спомнян си Божина. Постоянното скандиране на лозунга „червени боклуци” по време на протестите събужда у нея много спомени и въпроси. Всички тези въпроси, които започва да си задава, променят идеята й за видео дневник и я превръщат във филм, отговарящ на сериозни въпроси, а в центъра се заформя сериозен семеен конфликт. Камери за наблюдение, фотоапарати, записи на разговори. Така започва разследването на Божина и въпроса, който я мъчи – имат ли родителите й нещо общо с Държавна сигурност? – – То понеже на френски \"виждам червено\", означава… има един преносен смисъл, който е \"ядосвам се\", в смисъл емоцията изведнъж става прекалено силна. Та кога започнах да виждам червено? Непрекъснато, то във филма моя образ, понеже аз съм също част от филма не само като режисьор, който гледа отстрани на нещата, но и съм като образ във филма. И в този момент по време на снимките доста крайно действах и изпаднах в едни такива състояния, най-вече с нашите, защото то стана доста сериозна криза. – – Аз нямаше сигурно толкова директно да си задам въпроса – Абе, всъщност това дали няма нещо общо с ДС, ако моят инструктор по шофиране, защото аз бях решила да изкарам шофьорска книжка. Реших да заснема курса, мислех, че това е един непознат човек и може да се получи нещо интересно. И  всъщност, разказвайки му за това, което са правили в случая моите баба и дядо, и той съвсем така спонтанно каза, все едно нищо особено не ми каза: \"Ми да, те са били много вътре в системата\", и от там аз започнах някак си много конкретно да се питам. Някак си, че един човек, който дори не ме познава, за него е толкова очевидно, че всъщност ние и моето семейство за него сме били част от тази система и какво означава това”. След като Божина започва да записва собствените си родители, наяве излизат куп неудобни въпроси, много неизказани истини и добре заровени стари тайни. „По време на снимките, баща ми казваше, ти действаш много екстремно. Много силен момент е, когато той ми каза, че му приличам на Павлик Морозов, който е едно пионерче, руско, което предава родителите си в името на комунизма. Не се знае дали е истина или легенда тази история, но той ми каза: \"Ти ми приличаш на Павлик Морозов\". Ти си готова да предадеш собствените си родители в името на някаква измислена истина. След сериозна семейна криза, на големия екран все пак се появява филма \"Червено, твърде червено\", който бе селектиран в тазгодишното издание на „Берлинаре”.  Но какво й е коствало да направи филм, в който разкрива собственото си семейство на показ? След сериозни открития и конфликтът между нея и родителите й, който започва да губи контрол, филмът спира. След година, в която с майка й не си говорят, филмът вече е факт, а историята не спира дотук. Предстои да излезе автобиографичната книга на майката на Божина, която решава да разкаже историята през собствения си поглед.", "date": "2018.03.25", "title": "Млада режисьорка рови в архивите на Държавна сигурност, за да разбере горчива семейна тайна, баща й я нарича \"Павлик Морозов\""}
{"url": "http://www.faktor.bg/bg/articles/ikonomika/turizam/ski-sezonat-v-bansko-shte-prodalzhi-do-15-april", "text": "Ски сезонът в Банско ще продължи до 15 април, когато ще бъде официално закрит, съобщава концесионерът „Юлен“ АД.  През последните дни натрупа около 30 см. нов сняг в ски центъра. На места снежната покривка вече достига 2.50 метра. Всички писти са добре обработени и всички съоръжения работят. Цените на лифт картите вече са намалени с 20%.  В момента на прекрасните условия за ски туризъм в Банско се радват стотици скиори от Великобритания, Израел, Русия, Германия и други страни.  Очаква се пик на посещенията на българите в края на месец март и началото на април, когато децата излизат във ваканция и предстоящите Великденски празници.", "date": "2018.03.25", "title": "Ски сезонът в Банско ще продължи до 15 април"}
{"url": "http://www.faktor.bg/bg/articles/saprugara-na-sharlopov-otkrih-kolko-e-podreden-biznesat-mu", "text": "Пред Нова телевизия проговори съпругата на внезапно починалия Стефан Шарлопов – Бояна. Тя заяви, че е изключително трудно за цялата фамилия и добави: „За съжаление аз не мога да иззема ролята му, аз съм майка само, а не баща“. Стефан Шарлопов почина в съня си от сърдечна недостатъчност на 5 февруари.  Бояна Шарлопова днес управлява целия бизнес заедно с най-голямата дъщеря на Стефан. Тя сподели, че бизнесът му е много подреден. „Влязох в негови лични неща и той наистина е много подреден“, каза Шарлопова. Тя си припомни как в последните месеци Стефан е започнал да обръща повече внимание на семейството си и поясни, че до преди две години бизнесът му е бил на първо място. Бояна Шарлопова разказа и как е починал съпругът й и напомни: „Той живя като победител и умря като такъв“. Бояна разказа, че всяка вечер с децата си говорят за \"тати\" и с какво ще го запомнят. \"Благодаря на всички приятели, които са около мен\", каза Бояна и призна, че има и разочарования, но не е изненадана от тях. Тя сподели една мъдрост, която харесва: \"В живота няма приятели и врагове - има само учители.\" Тя обясни, че е много подготвена за бизнеса заради подготовката си от живота си със Стефан Шарлопов. \"Видях колко съм подготвена за бизнеса. Знам много повече от хората в офиса, защото бях 24 часа до него\", допълни съпруата на Шарлопов.  Тя каза още, че с голямата му дъщеря Ева са \"ръка за ръка\" и \"гръб в гръб\" и нито една от двете не може да вземе решение сама.", "date": "2018.03.25", "title": "Съпругата на Стефан Шарлопов: Бях до него 24 часа, открих колко е подреден бизнесът му"}
{"url": "http://www.faktor.bg/bg/articles/tsyal-kvartal-izleze-na-protest-zaradi-kamionite", "text": "Цял жилищен квартал в София излезе на протест. Хората от \"Орландовци\"  са на улицата, за да спрат камионите, които минават под прозорците на къщите и блоковете им, стана ясно от репортаж по Нова телевизия. В района има две училища и детска градина, но от две години през това място преминават хиляди автомобили. \"Не смеем да си пуснем децата да излязат на улицата. Не се спазват ограничения на скоростта\", заяви местен жител.", "date": "2018.03.25", "title": "Цял квартал излезе на улицата заради камионите"}
{"url": "http://www.faktor.bg/bg/articles/petak-13/mitov-i-pisanchev-izgonili-za-posleden-pat-ruski-shpionin-ot-sofiya-prez-esenta-na-2014-g", "text": "За последен път българските служби са изгонили руски шпионин, прикриващ се като дипломат в посолството им в София през есента на 2014 година. Това потвърдиха пред Faktor.bg източници от контраразузнаването. Главни действащи лица се оказват тогавашният външен министър в служебния кабинет на Георги Близнашки – Даниел Митов, и шефът на ДАНС Владимир Писанчев, който днес е български консул в  Солун. Сигналът постъпва от наш служител във Външно министерство, който разкрива, че от няколко месеца е обект на активни атаки от представител на руското посолство, да бъде вербуван като техен агент. ДАНС поема случая, документира руските амбиции към българския висш държавен служител. Така се стига до остра реакция на ДАНС и Външно пред тогавашния първи дипломат на Русия Юрий Исаков. Три дни по-късно разкритият руски разузнавач, представял се у нас като политически съветник, напуска България. Така реално не се стига до официална нота на Външно и обявяването му за персона нон грата. Русия естествено не иска скандалът да остане без последствие и предприема като ответна акция натиск и дори заплаха за семейството към служител в българското посолство в Москва. Източници от контраразузнаването твърдят, че изгоненият от София руски шпионин бил засечен още по времето на правителството на Орешарски, когато Цветлин Йовчев ръководеше сектора за сигурност, но тогава е  него и група руски бизнесмени. При смяната на властта Владимир Писанчев се активира, за да отчете червени точки пред новите управляващи и евроатлантическите партньори. Даниел Митов е с ясни позиции по отношение на Кремъл и съвсем не му е трябвало да го убеждават за радикални действия срещу руския шпионин. Предишната по-мащабна акция срещу руски разузнавачи, на дипломатическо прикритие е през  март 2001 г. Тогава Националната служба за сигурност, ръководена от ген. Атанас Атанасов изгонени трима шпиони на Кремъл от България. Сред нежеланите на наша територия се оказват капитан I-ви ранг Владимир Ломакин, неговият заместник полк. Сергей Власенко и третият секретар на руското посолство Борис Павлович Смирнов.  Основната подривна задача и на тримата е било създаването на нов политически проект, с патриотично родолюбив образ, но контролиран от Кремъл, какъвто по-късно се оказва партия „Атака”. За Ломакин контраразузнаването установява, че преди това е бил на дипломатическа работа в Полша, но  разкрит като разузнавач и изгонен, а след това скрит в София. В Полша Ломакин е обявен през 1993 г. за персона нон грата заради разкритата му връзка с Марек Желински – пенсиониран служител на МВР на Полша. Скандалът предизвика тогава правителствена криза и полският премиер Йозеф Олекси подаде оставка. Седем години по-късно от Полша бяха изгонени нови 9 руски дипломати за шпионаж.  в дейност, напълно несъвместима с техния статут. Конкретният повод за изгонването им беше арестуването на 6 март 2001 г. на бившия служител на (не)българското военно разузнаване РУМНО Яни Янев, който по това време е главен секретар на Съюза на офицерите и сержантите от запаса. В 19 часа на 6 март той е опитал да предаде през оградата на посолството секретни документи на човек от руската резидентура в София. В същия ден е арестувана и неговата любовница Лиляна Гешева, която по това време работи във служба „Военна информация“. Яни Янев е в армията от 1956 г., а в РУМНО – от 1971 г. Работил е като анализатор. В края на кариерата си е бил зам.шеф на РУМНО по техническата част за три месеца – в периода октомври-декември 1991 г. През юни 1992 г. се е пенсионирал.  Ето какво разказва политологът Антон Тодоров, който е изследвал шпионския скандал: „Първоначално уговорката е била Янев и Ломакин да се срещнат извън руската дипломатическа мисия. Но външното контраразузнаване в посолството на Москва усетило, че Янев има „опашка“ от външно наблюдение. Затова го поканили на среща в посолството. Разговорът обаче е подслушан и записан от военното ни контраразузнаване и пишман-шпионинът е арестуван до посолството. При довеждането му в съда точно в 14,05 ч. на 9 март, петък, панталоните на Яни Янев се смъкнаха и той остава по бели гащи. При арестуването на Яни Янев се установява, че той носи в чантата си два секретни документи, единият от които е 3-месечна разузнавателна сводка за оперативната обстановка на Балканите. Седмица преди да бъде арестуван Яни Янев, с него е имал среща бившият кадрови офицер от Първо главно управление на ДС Тодор Бояджиев. Двамата се срещат на 28 февруари, след което имат среща с румънския военен аташе в района на площад „Славейков“. Янев е от стар тракийски род, а Тодор Бояджиев по това време е член на ръководството на Съюза на тракийските дружества в България. Военното контраразузнаване и НСС успяват да добият солидна информация за връзки на ръководството на тази организация с един от изгонените руски дипломати – съветникът Борис Смирнов. Една от последните му срещи е в края на февруари тъкмо с Тодор Бояджиев, като формалният повод е подготовката за участие на московския кмет Юрий Лужков в мероприятие на Съюза на тракийските дружества за 3 март. Лужков обаче получава жлъчна криза и не успява да присъства, защото спешно си заминава за Москва. Няколко дни по-късно   на който присъстват и съпругите им. Основните задачи на Борис Смирнов по това време са няколко. Първо, да поддържа връзки със Съюза на тракийските дружества в България, членове на ръководството на който трябвало да бъдат вкарани в парламента след парламентарните избори през юни 2001 г. Емисарите на „Дядо Иван“ са засечени в действия, свързани с готовност да инвестират солидни средства в организацията, за да подпомогнат нейното участие в политическия живот на страната. Крайната цел е ясна – създаването на силно проруско лоби в българския парламент. И наистина, Тодор Бояджиев стана депутат от бургаската листа на „Коалиция за България“, част от която беше Политически клуб „Тракия“. Стефан Данаилов също беше издигнат тогава от Съюза на тракийските дружества за кандидат-депутат и също стана депутат от тяхната квота. Бащата на Стефан Данаилов, Ламби Данаилов, е бил председател на Съюза на тракийските дружества в периода между 1961-1971 г. Това е формалната причина през 2001 г. той да бъде излъчен като кандидат-депутат от тях. Борис Смирнов даже е заснет по време на среща с ръководители на Съюза на тракийските дружества в местността Меден бук – между селата Свирачи и Жълти чал в община Ивайловград.  Срещата е проведена на 29 юли 2000 г.\", обяснява Антон Тодоров. Смирнов е засечен и в действия, които целяха вкарване в парламента на лява циганска формация и проруски депутати от тази формация. Тук ракетата носител отново е БСП и „Коалиция за България“. Там един от коалиционните партньори е Гражданско обединение „Рома“, което е учредено на 4 март 2001 г. Председателят на обединението Тома Янков Томов става депутат в 39-то НС. През същата 2001 г. контраразузнавателните служби на Унгария и Чехия засичат контролирани и направлявани от руските резидентури в тези страни опити да се дескридитират двете държави като нарушаващи правата на циганския етнос в тях и така да се попречи на членството им в НАТО. Унгарските служби директно посочват случая с циганския клан в Замоли, 200 души от който напускат в началото на 2001 г. Унгария, за да искат политическо убежище в Страсбург, уж поради масова дискриминация в Унгария. Членове на циганската общност в Замоли са били директно поощрявани от руски оперативни работници да пледират преследване и нарушение на човешките им права пред институции на ЕС и да искат политическо убежище, за да навредят на репутацията на Унгария. Мотивите за това са изключително коварни, но в пълен синхрон с руското външнополитическо мислене. Московците винаги отлично са разбирали, че демократичното парламентарно управление дава големи възможности за вътрешното подкопаване на всяка държава чрез подкупване на отделни фракции в нея и създаване на планиран хаос. НСС и Външно дават тридневен срок на разкритите руски шпиони да напуснат страната, в противен случай ще бъдат обявени официално за персони нон грата. С изгонването им в България  реално е стопиран процесът за създаването на  партия от типа на „Атака”, но през 2005 година проектът отново е реанимиран, а днес едва ли някой се съмнява в проруския характер на формацията на Волен Сидеров. Дори и ген. Решетников признава, че партията на  Сидеров им е по-полезна и вярна от БСП. За последно името на България бе забъркано през миналата година с руски шпиони. През октомври 2017 г. Македонските специални служби разкриха в свой доклад, че руски разузнавачи и дипломати са били замесени в продължили почти десет години усилия за разпространение на пропаганда и провокиране на разделение в Македония. Това е било част от по-широко регионално усилие да бъде попречено на балканските страни да се присъединят към НАТО. Действията на руското разузнаване са били дирижирани от посолството в Скопие от трима агенти от Службата за външно разузнаване, които са били наблюдавани от център в Белград, както и от четирима агенти от военното Главно разузнавателно управление (ГРУ), координирани от София, пише още в доклада. От българска страна обаче не последва никаква официална реакция.", "date": "2018.03.25", "title": "Митов и Писанчев изгонили за последен път руски шпионин от София през есента на 2014 г."}
{"url": "http://www.faktor.bg/bg/articles/hudozhnikat-dimitriy-lyubenov-podari-na-tsvetan-tsvetanov-svoya-kartina", "text": "Художникът Димитрий Любенов подари на председателя на парламентарната група на ГЕРБ и заместник-председател на партията Цветан Цветанов свой великотърновски пейзаж по повод празника на старата столица. Талантливият мъж изненада Цветанов по време на празничното шествие на 22 март, което прекоси града от църквата „Св. 40 мъченици“ до Паметника на Майка България.   Този жест към Цветанов е в знак на уважение, а Димитрий Любенов поднесе подаръка си в навечерието на собствения си рожден ден – 23 март. „Много одобрявам характера и начина на действие на Цветан Цветанов. Допада ми това, което говори и как постъпва“, коментира художникът, който подчерта, че подаръкът към Цветанов е от сърце.   В края на миналата година Димитрий Любенов подреди своя изложба в Народното събрание. В експозицията бяха показани 37 картини - пейзажи, натюрморти, портрети и фигурална живопис. Половината от платната са били откупени, информира Любенов. Голям великотърновски маслен пейзаж от улица „Гурко“ тогава закупи и Цветан Цветанов. „Радвам се, когато творбите ми са оценени и притежавани от добри хора“, сподели именитият великотърновски художник. Той разказа, че за подарък към Цветанов е избрал една от картините си, които най-много харесва.   Цветан Цветанов и Димитрий Любенов се познават още от 2015 г., когато председателят на ПГ на ГЕРБ откри първата изложба на художника в Народното събрание.   Макар и роден във Видин, Димитрий Любенов се смята за великотърновски художник. Именно във Великотърновския университет през 1971 г. той е завършил живопис и оттогава твори в старата столица. Има повече от 20 самостоятелни изложби у нас и в чужбина.", "date": "2018.03.25", "title": "Художникът Димитрий Любенов изненада Цветанов с търновски пейзаж"}
{"url": "http://www.faktor.bg/bg/articles/mlada-zhena-napravi-opit-da-se-samoubie-po-izklyuchitelno-zhestok-nachin", "text": "Млада жена на 33 години от пловдивското село Брестник направи опит да се самоубие по изключително жесток начин. Станислава Додова пробвала да пререже гърлото си и да умре от кръвозагуба, но била открита навреме, съобщава \"Монитор\". Опитът й да сложи край на живота си станал около 22 часа в петъчната вечер. Станислава била сама в двора на семейната им къща в селото. Вътре в къщата били майка й Мария и вторият й баща Димитър, както и по-малкото й братче Георги, който е ученик в началното училище. Станислава взела кухненски нож и се опитала да си разреже шията. Причините да си посегне не са ясни, но се предполага, че е свързано с любовни отношения. Няколко часа по-късно младата жена била открита да лежи в локва кръв в двора на семейната къща. След 2 часа на 24 март била приета в спешното отделение на УМБАЛ \"Св. Георги\" в критично състояние. За радост на близките й, лекарите успели да я стабилизират и в съботния ден младата жена вече била в стабилно състояние и контактна. \"Приета е с опасност за живота, нека да дойде в съзнание, за да се опитаме да комуникираме с нея\", обясни шефът на Областната дирекция на полицията в Пловдив ст.ком. Атанас Илков. \"В шок сме в селото, защото тя е много добро, хубаво и кротко момиче. От добро и работливо семейство. Дано лекарите да успеят да я спасят\", каза бившият кмет на село Брестник Георги Козов, който е братовчед на семейството на Станислава. Момичето е останало полусирак, когато е било едва на около годинка. Тогава баща й умира в катастрофа и майка й с бебето е била принудена да напусне къщата на свекър и свекърва. Отишла временно при леля си да живее с дъщеричката си, а по-късно се жени за втория баща на Станислава, с който имат второ дете – Георги.", "date": "2018.03.25", "title": "Млада жена направи опит да се самоубие по изключително жесток начин"}
{"url": "http://www.faktor.bg/bg/articles/studat-unishtozhi-100-ot-nasazhdeniyata-s-praskovi-kaysii-i-chereshi-v-severoiztochna-balgariya", "text": "Рязкото застудяване на времето последните дни причини сериозни поражения върху овощните насаждения. На 100% са унищожени кайсиите, прасковите и черешите в овощните градини в Североизточна България. Щети има в Пловдивско, предаде БНТ. 50% от кайсиите в североизточния регион са измръзнали още при застудяването в края на февруари, когато температурите паднаха до минус 16 градуса. Завръщането на зимата през тази седмица обаче напълно попари надеждите на производителите от региона, които отглеждат над 16 000 декара овошки.", "date": "2018.03.25", "title": "Студът унищожи 100% от насажденията с праскови, кайсии и череши в Североизточна България"}
{"url": "http://www.faktor.bg/bg/articles/borisov-inspektira-bulevard-vav-varna", "text": "Министър-председателят Бойко Борисов се запозна с хода на строителните дейности при изграждането на бул. „Васил Левски“ във Варна. Това е най-мащабният инфраструктурен проект в града за последните десетилетия, който ще позволи извеждането на трафика от автомагистрала „Хемус“ към курортите извън морската столица. За реализацията му правителството отпусна през миналата година 80,5 млн. лева.   Премиерът Борисов бе придружен по време на огледа от кмета на община Варна Иван Портних. Той го информира, че се очаква до средата на м. август да приключи по-голямата част от над 3-километровия участък.  В момента се работи по дерето, като са набити над 1200 пилота за укрепване на трасето. При строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки.", "date": "2018.03.25", "title": "Борисов инспектира мащабен инфраструктурен проект във Варна, който ще извежда трафика от \"Хемус\" към курортите"}
{"url": "http://www.faktor.bg/bg/articles/reka-tundzha-prelya-kray-elhovo", "text": "Река Тунджа преля край Елхово. До критичното ниво остават само 18 сантиметра. Атракционите в лунапарка в Елхово са под вода. Залети са  част от парка, стадионът, пазарът. Нивото тунджа е 3,77 метра и остават по-малко от 20 см до критичното ниво. От областната управа успокояват, че няма опасност, защото не вали. Денонощна охрана пази залетите участъци, за да не преминават хора. Диги с чували са изградени на няколко реда около ниските точки на реката в парка на Елхово. Наводнени са част от стадиона и кооперативния пазар. От община Елхово са категорични, че наводнените мазета са от подпочвени води, а не от преливащата Тунджа. Но най-тежко е положението с Лунапарка. Около 50 са служителите на атракционите, но от целия Лунапарк само търговците на понички и захарен памук работят. След седмица в града има панаир. Хората се надяват Лунапаркът да остане. Нивото на река Тунджа край Ямбол е започнало да спада в следобедните часове и областният управител се надява утре нивото да спадне и край Елхово.", "date": "2018.03.25", "title": "Река Тунджа преля край Елхово"}
{"url": "http://www.faktor.bg/bg/articles/novini/svyat/predsedatelyat-na-administratsiyata-na-kremal-progovori-za-bezpretsedentni-merki-za-uspeha-na-putin", "text": "В Москва на 22 март се е провело работно заседание на президиума на Генералния съвет на партията „Единна Русия“, на което са обсъдени резултатите от избирателната кампания на Владимир Путин. Както заявява секретарят на генсъвета Андрей Турчак, със своя принос в кампанията партията е доказала правото си да бъде наречена президентска, съобщава Каспаров Ру., позовавайки се на сайта ЕР. Междувременно Путин се отказа да бъде издигнат като кандидат на „Единна Русия“ и формално се яви на изборите като независим.  Началникът на управлението на президентската администрация по вътрешна политика  Андрей Ярин, който оглавяваше изборния щаб на Путин (не е ясно дали е бил в отпуск по това време) в своето изявление потвърдил, че постигнатият  резултат на изборите е бил задача на администрацията и е постигнат.  Той разказал за тяхната безпрецедентна работа и схемата на „партийното рамо“ за постигането на 90% от поставената цел. Такава организация  трябва да гарантира и основната задача за изборите през септември 2018 година.  Тогава ще се проведат 54 избирателни кампании в 42 района на Руската Федерация, където ще бъдат разпределени 26 700 мандата. „Единна Русия“ отчита работата си по конкретни проекти: събирането на подписи в подкрепа на независимия  Путин, мониторинг на дейността на опонентите и предприемане на мерки за противодействие, и най-важното – работи усилено по проекта за мобилизиране на избирателите в страната в самия изборен ден, като тук става въпрос за 11 милиона членове на партията в цялата страна.  Всеки от членовете на партията бил задължен да гарантира участието на още петима души - и това е направено от ръководителите на регионално и местно ниво, където партийните структури се оглавяват от хора, близки на правителството, ръководители на университети и големите предприятия.", "date": "2018.03.25", "title": "Председателят на администрацията на Кремъл проговори за безпрецедентни мерки за успеха на Путин"}
{"url": "http://www.faktor.bg/bg/articles/premierat-na-italiya-podade-ostavka", "text": "Италианският премиер Паоло Джентилони официално подаде оставка след обявяването на новия парламент. Той обаче ще продължи да изпълнява текущите задължения до съставянето на ново правителство, съобщава БТА. На първото си заседание след парламентарните избори на 4 март Камарата на депутатите и Сенатът избраха председатели след споразумение между дясната коалиция и \"Движение 5 звезди\", които победиха на изборите, но без мнозинство. Левоцентристката коалиция, големият губещ на изборите, която беше издигнала Джентилони на власт, засега премина в опозиция. В резултат Джентилони връчи оставката си на президента на републиката Серджо Матарела, след което отиде при двамата нови председатели на двете камари, за да ги информира за решението си съгласно протокола. Президентът на републиката помоли премиера да остане на поста, за да управлява текущите дела. Консултациите на Матарела за ново правиелство практически биха могли да започнат от вторник, след като парламентарните групи бъдат конституирани и изберат своите председатели, но според италианската преса те няма да започнат преди 3 април, след великденската ваканция.", "date": "2018.03.25", "title": "Премиерът на Италия подаде оставка"}
{"url": "http://www.faktor.bg/bg/articles/zakrito-zasedanie-na-bsp-ninova-chertae-strategicheski-planove", "text": "Националният съвет на БСП провежда заседание по вътрешнопартийни въпроси. Заседанието е от 11 часа в зала „Александър Лилов“ в централата на БСП на ул. „Позитано“ № 20, предаде БНР.   Проектът на дневен ред включва доклад на лидера на БСП Корнелия Нинова за актуалната политическа обстановка в страната и задачите пред оглавяваната от нея партия.   В програмата за работа на Пленума е и годишният финансов отчет на БСП и изпълнението на бюджета на Националния съвет за 2017 г., както и утвърждаване такъв за настоящата година.   Заседанието ще се проведе съвместно с Общопартийната контролна комисия на БСП.   Пленумът се провежда в момент, когато социолози публикуваха данни, че има разместване на политическите пластове, а причина за това е  казусът с продажбата на ЧЕЗ. Тенденцията ще бъде обсъдена на висшия форум в БСП, който ще разгледа и редица вътрешнопартийни въпроси и секторните политики на социалистите.", "date": "2018.03.25", "title": "Закрит пленум на БСП, Нинова стяга редиците"}
{"url": "http://www.faktor.bg/bg/articles/vladimir-chukov-sreshtata-vav-varna-za-balgariya-e-strelyane-v-edna-mishena", "text": "Срещата на върха Европейски съюз – Турция във Варна има за цел потушаване на напрежението между Брюксел и Анкара. На масата ще бъдат поставени ключови въпроси, като обтегнатите отношения между Турция и Общността. Преди няколко дни вестник „Хюриет“ очерта основните въпроси, които ще постави Ердоган, като според изданието той ще поиска Брюксел да изпълни споразумението за отпускане на 6 милиарда евро за мигрантите на територията на Турция и визовата либерализация за турски граждани. Освен това ще бъдат обсъдени и теми, свързани с Русия, ситуацията в Сирия и Ирак и борбата с тероризма. Според анализатори конкретни резултати от срещата няма да има, но ще бъде смекчен тона между страните. Пред ТВ Европа експертът по близкоизточните въпроси Владимир Чуков коментира: „Аз не очаквам от това наистина да има някакъв пробив. В момента едва ли двете страни усещат, че биха стигнали до нормализация, а просто до успокояване. Т.е. става въпрос за намаляване на децибелите, за едни по-спокойни изявления.“   Знак, че до окончателна промяна в диалога между Брюксел и Анкара няма да се стигне, според Чуков е фактът, че в срещата във Варна няма да вземе участие председателят на Европейския парламент Антонио Таяни.   Чуков определи инициативата на премиера Бойко Борисов за среща между страните именно на българска земя, като дипломатически ход на лидерство.   „Това е много силна заявка за какво? Не само за европейска роля, най-вече за балканска роля. За България тази среща и респективно инициативата за Западните Балкани е общо взето стреляне в една мишена – дипломатическа мишена. Т.е. ние сме проводник на тази европейска политика, бидейки зад гърба ни има една Турция.“   Друга важна тема, която ще бъде във фокуса на разговорите, ще бъде митническият съюз между Брюксел и южната ни съседка и евентуалното му усъвършенстване. Някои турски медии смятат,че във Варна може да бъде взето решение за стартиране на подобен процес, който според Чуков би бил от икономическа полза и за двете страни.", "date": "2018.03.25", "title": "Анализатор: Със срещата във Варна Борисов прави силен дипломатически ход за лидерство на България"}
{"url": "http://www.faktor.bg/bg/articles/pohodat-za-nashiya-zhivot-zalya-sasht", "text": "Стотици хиляди демонстранти излязоха по улиците в САЩ, за да призоват за затягане на контрола върху огнестрелните оръжия. Движението „Поход за нашия живот“ се зароди след стрелбата в гимназия в Паркланд, Флорида, при която загинаха 17 души. Над 800 протеста бяха планирани вчера в САЩ и по света, включително в Единбург, Лондон, Женева, Сидни, Токио, Торонто, Монреал. Само в шествието във Вашингтон се включиха около половин милион души, голяма част от тях – младежи и деца. Ема Гонсалес, която оцеля от стрелбата в Паркланд и се превърна в лидер на движението, произнесе силна реч. А след като изброи жертвите по име, тя запази мълчание за шест минути и 20 секунди – времето, за което те бяха избити. Огромни шествия имаше и в Ню Йорк, и в Лос Анджелис. В протестите се включиха и звезди, засегнати от насилието. Певицата и актриса Дженифър Хъдсън изпълни The Times They Are a-Changin' на Боб Дилън в края на протеста в столицата. Майка ѝ, брат ѝ и 7-годишният ѝ племенник бяха застреляни през 2008 г. Пол Маккартни пък се присъедини към шествието в Ню Йорк заради убийството на Джон Ленън, който беше застрелян в Манхатън през 1980 г. Белият дом заяви снощи, че „приветства решението на множеството смели млади американци да упражнят правата, давани им от Първата поправка на американската конституция“, предаде ДПА, цитирайки заместник говорителката на Белия дом Линдзи Уолтърс. Първата поправка гарантира свободното слово и правото на мирно събиране, както и правото да се подават петиции до правителството без опасност от наказания. „Гарантирането на безопасността на нашите деца е сред най-важните приоритети на президента“, добави Уолтърс, подчертавайки, че Доналд Тръмп е подканил Конгреса на САЩ да гласува два закона за контрол над оръжията, а в петък министерството на правосъдието е публикувало разпоредба, забраняваща механизмите, превръщащи полуавтоматичните оръжия в автоматични. Същевременно в много градове в западната част на САЩ бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие), отбелязва АП. Като цяло те бяха по-малобройни.", "date": "2018.03.25", "title": "„Походът за нашия живот“ остана в мълчание 6 минути и 20 секунди - времето, в което бяха избити жертвите в Паркланд"}
{"url": "http://www.faktor.bg/bg/articles/tomislav-donchev-za-chez-mozhe-da-se-nalozhi-dneshni-polititsi-utre-da-uspokoyavat-strahovete-koito-sami-posyavat", "text": "Вицепремиерът Томислав Дончев каза пред БНР, че държавата е заявила желание да участва в сделката за ЧЕЗ поради липсата на други механизми да се овладее ситуацията със създавалото се обществено напрежение: „Никой от нас не може да се държи като чиновник, да вдигне ръце или рамене и да каже: „В крайна сметка ние нямаме каквито и да било възможности. Ние няма как по закон да влияем върху тази сделка.“ Такъв отговор не би бил удовлетворителен. По тази причина, малко или много извънредно, беше предприета подобна стъпка. Дали тя е безспорна – не, не е безспорна. Абсолютно откровен съм.\" Дончев очерта противоречивия характер на подобно решение. \"Едно подобно решение, дори да се стигне до вариант, който предполага участие на държавата като съдружник, поставя всички останали български граждани, които са на териториите, обслужвани от другите енергоразпределителни дружества, в някаква степен неравнопоставено положение. Ако приемем, че държавното участие гарантира по-силен контрол и по-силни механизми за спазване на обществения интерес, защо това да е валидно само за една част от територията на страната? Аз мога да поставя и други въпроси, но ситуацията малко или много беше извънредна, нямайки други механизми държавата да се намеси и се боя, че това беше единствената стъпка.\" Разликата между 33 и 34% дялово участие на държавата е огромна, не би имало смисъл от по-ниско от 34% участие, защото то не би дало особени инструменти да се участва в процеса на вземане на решения, посочи още Дончев относно държавното участие. Като припомни, че ситуацията около сделката за ЧЕЗ по думите му е била \"нагорещена и до голяма степен истеризирана не без участието на политически сили\", вицепремиерът отбеляза: \"Има страхове, има публични емоции, с които трябва да се внимава. Политиката със системното подклаждане на обществени страхове е неекологична, защото влезлите в обществото страхове не отмират за година или две. И дори някой, след година, две, три, четири или пет години да влезе в ролята на управляващ, може да се наложи да успокоява страховете, които сам е посял.“ Въвеждането на по-директен режим за дейности, свързани с ремонта на оградата по границата с Турция, като вид изключение от общия ред, по който се възлагат обществени поръчки, е възможно, коментира Дончев другата гореща тема от седмицата - одобреното от парламента ремонтите на граничното съоръжение да излязат от режима на обществените поръчки. \"Самите директиви позволяват, когато става дума за действия, свързани с националната сигурност - бедствия, аварии, кризи и така нататък, да се избягва обичайният режим на възлагане. Защото добре знаете, че една обществена поръчка в зависимост от това дали има или няма обжалване, може да се възлага в период между 3-4 месеца и една година. Когато става дума за кризисна ситуация е абсолютно несериозно да се чака една година.\" Запитан как гледа на поставянето на въпроса за имотите на тракийските бежанци на предстоящата среща ЕС – Турция във Варна, за каквото настояват от БСП, Томислав Дончев уточни, че форматът на срещата не забранява категорично поставянето и на национални въпроси, но се приема зле от партньорите и това дори е \"един от рефлексите на неопитна държава-членка“. Няма как това да е темата, с която да започнат разговорите, защото и ЕС, и Турция имат сериозни теми за дискусии, а България е в ролята на посредник, допълни Дончев. по-важен според него е въпросът структурно около какво ще се фокусират разговорите. \"Отношенията Европейски съюз - Турция, свързани с овладяване на мигрантския натиск, само и единствено и финансовите ангажименти на Европейския съюз или други ангажименти, или контекстът ще бъде разширен и ще се коментират и други въпроси, тоест отношенията Европейски съюз - Турция, но отвъд този конкретен проблем. Трудно ми е да направя прогноза. Това до голяма степен зависи от позициите, които ще заяви или които ще се опита да вкара като част от дневния ред турската страна.\" В отговор на въпрос България подкрепя ли Турция по пътя й към еврочленство вицепремиерът изтъкна, че ако въпросът е звучал актуално преди 10-15 години и тогава е предполагал еднозначен отговор, то днес условията са други и да се отговори с „да“ или „не“ в променения контекст е несериозно. ЕС е много овладян по темата за разширяването и е коствало сериозни политически усилия темата за разширяването дори на Западните Балкани да бъде вкарана в политически оборот, поясни Дончев, според когото е редно е да се изясни и каква е дългосрочната визия на Турция. \"Не забравяйте, че ако за една държава като България исторически, за едни държави като Западните Балкани членството в Европейския съюз няма особена алтернатива, съседна Турция има алтернатива. Тя или може да ориентира цялата си и външна политика, и партньорство, и икономическа политика в посока Европейския съюз, но тя има други опции. Поради чисто географски предпоставки, тя би могла да играе друга роля в Азия и не съм сигурен дали едната хипотеза не изключва другата. Така че в някаква степен този въпрос, поставен в момента по такъв начин, няма със сигурност същото звучене, каквото би имал преди 10 или 15 години, когато въпросът беше например дали Турция по отношение на членството ще напредва в преговорите, ще затваря глави и т.н.. В момента нещата са в съвсем друга точка\", посочи Дончев. Вицепремиерът е на мнение, че България има интерес да бъде обградена само от държави-членки. \"Защото да си външна граница на Съюза е тежко и трудно, особено когато имаме външни кризи като например мигрантския натиск. От друга страна, България като член на Европейския съюз няма никаква полза в Европейския съюз да има държави, които не са готови за пълноценно членство.\" В анализа си по друга текуща тема от последните дни - ще гони ли България руски дипломати, както твърдят авторитетни западни медии, Томислав Дончев заяви: \"Този разговор в България, включително и по отношение на този злощастен, не знам как да го нарека, инцидент или нещо друго (ще ми се когато всички разследвания приключат, да разсъждаваме на база доста по-конкретни данни), влизат в матрицата България кой кого люби страстно повече - Запада или Русия, което не е много конструктивен диалог, не само защото е емоционален. По принцип разсъжденията по матрица рядко са иновативни.\" Запитан имало ли е натиск спрямо страната ни за изгонването на руски дипломати, Дончев бе лаконичен: „Не знам за такъв натиск.“", "date": "2018.03.25", "title": "Томислав Дончев за ЧЕЗ: Тези, които днес посяват страховете, утре може да се чудят как да ги успокояват"}
{"url": "http://www.faktor.bg/bg/articles/novini/balgariya/bsp-varna-prati-karvavo-pismo-do-ninova-partiyata-tuk-e-ednolichna-firma-tsari-koruptsiya-i-razpad", "text": "Поредно „кърваво писмо\" изпратиха социалистите от морската столица Варна до лидера на БСП Корнелия Нинова. В него те припомнят, че партията там се е превърнала в еднолична фирма, цари корупция, разпад, а избори се печелят с купуване на гласове. Варненските социалисти припомнят, че са поискали от Нинова да се отстрани Борислав Гуцанов от всички партийни постове, както и да се прекрати мандатът на нелегитимно избраните ГС и ГКК на БСП – Варна от фалшифицираната Градската конференция. И същевременно да се назначи служебно ръководство с представители, назначени от Националния съвет, което за няколко месеца да извърши пълно независимо преброяване на всички членове на ГПО на БСП – Варна за установяване на реалния брой членове, след което да се свика от НС общо събрание. Националният лидер се е ангажирал с проблемите, но до сега не е свършил нищо. Ето и пълния текст на писмото, публикувано от pogled.info:", "date": "2018.03.25", "title": "БСП Варна прати „кърваво писмо” до Нинова: Партията тук е еднолична фирма, цари корупция и разпад"}
{"url": "http://www.faktor.bg/bg/articles/novini/balgariya/bsp-se-gotvi-za-predsrochni-izbori-prez-may-predstavya-viziya-za-balgariya", "text": "Налагат се предсрочни избори след всички глупости, които правят управляващите. Това каза заместник-председателят на парламентарната група на „БСП за България“ Антон Кутев пред журналисти преди Пленума на партията, предаде „Фокус“. По думите на Кутев повечето политически сили нямат интерес от предсрочни избори.   „БСП е може би единствената, която има. Аз лично смятах, че избори ще има, но чак следващата година“, посочи Кутев и заяви, че след всички глупости на управляващите, такива се налагат. По време на пленума, в доклада си за актуалната политическа обстановка и задачите пред БСП, лидерът Корнелия Нинова обяви, че през май БСП ще представи визия за България на голямо национално съвещание, в което ще участват общинските и областните председатели на партията, кметове, общински съветници, депутати и членовете на Националния съвет на левицата. Във връзка със сделката с ЧЕЗ, Антон Кутев уточни, че това не е тема на настоящия Пленум, тъй като дневният ред на заседанието предвижда вътрешнопартийни въпроси. \"Дълбоко не вярвам в това, което официално ми отговори министър-председателят, че не знае за тази сделка предварително. Не мога да повярвам, че българският и чешкият премиер се срещат и говорят за всичко друго, но не говорят за сделката, която в момента заплашва да го свали от власт\", каза Кутев. Според него, ако премиерът не е знаел за сделката, трябва да си подаде оставката, но отново изрази увереност, че всъщност Бойко Борисов е бил наясно със случващото се. \"За мен остава огромният проблем, когато Гинка продаде на Гинчо. След три години, примерно, тя източи няколкостотин милиона от ЧЕЗ, след което продаде на някой несъстоятелен човек фирмата и той фалира. Какво? Държавата пак ли ще стои отвън и ще каже, че не знае за какво става дума. Очевидно, че държавата трябва да има контрол, защото това е ключово дружество. Представяте ли си един ден да спре тока в София – какво правим? Ако Гинка реши утре, че е обидена на софиянци и дръпне шалтера – какво правим после?\", попита риторично Кутев.  \"Това управление е без посока и го доказва до този момент. Вече мина половината от председателството на България и ние нямаме посока за това председателство. Играенето на добрия домакин по какъв начин помага на нашите интереси?\", заяви от своя страна секретарят на парламентарната група на партията Филип Попов.", "date": "2018.03.25", "title": "БСП се самонадъхва за предсрочни избори, през май представя визия за България"}
{"url": "http://www.faktor.bg/bg/articles/zadarzhaha-karles-puchdemon-v-germaniya", "text": "Бившият каталунски премиер Карлес Пучдемон е бил задържан в Германия, съобщи Ройтерс, позовавайки се на адвоката му.  В последните дни Пучдемон беше във Финландия, където бе поканен на срещи в парламента и изнесе беседа в Хелзинкския университет. Той обаче е напуснал страната в посока Белгия, където живее в изгнание, съобщи вчера финландският депутат Мико Кярня – един от организаторите на посещението му. Това се случи след като Испания издаде международна заповед за арест на шестима каталуснки лидери, включително Пучдемон, а финландската полиция съобщи, че ще задържи бившия регионален премиер. Към онзи момент обаче местонахождението му беше неизвестно.  Пучдемон и други регионални политици са обвинени в подстрекателство към бунт. Политикът избяга в Белгия в края на октомври.", "date": "2018.03.25", "title": "Задържаха Карлес Пучдемон в Германия"}
{"url": "http://www.faktor.bg/bg/articles/vaorazhen-mazh-otkri-ogan-po-ruski-spetschasti-rani-edin", "text": "Спецполицай бе ранен в главата, след престрелка между мъж и органите на реда. Инцидентът е станал в руското село Назарино край северозападния град Велики Новгород, съобщава ТАСС.  Силите на реда щурмували къщата, където се намира 52-годишният заподозрян, за да го задържат. Използват шумови гранати, а той отвръща с изстрели, уточняват от полицията. Според градските власти в Новгород пострадалият е откаран със санитарен хеликоптер в Москва, за да получи медицинска помощ. На местопроизшествието работят криминалисти и екип на федералната служба Росгвардия.  Полицаите установили, че обсаденият мъж е регистрирал на свое име 4 пушки. Бил сам в къщата. Нямало данни да е бил съден по-рано.  По случая е образувано наказателно дело за подготвяно престъпление, опит за извършване на престъпление и покушение срещу служител на реда. По тези обвинения стрелецът може да получи до 20 години затвор.", "date": "2018.03.25", "title": "Въоръжен мъж откри огън по руски спецчасти, рани в главата един"}
{"url": "http://www.faktor.bg/bg/articles/nameriha-bombi-v-supermarketa-v-yuzhna-frantsiya", "text": "Френските следователи са намерили три самоделни взривни устройства, пистолет и ловджийски нож в супермаркета в град Треб в южната част на страната. Там терористът Редуан Лакдим държа заложници. Това съобщи в събота от телевизия BFM. На 23 март в Каркасон 26-годишният Редуан Лаким нападна хората в кола, за да я открадне. Пътникът беше убит, а шофьорът бе ранен. Неговата втора атака беше срещу жандармеристи. Третата атака беше извършена в съседното Треб, където взе заложници в местния супермаркет. В резултат на това бяха убити трима души, включително полицай, който предложи да замести един от заложниците. Терористът по-късно бе ликвидиран от специални сили. Сателитен новинарски канал Sky News Арабия съобщи, че отговорността за поредица от атаки в южната част на Франция е поета от Ислямска държава. В апартамента на Редуан Лакдим беше намерена ислямистка пропагандна литература.", "date": "2018.03.25", "title": "Намериха бомби в супермаркета в Южна Франция"}
{"url": "http://www.faktor.bg/bg/articles/valezhite-spirat-oblachnostta-se-razkasva", "text": "Днес е последният \"бял\" студен ден, започва леко затопляне, снегът се стопява, от утре температурите ще се покачват. Преди обяд над западната половина на страната облачността временно ще се разкъса, но по-късно през деня отново ще се увеличи и на отделни места, главно в планинските райони, слабо ще превали. Ще духа слаб в Източна България до умерен вятър от изток-югоизток. През нощта в Югозападна България валежите ще се активизират, съобщи за Агенция \"Фокус\"дежурният синоптик Мартин Славчев от Националния институт по метеорология и хидрология (НИМХ) към Българската академия на науките (БАН). Максималните температури ще са между 4° и 9°, в югозападните райони до 12°. Атмосферното налягане ще продължи да се повишава, но ще остане по-ниско от средното за месеца. Над Черноморието ще остане облачно, почти без валежи. Ще духа умерен вятър от изток-югоизток. Максималните температури ще са 7°-8°. Вълнението на морето ще е 2 бала. Температурата на морската вода е 6° - 7°. Над планините ще преобладава облачно време. Временни разкъсвания на облачността ще има преди обяд над масивите в Западна България, но по-късно през деня облачността отново ще се увеличи и на отделни места там ще превали слаб сняг. Ще духа умерен до силен вятър с южна компонента. Максималната температура на височина 1200 ще е около 3°, на 2000 метра - около минус 2°.", "date": "2018.03.25", "title": "Последен \"бял\" студен ден, започва леко затопляне"}
{"url": "http://www.faktor.bg/bg/articles/ot-10-dni-golyama-grupa-turski-ohraniteli-e-vav-varna-erdogan-idva-s-lichen-gotvach", "text": "Два самолета антураж, сред които и собствен готвач, води в понеделник във Варна Реджеп Ердоган, разкри “24 часа”. Готвачът ще следи дали приготвяните за вечерята на турския президент ястия са безопасни и отговарят на мюсюлманските изисквания. Вечерята на Ердоган с председателя на Европейския съвет Доналд Туск, шефа на ЕК Жан-Клод Юнкер и българския премиер Бойко Борисов в понеделник в двореца “Евксиноград” трябва да затопли отношенията между Турция и ЕС, които бяха определени като крайно влошени от Борисов в петък. Разговорите са насрочени за късно вечерта в понеделник. Първи във Варна ще кацне Доналд Туск, след него идват Юнкер и двата самолета на Ердоган. Турският държавен глава води и засилена охрана със себе си. От десетина дни голяма група турски охранители е във Варна и координира с НСО мерките за сигурност. Турската охрана проверява както маршрутите, по които Ердоган ще стигне от летището до двореца, така и доставките на продуктите за официалната вечеря. Ердоган води и 4-ма свои министри, въпреки че форматът на срещата е 1 плюс 2. От българска страна освен Борисов в разговорите ще участват външната министърка Екатерина Захариева и министърката на европредседателството Лиляна Павлова. Все още не е ясно дали турският президент ще доведе и съпругата си. Засега обаче не било предвидено преспиване на Ердоган във Варна и по-вероятно той щял да бъде без първата си дама. Цял етаж в хотел “Тунела” в Евксиноград е отделен за турския президент, ако реши да пренощува. Един етаж ще има и за Юнкер, а Туск ще отседне в Слънчевото бунгало.", "date": "2018.03.25", "title": "Ердоган идва с личен готвач, ще следи безопасна ли е храната и отговаря ли на мюсюлманските изисквания"}
{"url": "http://www.faktor.bg/bg/articles/patriarh-neofit-shte-oglavi-svetata-liturgiya-na-dneshniya-hristiyanski-praznik", "text": "Гост в Софийската духовна семинария \"Св.Йоан Рилски\" ще бъде Българският патриарх и Софийски митрополит Неофит, който ще оглави от 9.00 часа Светата литургия за Благовещение. Това съобщи отделът \"Връзки с обществеността\" при Светия синод на БПЦ. Днес православните християни възпоменават радостното за всички събитие - Благата вест от Ангела Божий, донесена на Дева Мария за скорошното раждане на отдавна очаквания Спасител. В 10.30 часа пред фиалата на семинарията ще стане традиционното предаване на семинарското знаме, което се предава от завършващия дванадесети клас на учениците от единадесети клас.  От 19.00 часа ще се състои и празничният концерт с църковни песнопения и народни песни. Ректорът, преподавателският състав и учениците от Софийската духовна семинария отправят покана към всички православни християни да се включат в празничните прояви за Благовещение.", "date": "2018.03.25", "title": "Патриарх Неофит ще оглави Светата литургия за днешния голям християнски празник"}
