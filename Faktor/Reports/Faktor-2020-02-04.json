{"url": "https://faktor.bg/bg/articles/yanka-takeva-iskala-direktori-na-uchilishta-da-podkrepyat-konkretno-izdatelstvo-pri-izbor-na-uchebnitsi", "text": "Председателят на Синдиката на българските учители Янка Такева е изпратила писмо до директори на училища, в което ги моли да подкрепят конкретно издателство при избора на учебници и учебни помагала. От Министерството на образованието и науката на свой ред посочиха, че не одобряват и не считат за правилен този подход, съобщи БНР. Писмото на Янка Такева е с дата 10-и януари. То е изпратено до директори на училища и областни координатори на синдиката и им препоръчва при избора на учебници за първи, втори, пети и шести клас и на учебни помагала за трета и четвърта група на детските градини, да бъде избрано издателството, подкрепяло издаването на вестник \"Учителско дело\" в продължение на 10 години. От Министерството на образованието посочиха, че още с встъпването си в длъжност просветният министър Красимир Вълчев е наредил на началниците на регионалните управления на образованието и на директорите на училища да не допускат оказването на административен натиск върху учителите при избора и оценяването на учебници. \"Изборът на учебници и учебни помагала се прави от учителите, които преподават по съответния предмет - професионално и обективно, без да им се оказва натиск\", пишат от МОН. От ведомството допълват, че изборът на всеки учебник се съгласува и с Обществения съвет на училището, в който участват и родители и че във връзка с разпространеното писмо на учителския синдикат, ще бъде проведен разговор в рамките на Отрасловия съвет, както и среща със собствениците на издателства. По-късно в становище до медиите от Синдиката на българските учители определиха като изцяло голословни и манипулативни твърденията за лобизъм относно избора на конкретно издателство.", "date": "2020.02.04", "title": "Янка Такева притискала директори на училища да подкрепят конкретно издателство при избор на учебници"}
{"url": "https://faktor.bg/bg/articles/ucheni-ot-hongong-otrichat-koronovirusat-da-e-izkustveno-sazdaden", "text": "Епидемиолози опровергаха теориите, че вирусът от Ухан е създаден изкуствено, пише РИА Новости.  Появата на коронавируса  роди множество коспиративни теории, включително, че е биологична атака срещу Китай или случайно изпуснато тайно оръжие, изпитвано от китайските власти. Никакви доказателства няма, че вирусът е създаден изкуствено, категоричен бе директорът на катедра Епидемиология и биостатистика в Университета на Хонконг Бен Коулинг. За вирусът беше съобщено от властите в Китай в последния ден на 2019 година. Загадъчната болест предизвика притеснение по целия свят, което беше съпътствано с много теории за появата на вируса. Епидемиологичните изследвания показаха, че първите заразени са имали контакт с пазар за месо от диви животни в град Ухан. Директорът на извънредния технически институт за вирусни заболявания в Китай Тан Въндзъ каза, че новият коронавирус около 90 процента напомня на коронавирус от организма на прилепи, обитаващи провинция Джъдзян. Коронавирусът вече плъзна из десетки държави по света, но жертвите са сравнително малко, въпреки че заразените са над 9000.", "date": "2020.02.04", "title": "Учени от Хонгонг отричат короновирусът да е изкуствено създаден"}
{"url": "https://faktor.bg/bg/articles/emanyuel-makron-vazrazhda-vaymarskiya-triagalnik", "text": "Първото официално посещение на френския президент Еманюел Макрон след Брекзит го отведе в Полша, където днес ще изнесе лекция в Ягелонския университет в Краков. След напускането на Великобритания, Полша се превръща в 5-ата по население и 6-а по икономика държава членка на Евросъюза. По време на разговорите си с полския президент Анджей Дуда френският държавен глава Макрон инициира среща на т.нар. Ваймарски триъгълник между Франция, Германия и Полша. Трите държави носят според Макрон „основната отговорност“ за бъдещето на ЕС. Ваймарският триъгълник е инициатива, създадена през 1991 година от външните министри на трите държави. Последната среща на върха се състоя през 2011 година, последвана от обтягане на отношенията между Париж и Варшава, след като четири години по-късно националконсервативната партия „Право и справедливост“ пое управлението на Полша. Франция и Полша се разминават във вижданията си за бъдещето на ЕС, което предстои да бъде обсъдено на двугодишна конференция. Макрон се застъпва за по-задълбочена евроинтеграция и подкрепя „Зелената сделка“ на еврокомисията, докато Полша успя да си издейства специален статут в новата европейска екополитика и следва политика на национален суверенитет. Президентът Дуда обяви след срещата си с Макрон, че ЕС се нуждае от нова архитектура, а Брекзит означава рестарт за общността. „Ролите в ЕС трябва да се преразпределят“, заяви Анджей Дуда.", "date": "2020.02.04", "title": "Еманюел Макрон възражда Ваймарския триъгълник"}
{"url": "https://faktor.bg/bg/articles/prezidentat-rumen-radev-shte-napravi-obrashtenie-kam-naroda", "text": "Президентът Румен Радев ще направи обръщение към народа от 12.00 часа в Гербовата зала на „Дондуков“ 2. Това съобщиха от прессекретариата на държавния глава. От \"Дондуков\" 2 не уточняват каква ще е темата за извънредното изказване на държавния глава. Най-вероятно президентът ще отговори на въпросите, които се появиха след скандалните СРС-та с негово участие, които бяха публикувани от прокуратурата миналата седмица.", "date": "2020.02.04", "title": "Президентът Румен Радев ще направи обръщение към народа"}
{"url": "https://faktor.bg/bg/articles/balgariya-i-oshte-14-strani-othvarlyat-byudzhet-na-es-zaradi-kohezionnite-fondove", "text": "Над половината от страните - членки на ЕС, отхвърлят орязване на парите за развитие в следващия бюджет на евросъюза. Това задълбочава разделението между бедните и богатите държави в блока преди извънредна среща на върха този месец, пише в. \"Файненшъл таймс\", цитиран от БТА. Група от 15 държави, които са нетни получатели на средства от ЕС заявяват, че няма да подпишат бюджет, който предвижда намаляване на парите за кохезионна политика, предвидени за най-бедните държави. Нито една страна членка не трябва да бъде засегната от рязко непропорционално намаляване на кохезионните средства, се посочва в съвместна декларация на 15-те страни членки (България, Кипър, Чехия, Естония, Гърция, Унгария, Латвия, Литва, Малта, Полша, Португалия, Румъния, Словакия, Словения и Испания) след среща в Бежа, Португалия, този уикенд, свикана от португалския премиер Антониу Коща преди срещата на лидерите на 27-те държави членки в Брюксел на 20 февруари. Страните от ЕС, които са нетни получатели на средства, предлагат кохезионните средства да останат в следващия бюджет за периода 2021-2027 година на равнището, на което са сега. Брюксел предлага орязване на тези средства с около 10 процента, тъй като евросъюзът се изправя пред сериозно намаляване на средствата след Брекзит. Великобритания бе вторият по големина нетен вносител в европейския бюджет след Германия, отбелязва \"Файненшъл таймс\". Според предложението на Финландия, която бе ротационен председател на Съвета на ЕС през втората половина на миналата година, бюджетът за идните седем години трябва да бъде 1.08 трилиона евро, което е общо 1.07 процента от брутния национален доход на ЕС. Германия, Дания и Нидерландия предлага бюджетът да бъде в размер един процент. Австрийският канцлер Себастиан Курц заяви през уикенда, че няма да отстъпи от единия процент. Той посочи, че останалите четири държави нетни вносителки - Германия, Нидерландия, Швеция и Дания - споделят тази позиция. Бюджетът на ЕС за приключващия седемгодишен период 2014-2020 година е 1.087 милиарда евро, или около 1,03 процента от брутния национален доход на ЕС за този период. Според съобщение в сайта на Европейския парламент Европейската комисия предлага за кохезионни фондове да се отпуснат 41.3 милиарда евро за бюджетния период 2021-2027 г. За сравнение, в бюджет 2014-2020 г. това перо беше в размер на 63.4 милиарда евро, отбелязва \"Ройтерс\", цитирана от \"Дневник\". \"Всякакви съкращения в капацитета на инвестиране в кохезионните региони биха били неприемливи\" и на този късен етап от преговорите по бюджета \"не трябва да се въвеждат никакви технически елементи със значимо отрицателно въздействие\", заявяват лидерите на подписалите декларацията 15 страни от ЕС, които призовават кохезионните средства в бюджет 2021-2027 \"да останат на равнището\" от предишния бюджет.", "date": "2020.02.04", "title": "България и още 14 страни отхвърлят бюджет на ЕС заради кохезионните фондове"}
{"url": "https://faktor.bg/bg/articles/mozhe-li-vasil-bozhkov-da-si-kupi-svobodata-v-oae", "text": "Добрите дипломатически отношения между ОАЕ и България могат да помогнат за удовлетворяване искането на страната ни относно екстрадицията на бизнесмена Васил Божков. Това заяви в интервю за Нова ТВ бившият зам.-министър на външните работи и бивш консул на България в Дубай Милен Керемедчиев. Той смята за невъзможно въз основа на купен имот или инвестиция човек да получи имунитет в Дубай. Това няма как да бъде причина за спиране на съдебно разследване, а е само възможност за законно пребиваване на територията на страната. \"От години ОАЕ са рай за инвестиции и правене на бизнес. Там много лесно могат да бъдат регистрирани офшорни компании и по този начин да се спечели законно пребиваване. От друга гледна точка между ОАЕ и България няма споразумение за съдебна помощ. Искането за екстрадиция минава през съд на ОАЕ, който трябва да одобри искането на две инстанции. Няма как Божков да бъде задържан за толкова много време. Практиката е лицето да бъде привикано и паспортът му да бъде отнет\", обясни Керемедчиев и уточни, че най-често докато лицето чака документите по искането за екстрадиция и съдебния процес, то не е под стража. \"Това обаче е само предположение въз основа на практиката\", добави Керемедчиев. Той коментира и изказването на посланика на САЩ у нас Херо Мустафа, че Вашингтон налага забрана на българин за влизане в САЩ заради корупция. Както вече стана ясно, името му ще бъде съобщено след броени дни. \"Първо искам да кажа, че посланик Мустафа е един от най-силните дипломати, идвали в България. Тя е много целенасочена и устремена в това, което е дошла да направи. От самото начало заяви, че нейни приоритети ще бъдат борбата срещу корупцията и диверсификацията на енергийните доставки в страната. Изпълнявайки политиката на САЩ, тя вече стига до конкретика. Американците разполагат с изключително подробна информация за всички финансови операции, които се случват във всяка точка на света\", коментира Милен Керемедчиев. Той добави, че не очаква Мустафа да обяви само едно име. Според него българинът, на когото ще бъде забранено да влиза в САЩ, е част от по-голям списък. Според Керемедчиев става въпрос за разследване, което не е обявено и размяна на информация между партньорските служби. Предположението му е, че става дума за крупен бизнесмен, а не политик. САЩ имат подробна информация за паричните потоци, които идват от страна на бизнеса към властите, аргументира се той.", "date": "2020.02.04", "title": "Милен Керемедчиев: Американците ще обявят най-вероятно като нежелан да влиза в САЩ не политик, а крупен бизнесмен"}
{"url": "https://faktor.bg/bg/articles/prieha-trima-patsienti-v-haskovo-sas-samnenie-za-koronavirus", "text": "Трима пациенти със симптоми на коронавирус са настанени в Инфекциозното отделение на хасковската болница, съобщава БТВ.  Болните са се завърнали от чужбина и заради риска да са носители на опасния вирус – са изолирани до отхвърляне на диагнозата.  Кръвни проби и от тримата пациенти са изпратени в Националната референтната лаборатория за изследване.  Двама от болните са семейство от Хасково, което е било на ваканция в Тайлан, а третият е мъж от Хасково, който на 22 януари се е завърнал от Шри Ланка.", "date": "2020.02.04", "title": "Приеха трима пациенти у нас със съмнение за коронавирус"}
{"url": "https://faktor.bg/bg/articles/levon-hampartsumyan-evroto-ne-e-finansova-zastrahovka-no-dava-sigurnost", "text": "Българите държат в банки общо над 55 млрд. лева. Повечето от спестяванията не са повече от 5000 лева, но новината за приемането на еврото предизвика притеснения. Основателни ли са те и трябва ли да променим валутата, в която държим парите си в банките? \"Това са градски легенди, които живеят собствен живот. Имаше хора, които навремето се съпротивляваха срещу валутния борд. Ако някой си обърне парите в евро никой няма да го спре, но ще загуби малко пари. Правилото е - ако печелиш в левове и харчиш в левове, по-добре си ги дръж в левове\", заяви банкерът Левон Хампарцумян пред Bulgaria ON AIR. Той отбеляза, че спестяването в долари означава да поемете валутния риск долар срещу евро. И посочи, че присъствието на Гърция в Еврозната е било съществен фактор за измъкването на страната от финансовата криза.  \"Еврото не е финансова застраховка, но дава сигурност, че сме привързани към икономическа зона, с която все едно търгуваме. По-хубаво е да бъдем по-близо до взимането на важни решения за Еврозоната. Усещате ли ефекти, когато еврото поевтинее или поскъпне спрямо долара? Когато еврото поевтинее, би трябвало българският експорт да отиде в небето, но той не отива в небето. Приемаме, че еврото и левът са привързани и това е една котва, която държи българската икономика в относително стабилна матрица\", поясни Хампарцумян. По думите му валутата е само измерител на нашия икономически успех и трябва да се готвим за реформи в икономиката, повишаване на образованието, привличане на инвестиции, създаване на комфортна среда за бизнеса. \"Тогава последната ни грижа ще бъде дали в джоба ни има евро или левове\", подчерта Хампарцумян. Няма да стане двойно по-скъпо, но има естествен процес, в който доста неща поскъпват. България от 2013 година расте. Този растеж е това, което виждате върху себе си - върху собствените си доходи и стил на потребление.  В момента около 70% от депозитите са раздадени като кредити за потребление и на корпоративно ниво. Има накъде, трябва икономиката да расте по-бързо, посочи за финал банкерът.", "date": "2020.02.04", "title": "Левон Хампарцумян: Еврото не е финансова застраховка, но дава сигурност"}
{"url": "https://faktor.bg/bg/articles/sanarodnikat-ni-v-kitay-galin-georgiev-nikoy-nyama-pravo-da-napuska-doma-si", "text": "Българи са напускали Китай без надлежни проверки за коронавируса. Това каза в предаването „Преди всички“ сънародникът ни Галин Георгиев, който е блокиран в един от китайските градове в най-тежко засегнатия от заразата район. Георгиев смята, че това е ставало още преди да се вземат стриктните мерки от страна на китайските власти и изрази опасения, че България може да е закъсняла с поставянето на термокамера на Летище София. Галин Георгиев описа ситуацията като притеснителна и допълни, че в провинцията, в която живее, ситуацията започва да става по-тежка. В блока, в който той се намира, от два дни е в сила забрана за излизане, а заразените са 13. Ежедневно полицейски и медицински екипи обикалят домовете и обследват жителите за признаци на коронавируса. Предлагат се доставки на храна. Никой не вярва, че това е тръгнало от животни и някакъв пазар, коментира Георгиев, който от 13 години живее в Китай. В момента той е разделен от семейството си, което се намира на 10 километра от него, защото блокадата ги е хванала на различни места. „Вървим по пътя на Ухан в момента. Четири града сме в периметър от разстояние около 200 км и сме много притеснени какво ще се случва по-нататък“, сподели той пред БНР. „Ние не вярваме на тези официални данни, които се представят. За нас това са страшно занижени данни. Това си има обяснение – да не се проявява психоза. /…/ Самият факт, че в този блок, в който аз съм в момента, има 13 заразени, говори сам по себе си. И другото, което е – не може държава с такъв мащаб, с такава силна икономика, с такова огромно население, да бъде блокирана по този начин, при положение, че става въпрос за малки бройки“, описа тревогата си Галин Георгиев. Георгиев е на мнение, че китайските власти са закъснели с първоначалната информация и след китайската Нова година са оставили хората да се разотидат, а тези празненства са свързани с голяма миграция на хора. Георгиев е пътувал точно в този период близо до град Ухан. Последните данни от китайски официални източници говорят за 3235 новопотвърдени случаи само от снощи, съобщи пред „Хоризонт“ доц. Мариана Тиен, генерален секретар на Глобалния център за сътрудничество между Китай и страните от централна и Източна Европа. Доц. Тиен работи в БАН, съпругът й е китаец. „Загиналите, само от вчера – 64. Добрата новина, ако може тук да има добра новина – изписани са 157 души. Бройката на изписаните, тоест на оздравелите от този вирус вече надвишава повече от два пъти на загиналите“, посочи Тиен. Последните данни са за 20 438 заразени, починалите са 435, изписаните са 632-ма, допълни доц. Мариана Тиен. Според нея реакцията на централните власти в Пекин, след като са научили за заразата в Ухан, е била своевременна, но самите лекари в Ухан вероятно са подценили опасността, тъй като не са подозирали за какъв вирус става дума и там се е получило закъснение от няколко дни.  Хранителните навици в Китай са много различни – страната е огромна, а много китайци не ядат месна храна, коментира още доц. Мариана Тиен относно тезата, че заразата е тръгнала от прилепи, използвани за храна. В Китай не е така популярно да се ядат прилепи, отбеляза тя. Това е глобална заплаха и трябва глобално решение, обобщи Мариана Тиен.", "date": "2020.02.04", "title": "Сънародникът ни в Китай Галин Георгиев: Никой няма право да напуска дома си"}
{"url": "https://faktor.bg/bg/articles/novini-balgariya-misteriya-spetsialisti-ne-mogat-da-otsenyat-kolektsiyata-na-vasil-bozhkov", "text": "След като беше запорирана колекцията от антики на Васил Божков, освен каква ще е съдбата ѝ, все още не е ясно каква е нейната стойност. Специалисти масово мълчат и коментират, че не могат да преценят. Археологът Гергана Кабакчиева, която е описвала артефактите на бизнесмена, заяви пред БТВ, че също нямало как да каже колко точно струват предметите. Тя допълни, че голяма част от тях са купувани на търгове от чужбина.  \"Античните предмети от колекцията са по-познати, защото са били показван на изложби в чужбина и България, докато произведения на живопистта и графиката не са били показвани и не се знае точно кой е техният собственик\", обясни пред БНТ изкуствоведът и пресаташе на Националната художествена галерия Весела Радоева. До момента не е искана оценка на предметите от Националната художествена галерия. В момента те помагат с мнението си как най-безопасно да стане тяхното опаковане и транспортиране до хранилище. Идентификация, според закона, може да поиска всяко едно физическо или юридическо лице. Според профила на произведенията и според профила на музеите у нас този процес започва. За да стане това, трябва да се подготвят документи, свързани с произхода на произведението, начина на придобиване, както и официалната заявка. Формира се комисия от петима члена. Обичайната практика при извършване на идентификация е произведенията, които подлежат на оценка, да бъдат доставени физически с документация към всяко едно от тях. \"Нямаме никакви документи и никакви заявки за идентификация нито от Васил Божков като физическо лице, нито от някоя от неговите фирми или фондации да се направи идентификация\", съобщи още Радоева.", "date": "2020.02.04", "title": "Мистерия: Специалисти не могат да оценят колекцията на Васил Божков"}
{"url": "https://faktor.bg/bg/articles/puskat-prez-may-tretata-liniya-na-metroto", "text": "Третата линия на метрото в столицата ще бъде завършена през май месец, като надеждите са да се съкрати това време, но сериозно отклонение няма да има. Това каза инж. Стоян Братоев, изпълнителен директор на \"Метрополитен\" ЕАД пред БНТ. „В момента ние сме на първия етап от строителството на третата линия на метрото. То е 8 км с 8 метростанции, като 5 от тях ще бъдат пуснати по график май месец“, уточни той. Вторият етап - метростанциите \"Орлов мост\", театъра \"Зад канала\" и първата на \"Владимир Вазов\", ще бъде завършен три месеца по-късно. През късната есен се очаква да бъде пуснат и участъкът в \"Овча купел\". Строителството на метростанциите вече е приключило, с изключение на тази в \"Овча купел\". Остава изградените да бъдат почистени, добави инж. Стоян Братоев. В момента текат изпитанията на 20 влака. Очаква се да бъдат доставени и още 10 на по-късен етап. „Системите са повече и автоматиката е по-сложна, отколкото на първите линии, обясни инж. Братоев.", "date": "2020.02.04", "title": "Пускат през май третата линия на метрото"}
{"url": "https://faktor.bg/bg/articles/dostavyat-4000-komplekta-maski-i-rakavitsi-za-granichna-politsiya-sreshtu-koronavirusa", "text": "4000 комплекта маски и ръкавици са доставени на Гранична полиция като предпазна мярка заради новия коронавирус. Маските и ръкавиците ще бъдат раздадени на служители, които охраняват големите летища у нас, както и двете морски пристанища Варна и Бургас. От Гранична полиция напомнят, че до България няма директни полети от Китай и затова се разчита хората, пътуващи от тази дестинация, да са минали медицински проверки през летища, преди българските.", "date": "2020.02.04", "title": "Доставят 4000 комплекта маски и ръкавици за Гранична полиция срещу коронавируса"}
{"url": "https://faktor.bg/bg/articles/zalyaha-s-kiselina-mlada-zhena-v-sofiya-ima-opasnost-za-zhivota-y", "text": "Задържани са двама мъже, залели с киселина млада жена в София. Действия по разследването стартирали през месец март 2019 г., когато в полицията бил получен сигнал за извършеното престъпление на бул. „Александър Стамболийски“. Това съобщиха от пресцентъра на МВР. На място незабавно били изпратени екипи на полицията и Спешна помощ. Пострадалата 38-годишна жена била транспортирана в болнично заведение и настанена за лечение с множество изгаряния в областта на главата и тялото, с опасност за живота. В резултат на предприетото разследване и упорита професионална работа на криминалистите са установени и задържани извършителите на деянието - двама криминално проявени мъже на 20 и 35 години. След доклад на събраните материали по случая в Софийската районна прокуратура двамата са привлечени като обвиняеми за престъпление по чл. 131 от НК. Наложена им e мярка „Задържане под стража“.", "date": "2020.02.04", "title": "Заловиха двама мъже, залели с киселина млада жена в София"}
{"url": "https://faktor.bg/bg/articles/obshtestvo-zakon-i-red-v-karklareli-zapochva-tretoto-zasedanie-sreshtu-chetirimata-balgarski-granichari", "text": "В турския наказателен съд в Къркларели ще се проведе трето заседание по делото срещу четиримата български гранични полицаи. Те са обвинени за смъртта на турски бракониер, причинена според обвинителния акт поради небрежност преди повече от десет години. Очаква се делото отново да бъде отложено, тъй като българската страна все още не е изпратила в турския съд документите по случая. У нас делото е прекратено поради липса на извършено престъпление. Томовете с доказателства в защита на бившия граничен полицай Михаил Цонков и колегите му Живко Петков, Николай Костов и Николай Петков все още не са постъпили в турския съд, каза турският адвокат, нает от българската държава да защитава правата им Джошкун Молла: \"Това е нормална процедура - обикновено само изпращането или приемането на документите трае около шест месеца, защото се провят и преводи.\" Адвокат Молла има и внесен протест за прекратяване на делото. С какви мотиви: \"Първо - заради давност. На второ място защото този случай е разглеждан от отговорни български съдилища. Има и решение на Европейския съд в Хага.\" В турските процесуални закони няма посочен срок, в който българската страна е задължена да изпрати съдебните книжа, уточни адвокат Молла.", "date": "2020.02.04", "title": "В Къркларели започва третото заседание срещу четиримата български граничари"}
{"url": "https://faktor.bg/bg/articles/petak-13-polovin-vek-darzhavna-gavra-s-tvoretsa-za-kogoto-roden-kazva-balgariya-e-malka-za-tozi-golyam-avtor", "text": "Поводът да напиша този текст е една язвителна информация в популярен сайт, както и гневните коментари под нея. Там се казва, че „Вежди Рашидов тържествува”, защото сградата, където се помещава Центърът за култура и дебат „Червената къща”, ще стане най-после музей на големия български скулптор Андрей Николов. Председателят на парламентарната комисия по култура съобщил, че сградата „най-после е възвърната на държавата”. Информацията завършва със зле прикрита ирония: „Депутатът, който от години води битка с наемателите, тържествува, че къщата най-накрая е отнета от тях”. Сякаш тя е тяхна собственост! Всъщност къщата на Андрей Николов е дадена най-напред безвъзмездно на фондация „Гъливер клиринг хаус” за десет години, а след това е сключен договор за наем от 17 януари 2013 г. до 2018 година. Тъй като преди няколко десетилетия отблизо следих перипетиите около този апетитен имот, ще разкажа за някои действащи лица и за фактите около собствеността и  Тези редове обаче имат за цел също така да сигнализират и за съдбата на колекцията от скулптури на Андрей Николов, които се намираха в неговия дом, както и за обзавеждането на ателието и къщата. Трябва да се открият следите на тези експонати, да се види дали не красят някоя безценна частна колекция или лъскав олигархичен палат. Както и да се потърси отговорност на всички онези овластени чиновници, допуснали през годините разграбването и унищожението на високохудожествените творби, излезли изпод длетото на Андрей Николов. На ул. „Любен Каравелов“ № 15 в столицата е къщата на големия скулптор Андрей Николов. Години наред тя беше оплескана, а и сега е, с червена(!) боя, с оронена мазилка и изпочупени стъкла, запусната и тъжна. Макар още от 1968 г. да е... музей! Десет години след купуването ѝ от наследниците къщата беше забравена от новия си собственик – държавата. През 1978 г. се чества 100-годишнината от рождението на забележителния майстор на скулптурата (роден е на 29 април – 12 май нов стил 1878 г.) в Старо село, Врачанско. След тържествата във Враца дъщеря му д-р Лиляна Николова, която живееше в Италия (Рим, „Монте Видео“ № 27), пише до своя роднина Стоян Куртев, че е разтревожена от съдбата на бъдещия музей, тъй като узнала, че Комитетът за култура започва ремонт, за да пригоди помещенията за канцеларии. Настоятелни писма отправя и до арх. Пейо Бербенлиев, по това време заместник-председател на Комитета за култура, както и до Владимир Гоев – директор на Националната художествена галерия (НХГ). Резултатът е нулев. Пет години по-късно, макар полупарализирана, тя дойде в София. Разчиташе на обещанието, че ще се срещне с председателя на Комитета за култура Георги Йорданов. Тогава имах възможност да вляза в заключените помещения, където се пазеха 176 творби на Андрей Николов, нейна лична собственост. Сред тях бяха бюстове на П. Р. Славейков, Пенчо Славейков, Иван Вазов, два на Цанко Церковски, на цар Борис III, няколко на Александър Стамболийски, Яна Язова, Христо Г. Минчев. Д-р Николова молеше да бъдат откупени още две-три работи освен откупените от НХГ за изливане в бронз 20, а ако не, да ѝ позволят да ги изнесе в Италия. Беше на инвалидна количка, придружена от жената, която се грижеше за нея. Свидетелка съм как 90-годишният тогава опълченец Христо Г. Минчев, приятел на баща ѝ и неин пълномощник, обикаляше от врата на врата в Комитета за култура. Придружавах го, защото беше си навехнал крака и трудно се движеше сам. Държавните чиновници обаче бяха Няколко десетилетия придворните художници, архитекти, писатели и идеолози на правешкия феодал и галеници на Людмила Живкова си разиграваха коня в полето на българската култура както им скимне. Защо например се отнасяха с обидно пренебрежение към наследството на майстор като Андрей Николов? Защо в къщата му вместо експозиция на неговите творби, се помещаваха чиновнически канцеларии? Ами защото негово величество комунистическият чиновник арх. Пейо Бербенлиев... се бил обидил на д-р Лиляна Николова, която в писмо от Италия го нарекла не знам как си. През 1992 г. се опитах да открия преписката от 1983 година. Чувствах се морално задължена и към д-р Лиляна Николова, и към Христо Г. Минчев. За познанството ми с тези благородни люде съм писала в книгата си „Обол за лодкаря Харон”. Никой не знаеше къде са архивите. Позвъних на Георги Йорданов: „Не си спомням нищо – каза той. – Сигурно сме ѝ платили нещо, ако не е било прекалено, но не помня, не помня. Търсете Пейо Бербенлиев, Светлин Русев или Христо Стефанов, те трябва да знаят”. Музеят беше собственост на Националната художествена галерия. „Трябва да се ремонтира, за да стане музей – каза ми тогава нейният служител Никола Денев. Спомена, че през декември 1991 г. поискал за тази цел около един милион лева от министерството. Твърдеше, че всичко се съхранява добре. Пазител на собствеността на д-р Лиляна Николова беше Марин Стоянов. Запитах го поддържа ли връзка с нея, как е тя. „Допреди 2-3 години все още пишеше писма до Тодор Живков, Георги Йорданов, Пейо Бербенлиев – отвърна той. – Скоро не съм чул да се е обаждала.” Така преминава славата на света, както са казали древните римляни. През май 1993 г.с малък скандал по повод съдбата на архива на бившата Държавна комисия за приложни изкуства и архитектура, но без обществен шум започна ремонтът на къщата на Андрей Николова. Началото му съвпадна със 115-годишнината от рождението на големия български скулптор. Този факт накара учениците му и почитателите на неговото творчество да помислят, че най-после след четвърт век къщата на Андрей Николов ще се превърне в дълго чакания музей. Но тъй като живеем в страната на абсурдите, това не стана. Въпреки изричната клауза, че наследниците я продават с условието тя да се превърне в музей, ремонтът започна, за да се преустрои партерният етаж в италиански културен център. Парите за целта бяха преведени от италианска страна чрез Агенцията за чуждестранна помощ. По това време работех във в. „Демокрация”. През 1992 г. бях писала в тогавашния в. „Подкрепа”   Реших да повдигна отново темата с надеждата, че  публичното обсъждане може евентуално да повлияе и нещо да се промени, та най-после къщата на Андрей Николов да се превърне в толкова дългоочаквания музей. В Националната художествена галерия узнах, че е сключен договор за отдаването под наем на партера. В него беше записано, че площта е 140 кв. м и за тях ще се плаща наем 8400 лева. Срокът за ползване беше девет години. Актуализация заради инфлацията трябваше да се извършва на три години. После посетих рушащата се сграда заедно с г-жа Ивана Иванова, генерално упълномощена от д-р Лиляна Николова да защитава интересите ѝ в България, включително и създаването на къща-музей „Андрей Николов“, главния експерт в Съвета за изобразителни изкуства към Министерството на образованието, науката и културата г-н Борис Климентиев и координатора на проекта за създаване на италиански културен център г-н Радослав Димитров. Разрухата беше ужасяваща. На първия етаж в две от стаите живееше със семейството си ундрюкерът (подпечатник) Гено Генов, който печаташе графиките на тогавашния директор на НХГ Стоян Стоянов. Кой плащаше наема, тока, водата? Нямаше отговор. На втория етаж решетка пазеше врата, върху която се мъдреше името на някоя си Лидия Сарджева. Преградни стени, олющени прозоречни рамки. Ето най-същественото от тогавашния ни разговор. Ивана Иванова: „Пред мен изплува образът на Андрей Николов как чука с длетото мрамора и много се вълнувам, че това е отдавна минало и то ще се забрави. Може ли един национален паметник, който е собственост на целия български народ, да бъде заменен с италиански културен център? Културната общественост трябва да бъде запозната с тези факти. Много от нашите скулптори са негови ученици. Те трябва да кажат своето мнение. Нека съдбата на тази къща не се решава от чиновници, макар и висши, а да се реши от българската културна общественост. Ние посрещаме официални чужди делегации пред Паметника на Незнайния воин, където   Ще допуснем ли къщата му, творбите му, личните му вещи, книгите му да се разпилеят?“ Борис Климентиев: „Гледката е потресаваща. Въпросът с къщата музей на Андрей Николов е едно много тежко наследство. Хората, които са виновни за това състояние на нещата, имат не само морална вина, те носят и административна отговорност. Договорът според мен трябва да бъде радикално коригиран, да бъде взаимноизгоден и да не ощетява българската култура в лицето на един от нейните най-изтъкнати представители. Още повече, че Андрей Николов е тясно свързан с Италия, негови творби се намират в италиански галерии.“ Радослав Димитров: „Площта, упомената в договора за наемни отношения, е много занижена. Става дума за 140 кв. метра, а реално тя е между 300 и 400. Това лесно може да се установи и чрез документите, и чрез измерване. Фрапиращо ниска е цената – 8400 лева. Не е упоменато, че парите ще се получават от НХГ, а тя е собственик на сградата, за което притежава и нотариален акт. Смятам, че трябва да се потърси отговорност от лицата, които през изминалите години са осуетили откриването на къщата музей „Андрей Николов“. След публикуването на тези факти, в редакцията се получиха писма от наши скултори и художници, някои от които ученици на Андрей Николов. Един от първите беше авторът на паметника на Светите братя Кирил и Методий пред Националната библиотека и на редица още паметници в цялата страна Владимир Гиновски. Ето какво каза той тогава: „Най-голяма вина да не се открие когато трябваше музеят на Андрей Николов имат онези негови критици, които пускаха идеологически манипулации. Обявиха го за буржоазен художник и с това клеймо искаха да омаловажат забележителното му творчество. Държавата е откупила къщата, но не и произведенията. Те са собственост на д-р Лиляна Николова. Перспективата беше да се създаде музей. Художникът Иван Радев беше изготвил проект за бъдещата експозиция, но Комитетът за култура зазида вратата на партера, която е връзката на ателиетата с етажите. На двата етажа се разположиха чиновници. В хола на втория етаж стоят заключени оригиналните произведения в гипс на Андрей Николов. След като бяха аранжирани и открити музеите на Иван Лазаров и на Никола Танев, би следвало по аналогичен начин да се реши и въпросът с музея на Андрей Николов. Никоя държавна институция няма моралното право да ползва къщата за свои учрежденски цели. В Италия Андрей Николов е популярен като майстор на мрамора и награждаван с първа премия на националните им изложби. За него художественият критик Сапори е писал обширна статия в художественото списание „Емпориум“ с поредица от репродукции на едни от най-добрите му произведения. И сега, когато търсим националното си самочувствие, да омаловажаваме художественото явление Андрей Николов, е просто нихилизъм. Когато Огюст Роден вижда мраморната главичка на Роже от Андрей Николов и когато узнава, че е българин, изрича знаменателните думи:  И с това утвърждава неговата общоевропейска значимост. След като Вълко Червенков демонтира за една нощ неговия Паметник на Незнайния воин, за да вземе прекрасния италиански гранит за мавзолея, увенчаващата фигура на лъва – символа на млада България, беше подмятана ту край Цариградско шосе, ту в двора на Военния музей, докато намери мястото си в мемориала на Незнайния воин при черквата „Света София“. Патриархът на българската скулптура би трябвало да бъде реабилитиран не само в нашата културна и историческа памет, а да бъде във всекидневието на столичния град, както това е практика за всички културни страни по света”. Реагираха и други художници. Кирил Туджаров написа: „Скулпторът Борис Кадийски, асистент на професор Иван Лазаров, групата студенти от Художествената академия през 1938 г., още живи, и аз, студент в Свободния университет, другарувахме и бяхме почитатели на г-н Андрей Николов. Присъединяваме се към протеста на г-н Гиновски и настояваме в най-скоро време Андрей Николов да бъде реабилитиран, а творчеството му да се изнесе на показ чрез изложби за неговите почитатели”. Ще приведа и още една част от неговото писмо, тъй като е интересно от фактологична гледна точка, особено за по-новите поколения. Ето тази част: „Използвам случая да разкажа за орисията на Паметника на Незнайния воин, чийто автор е той. Лъвът, който днес виждаме самотен да съзерцава тревогите на българина, не беше така замислен и конструиран от Андрей Николов. През 1945 г. или 1946 г. паметникът още беше на мястото си и аз успях да го заснема. Снимката ви показвам днес: плочник, на него три реда стъпала и на тях постамент с три релефа. В средата на поставката лежи покойник войник, а от двете страни – два релефа: по две жени със свещи в ръце, движещи се към войника. Над войника на мраморната плоча е написано: „На падналите за родината вечна слава“. И най-отгоре, над този надпис, художествено изработен великолепен грамаден лъв, вдигнал глава, спокойно изправил поглед към Бяло море. Един наистина великолепен паметник на българския дух, който след 9.IХ.1944 г. бе премахнат. Къде ли не го местиха?! Най-после си дойде на първоначалното място! Монтираха го, но без великолепния постамент, който е неразделна част от композицията! Предлагам да се издирят релефите и да се възстанови паметникът в първоначалния му вид, тъй както го беше замислил и конструирал самият Андрей Николов. Ако ли не се намерят релефите, то имаме даровити скулптори, които могат да ги възстановят”. Писмо до редакцията изпрати и Колю ТАСЛАКОВ от с. Борима, Троянско, в което разказваше как през 1945-1946 г. е живял като студент известно време в голямото ателие на Андрей Николов, където той го приютил, докато му намери по-подходяща квартира. Покрай чиновническите своеволия се питал с дълбоко възмущение как може да има хора с българско самосъзнание, които биха си позволили заличаването от народната памет на този храм на културата и изкуството. Та колко са те в малка България? В ателието били разположени негови скулптурни творби. „Гледах ги – пишеше К. Таслаков. – Възхищавах се. И не само аз. Защото той ваеше, превръщаше студения мрамор в „дух и материя“, а не купища бетон, с каквито осеяха по-късно страната ни. Ателието му посещаваха предимно негови ученици. Наблюдавах страхопочитанието, с което се отнасяха към своя учител. Боготворяха го! Като мъдрец, човек с голямо сърце и художник творец.” На горния етаж живеела Пешка Николова, съпругата на скулптора, също художничка, заедно със сина им Андрей. В стаята, съседна на ателието, живеел самият той. К. Таслаков си спомняше също как се събуждал понякога сутрин, покрит с топлия ямурлук на Андрей Николов. Този ямурлук, ушит от известните троянски абаджии по време на евакуацията, от груб вълнен шаечен плат, бил неизменната му връхна дреха през влажните есенни дни. Време е тази обаятелна личност, оставила на поколенията неоценимо национално богатство, да намери достойно място в българската култура и изкуство, както е във всяка цивилизована страна. Време е най-после нашата културна общественост да получи музея, където почитателите на изкуството ще могат да се наслаждават на прекрасните произведения на Андрей Николов.", "date": "2020.02.04", "title": "Половин век държавна гавра с твореца, за когото Роден казва: „България е малка за този голям автор“"}
{"url": "https://faktor.bg/bg/articles/obshtestvo-zakon-i-red-aktsiya-na-gdbop-v-ofisi-na-kabelni-operatori-v-sofiya-burgas-i-varna", "text": "Екипи на ГДБОП са влезли в офиси на кабелни оператори в София, Бургас и Варна. По информация на БНР акцията е във връзка с нелегално излъчване на различни програми. В момента на места вървят проверки и описи. Няма данни за задържани хора или иззета техника. Операцията ще продължи през целия ден.", "date": "2020.02.04", "title": "Акция на ГДБОП в офиси на кабелни оператори в София, Бургас и Варна"}
{"url": "https://faktor.bg/bg/articles/evrostat-nay-niskata-minimalna-zaplata-v-es-e-v-balgariya", "text": "Към 1 януари 2020 г. 21 страни членки на ЕСимат национална минимална заплата – единствено Дания, Италия, Кипър, Австрия, Финландия и Швеция нямат. Месечните минимални заплати като цяло са под 600 евро на изток и над €1500 в северозападната част на ЕС, се посочва в публикувани в понеделник данни на европейската статистическа служба Евростат. Страните, които имат минимално заплащане, може да бъдат разделени на три основни групи. През януари 2020 г. България има най-ниската брутна минимална заплата в ЕС (312 евро). Девет страни членки, предимно в Източна Европа, следват с минимални заплати между 4000 и 600 евро месечно: Латвия (€430), Румъния (€466), Унгария (€487), Хърватия (€546), Чехия (€575), Словакия (€580), Естония (€584), Литва (€607) и Полша (€611). В пет други държави, разположени предимно в южната част на ЕС, минималната заплата варира между 700 до малко над 1000 евро: Португалия (€741), Гърция (€758), Малта (€777), Словения (€941) и Испания (€1 050). В останалите западни и северни членки заплатата е над €1 500 месечно: Франция (€1 539), Германия (€1 584), Белгия (€1 594), Нидерландия (€1 636), Ирландия (€1 656) и Люксембург (€2 142). За сравнение федералната месечна минимална заплата в САЩ към януари 2020 г. е 1 119 евро.", "date": "2020.02.04", "title": "Евростат: Най-ниската минимална заплата в ЕС е в България"}
{"url": "https://faktor.bg/bg/articles/politolog-rumen-radev-pravi-kontraofanziva-s-taktichesko-zaobikalyane-na-prokuraturata", "text": "Трима души са нападнали екип на Спешна помощ в Ихтиман. Това съобщават от ОД на МВР – София. Вследствие на нападението са причинени леки телесни повреди на двама служители от филиала. То се случило при опит за оказване на медицинска помощ на пациент във видимо нетрезво състояние, мъжът станал агресивен и заедно с двамата му придружители нанесли няколко удара на шофьора на линейката и на фелдшерката, след което избягали в неизвестна посока. В хода на проведените оперативни и процесуално- следствени действия тримата са установени и задържани. Оказало се, че са братя на 19, 21 и 26 години, всичките криминално проявени, от същия град. По случая е образувано досъдебно производство под наблюдението на Районна прокуратура - Ихтиман.", "date": "2020.02.04", "title": "Нападнаха и биха екип на Спешна помощ в Ихтиман"}
{"url": "https://faktor.bg/bg/articles/lyubomir-stefanov-radev-e-lichno-zasegnat-opitva-se-da-vnese-mnogo-seriozna-kriza", "text": "Стигна се дотук, защото според мен президентът вече се почувства твърде лично засегнат, може би, не без основание, тъй като продължава да има много неясноти около акцията на прокуратурата, при която бяха оповестени публично специални разузнавателни средства, които очевидно не принадлежат към никакъв случай на повдигане на дело. Освен това, имаме сезиране на Конституционния съд за това какво означават термините, вменяващи или невменяващи вина на президента или позволяващи разследването му. Това ескалирало напрежение е в основата на острата реакция на президента, каза пред Novini.bg политологът Любомир Стефанов по повод днешното обръщение към народа на президента Румен Радев, в което той обяви, че снема доверието си от правителството. Той просто използва нещата, комплектова агресията на прокуратурата, освен това добавя и кризите, които идват в много удобен момент от негова гледна точка и като цяло ескалира напрежението с този си акт, като опитва да внесе много сериозна политическа криза, твърдейки че държавата вече е разградена, не функционира и едва ли не е под заплаха. Патосът, който видяхме и чухме в неговото изказване, води в посока: \"Държавата е в опасност, давайте да я спасяваме\", точно преди да каже, че е време за предсрочни избори и едва ли не, за масови вълнения – нещо, което аз не споделям като оценка. Да, безспорно има криза, безспорно има напрежение, само че в трудни времена правителствата ги съдят по резултатите, а не по провалите. В случая не можем още да говорим за провал, тъй като има мерки, които започват да показват резултати. Естествено, че трябва да се намерят отговорни, но виновни само съдът може да търси и да намира, тъй като политиците имат друг тип работа, а това някак си убягва и на президента като разбиране и за това е тази остра риторика, заяви Стефанов. Той коментира и реакцията на премиера Бойко Борисов, който заяви, че президентът няма как да свали нещо, което го няма и че не държавният глава е избрал правителството. Министър-председателят определи изказването на Румен Радев като изказване на разединител на нацията. Абсолютно съгласен съм с критиката на премиера, че президентът не е назначавал правителството, не сме в ситуация на служебен кабинет, за да сваля доверие от кабинета. Кабинетът е избран чрез демократични, прозрачни, признати от всички избори и управлява успешно страната вече близо три години. Така че в това отношение президентът да сваля доверие, което не е негово, е абсолютно основателна критика, посочи политическият анализатор. Надявам се, че тази война ще еволюира, макар че досега надеждите ни се оказаха напразни – институционалното напрежение нарасна на повече от такова и блокира процесите на взаимодействие. А България е в ключов период – кандидатства за чакалнята на еврозоната, преоборудваме армията, задава се визита на руския президент в България, ще има и най-голямото учение на НАТО в Европа от 30-40 години, в което ние ще участваме, участваме в отклонението на \"Турски поток\" през България, известно като \"Балкански поток\". Това са проектите, в които българските институции би трябвало да си сътрудничат, отбеляза Любомир Стефанов. По думите му с днешното си обръщение към народа президентът за пореден път показва, че иска да се изживява като пета власт, каквото право според Конституцията не му е дадено. България е парламентарна република - ако има криза, ако има недоверие, Народното събрание е мястото, където се поставя вотът на недоверие, той се спечелва или загубва. Миналата седмица видяхме, че вотът на недоверие падна. Политическата реалност в парламента показа, че няма политическа криза и няма такова огромно недоверие към това управление, каквото на президента му се иска, коментира политологът. В рамките на следващата година ще имаме редовни парламентарни избори и президентът показа, че не е аполитичен, колкото и да твърди обратното, защото риториката му за пореден път съвпада ако не на 100%, то поне на 95% с тази на опозицията в лицето на БСП. Тази подкрепа, която дава на опозицията, тази му опозиционност, не е от позицията на държавен глава, а от позицията на човек, задължен на една формация или на сбор от формации. По този начин той изостря политически напрежението и отваря още един политически фронт, а не принципен, както на него му се иска. Много пъти сме казвали, че президентът се учи в действие да бъде политик, това е ново амплоа за него. Смятам, че има перспектива и у него, въпросът е да не вземе участие в предизборната кампания, тъй като това би било грешка и намесване на властите една в друга, ако приемем, че президентството е някаква власт, каза още Любомир Стефанов.", "date": "2020.02.04", "title": "Любомир Стефанов: Радев се изживява като пета власт, опитва да внесе много сериозна криза"}
{"url": "https://faktor.bg/bg/articles/novo-razsledvane-sreshtu-vasil-bozhkov-za-ubiystva-prinudi-i-iznasilvaniya", "text": "Спецпрокуратурата проверява материали от досъдебно производство срещу Васил Божков, в които има данни за убийства, принуди и изнасилвания, съобщават от прокуратурата. Материалите са отделени от вече образуваното производство за неплащане на значителни по размер такси по Закона за хазарта, пране на пари и други. Образувано е ново досъдебно производство, свързано с новите материали, за участие в организирана престъпна група, действала на територията на страната в периода от 2012 г. до настоящия момент. Изискани са досъдебни производства от други прокуратури, касаещи конкретни случаи, свързани с разследване на убийства и опити за такива. Извършва се анализ на всички убийства през годините, свързани с лица, осъществявали хазартна дейност, както и случаи на извършени изнасилвания. Прокуратурата и МВР призовават всички граждани, които имат информация, относима към разкриването на престъпната дейност на групата, да сигнализират на телефони 02 982 8998; 02 9828590, като анонимността им е гарантирана.", "date": "2020.02.04", "title": "Нови данни срещу Васил Божков – за убийства, принуди и изнасилвания"}
{"url": "https://faktor.bg/bg/articles/anastas-stefanov-radev-otkri-predizbornata-si-kampaniya-no-ne-e-yasno-za-koi-izbori", "text": "Политологът Анастас Стефанов коментира в предаването \"Плюс-минус\" по Нова телевизия днешното обръщение на държавния глава към народа, в което Румен Радев обяви, че снема доверието си от правителството. \"Днес президентът употреби едно от оръжията си от тежката артилерия - използва най-силното оръжие - говоренето. Приемаме обаче, че това изгаря мостовете между Президентството и Министерския съвет, от една страна, и от Президентството към парламентарната група на управляващите, от друга\", добави той. \"Не е ясен призивът му кои да се обединяваме и за какво\", посочи още политологът. Още от началото на своя мандат Румен Радев малко или много е опозиционно настроен. Сега някак си в доста краен вариант официализира позицията си. Не е случаен фактът защо сега избира да снеме недоверието си. От една страна, не можем да изключваме позицията, в която беше поставен президентът Радев с изнесеното от прокуратурата. Второ, в част от изказването се прокрадна лек нюанс за нарушване на граждански свободи и права. Преди седмица президентът изпадна в отбранителна позиция. Когато влезеш в обяснителен режим, малко или повече ставаш част от статуквото, което не е положително за Радев. И тук трябва да търсим част от причините за това обръщение – новия контекст, в който вече е цялото политическо пространство, заяви Стефанов. Не е свръхспекулативно да мислим, че на \"Дондуков\" 2 се борави с 2-3 хипотези за година напред. Хипотетично казано, с това обръщение към народа президентът неофициално откри предизборната си кампания, но не е ясно точно за кои избори, коментира политическият анализатор. По думите му ескалацията на напрежението може да доведе до повече конфликти. Това изгаряне на мостовете не е полезно за политическия, икономическия и обществения живот на страната, посочи още Анастас Стефанов.", "date": "2020.02.04", "title": "Политолог: Радев откри предизборната си кампания, но не е ясно за кои избори"}
{"url": "https://faktor.bg/bg/articles/do-20-gradusa-vav-vtornik-v-sryada-idva-studat", "text": "В 13 области е обявен жълт код за силен вятър във вторник – Видин, Монтана, Враца, София, София – област, Ловеч, Габрово, Шумен, Варна, Бургас, Ямбол, Хасково и Кърджали. Очакват се пориви на вятъра до 24-26 м/с. Минималните температури ще са предимно между 3 и 8 градуса, на места в котловините и районите защитени от вятъра - около нулата. През деня югозападният вятър ще се усили, в повечето места ще е умерен, в планините и в районите северно от тях ще е силен и поривист. Облачността ще е предимно средна и висока - разкъсана. Дневните температури ще са високи и максималните ще са предимно между 15 и 20 градуса. Вечерта от северозапад в страната ще започне да преминава студен атмосферен фронт и през нощта срещу сряда вятърът в цялата страна ще се обърне от северозапад, ще започнат валежи от дъжд, които с понижението на температурите по високите полета на Западна България и в Предбалкана ще преминат в сняг. Над Черноморието облачността постепенно ще се увеличава и вплътнява, но през деня ще се задържи почти без валежи. Ще духа до умерен, вечерта и временно силен юг-югозападен вятър. Максималните температури ще са между 14 и 18 градуса. Температурата на морската вода е 7-8 градуса. Вълнението на морето ще е 2-3 бала, вечерта на места ще се усили до 4 бала. В планините ще е с променлива облачност и през деня ще се задържи почти без валежи. Ще духа силен, по високите и открити части и временно бурен запад-югозападен вятър. Ще се задържи топло с максимална температура на 1200 метра около 10 градуса, на 2000 метра - около 3 градуса. През нощта срещу сряда ще настъпи рязко застудяване. В сряда от северозапад, в Източна България от североизток, с умерен и силен вятър, ще нахлува студен въздух и температурите рязко ще се понижат, в много райони с повече от 10 градуса.Ще преобладава облачно време, с почти повсеместни валежи от дъжд, в Северна и Западна България - от сняг. Временно валежите ще бъдат интензивни и в котловините на Западна България и в Предбалкана ще се образува снежна покривка. По планинските проходи, а привечер и в североизточните райони ще има виелици и навявания. В четвъртък все още ще духа умерен вятър от север-северозапад. На места ще има слаби превалявания от сняг, но в процес на спиране, а облачността ще се разкъса и намалее. Застудяването ще продължи и в отделни райони и дневните температури ще са близки до нулата.", "date": "2020.02.04", "title": "До 20 градуса във вторник, в сряда идва студът"}
{"url": "https://faktor.bg/bg/articles/tramp-pecheli-vota-na-partiynite-sabraniya-na-republikantsite-v-ayova", "text": "Президентът Доналд Тръмп побеждава в партийните събрания на Републиканската партия за президентските избори тази година, без да срещне съществена опозиция, предаде Асошиейтед прес. Кампанията на Тръмп все пак използва вота, за да изпробва организационната си сила, изпращайки в щата министри, представители на републиканците и членове на семейство Тръмп. За Айова е необичайно изобщо да се провежда гласуване за републиканска номинация при действащ президент от партията в Белия дом. Партийните събрания в Айова бяха отменени през 1992 г. и 2004 година. Според представители на партията обаче щатските власти са поискали тази година събранията да се проведат, за да се запази статута на щата като първия в страната, който гласува.", "date": "2020.02.04", "title": "Тръмп печели вота на партийните събрания на републиканците в Айова"}
{"url": "https://faktor.bg/bg/articles/frenski-politsai-prostrelyaha-napadatel-s-nozh", "text": "Френската полиция простреля мъж, въоръжен с нож, който нападна служители на реда в сграда на жандармерията в Диоз, североизточна Франция, предаде БТА, цитирайки Ройтерс. Малко преди атаката полицейският участък в града получил предупреждение по телефона, че ще бъде извършено нападение в името на \"Ислямска държава\". Няколко часа след нападението обаче все още никой не е поел отговорността. Мъжът ранил един полицай в ръката, преди да бъде прострелян. След това е бил откаран в болница. Министърът на отбраната Кристоф Кастанер поздрави полицаите за проявеното хладнокръвие.", "date": "2020.02.04", "title": "Френски полицаи простреляха нападател с нож"}
{"url": "https://faktor.bg/bg/articles/n-pr-hero-mustafa-do-dni-shte-obyavim-parviyat-balgarin-koyto-shte-poluchi-zabrana-da-vliza-v-sasht-zaradi-koruptsiya", "text": "Скоро ще обявим първия българин, на който ще му бъде поставена забрана да влиза в САЩ заради корупция. Причината – е защото вярваме, че е важно да работим като партньори в борбата с корупцията. Това обяви в ексклузивно интервю за Нова ТВ американският посланик Херо Мустафа. Това ще бъде първото оповестяване, за първи път го казвам пред вашата телевизия. Но ще има и други. Ще мислим и как глобално да приложим законът \"Магнитски\", добави тя. Мустафа подчерта, че за да назоват конкретно лице, те трябва да имаме доказателства. Този първи случай е много ясен, затова са решили да действат бързо, за да покажат, че са добри партньори в тази борба с корупцията. Това ще стане до няколко дни. Държавният секретар на САЩ до дни ще оповести името не това лице. Но аз искам да подчертая нещо важно. България е важен партньор и приятел на САЩ. Ние сме заедно в борбата срещу корупцията. Американският посланик обяви, че САЩ са готови да санкционират корумпирани български държавни лица, да бъдат до България в борбата корупцията. Мустафа изтъкна, че ще бъдат предприети по-твърди мерки, борба със зъби, както е обещала - а тя дължи на думата си.  Свободният визов режим бе въпрос, който беше повдигнат на двустранната среща на премиера Борисов с президента Тръмп. САЩ са ангажирани с присъединяването на България към програмата за безвизово пътуване. Посолството на САЩ започна вече лятната програма „Работа и пътуване“, която дава възможност на 5 000 български студенти да пътуват и работят до САЩ. За САЩ е важно енергийната диверсификация да се реализира на практика, а не да се разглежда принципно. Предстои второ посещение на американски енергийни експерти, които да помогнат диверсификацията в енергетиката да се случи на практика. 1/3 от българските граждани харчат повече от сметките си за комунални услуги, отколкото за храна. А диверсификацията ще доведе до по-ниски цени, които са в интерес на българите.", "date": "2020.02.04", "title": "Н.Пр.Херо Мустафа: До дни ще посочим първия българин, който ще получи забрана да влиза в САЩ заради корупция"}
{"url": "https://faktor.bg/bg/articles/novini-balgariya-sekretaryat-na-rumen-radev-prezidentat-e-podslushvan-sluchayno-tarsih-ivan-geshev-zaradi-ekspulsiranite-ruski-diplomati", "text": "\"Най-вероятно аз съм \"Митко\" от записа, който е направен между командира на ВВС ген. Стойков и Румен Радев. Той така се обръща към мен\".  Това заяви пред БТВ главният секретар на държавният глава Димитър Стоянов. Той коментира скандала със СРС-тата и защити началника си, като го оправда, че той не е инициатор на записа, а ген. Стойков е предложил услугите си. Стоянов не отрече, че съпругата на Румен Радев е била назначена на два поста, но по думите му нямало по-подходящ от нея за пиар и отговорник за финансите във ВВС. Димитър Стоянов допълни, че след скандала не се е чувал с ген. Стойков и го призова да отговори кой е инициатор на разговора. По думите му Румен Радев е намесен случайно в подслушването след обаждането на шефа на ВВС. \"Война от страна на президента срещу главния прокурор няма. Едва ли е проблем, че Румен Радев върна първия указ на ВСС е причина. Пращал съм СМС до главния прокурор заради повече информация относно експулсираните руски дипломати\", каза още Стоянов.", "date": "2020.02.04", "title": "Секретарят на Румен Радев: Президентът е подслушван случайно, търсих Иван Гешев заради експулсираните руски дипломати"}
{"url": "https://faktor.bg/bg/articles/revizoro-1-1", "text": "Някой е позволил това да се случи, но явно пределът на търпимост е минал. На някой му е дошло до гуша да наблюдава какво става и е разказал за схемата. Така екоминистърът Емил Димитров - Ревизоро коментира темата с измамата на Васил Божков и Комисията по хазарта, заради която държавата е ощетена с 500 млн. лв. от такси от печалбите от \"Национална лотария\". Емил Димитров е категоричен, че прокуратурата си върши добре работата. На въпрос дали пропуски в Закона за хазарта, той отговори: \"Законодателството догонва потребности. Не е ли успех това, че Агенцията за държавна финансова инспекция (АДФИ) са успели да го видят всичко това, че са рапортували на премиера и финансовия министър и са отнесли всичко към съда\", коментира той. \"Имаме успех, че са заловили някаква схема и прокуратурата работи по нея\", добави още бившият депутат. Екоминистърът коментира и темата с боклука. Той беше категоричен, че ще наложи стриктен контрол на отпадъците, които се внасят в България. Отпадъци ще влизат, но по регламент ще се изгарят. Не е нормално всеки кмет да пита - къде е София, да дойде да ни изчистят. Затова ще връщаме транспортните фирми, които нерегламентирано внасят боклуци. Ние също изнасяме  отпадъци. В този смисъл ние не можем да забраним да се внася боклук. Аз съм направил схемата – 50% наш и 50% чужди отпадъци да се горят у нас. При рискови кодово – ще връщаме транспортните фирми, които ги пренасят. Те трябва да знаят какви отпадъци превозват, категоричен бе Емил Димитров.", "date": "2020.02.04", "title": "Ревизоро: На някой му е дошло до гуша и е разказал за схемата, по която Божков е скрил 500 млн. от държавата"}
{"url": "https://faktor.bg/bg/articles/velikobritaniya-spira-predsrochnoto-osvobozhdavane-na-teroristi", "text": "Във Великобритания ще направят извънредна законодателна промяна, за да се прекрати автоматичното предсрочно освобождаване от затвора на хора, осъдени за тероризъм. Това обяви в парламента министърът на правосъдието. Мярката се предприема след две нападения, извършени в последните месеци от такива лица, предава БНТ. Нападателят, който вчера рани с нож двама души в Южен Лондон, е бил осъден на 3 години и 4 месеца за престъпления, свързани с тероризъм. Двайсетгодишният Судеш Аман е излежал половината присъда и е освободен през януари. Той обаче е бил под постоянно наблюдение на въоръжени полицаи. Това обяснява бързината, с която беше ликвидиран при нападението. Това е недопустимо, каза в парламента британският министърът на правосъдието Робърт Бъкланд. \"Не бива да се получават ситуации като вчерашния случай. Един престъпник, който представлява риск за невинни хора, е освободен предсрочно чрез автоматична законова процедура, без надзор на Комисията за условно освобождаване\", каза Бъкланд. Предстоят законови промени които ще премахнат възможността осъдени за тероризъм да бъдат освобождавани предсрочно без надзор. Такъв е случаят с нападателя от Лондон Бридж. Той е излежавал присъда за тероризъм и е излязъл от затвора, с електронна гривна за проследяване. В края на ноември той уби двама души и рани трима, преди да бъде застрелян от полицията.", "date": "2020.02.04", "title": "Великобритания спира предсрочното освобождаване на терористи"}
