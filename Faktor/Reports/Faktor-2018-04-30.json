{"url": "http://www.faktor.bg/bg/articles/novini/svyat/nako-stefanov-obedinenie-mezhdu-severna-i-yuzhna-koreya-e-vazmozhno", "text": "Сближаване между Северна и Южна Корея.  То е очевидно след историческата срещу между лидерите на двете страни Ким Чен Ун и Мун Дже Ин. Темата в предаването „Денят на живо” по Канал 3 коментираха директорът на новините на Канал 3 Миляна Велева, която прекара един месец в Южна Корея по време на Зимните олимпийски игри, и професорът-историк и специалист по Далечния Изток Нако Стефанов. „В Южна Корея има хора „За” и хора „Против” този процес. Онзи ден дори имаше протест против това сближаване. Все пак дори няма формално примирие между двете страни и те още са в състояние на война”, коментира проф. Стефанов. „Според мен обществото в Южна Корея е разделено на няколко фази. Едната са по-възрастните, които имат спомени от Корейската война. Много от тях искат обединение, тъй като от другата страна са останали техни близки и роднини. По-младите не желаят обединение. По една единствена причина, тъй като те са една много по-богата държава, и не могат да си представят, че ще се съберат със Севера, за която слушат само митове и легенди. Може да не е такова положението в Северна Корея, но младите в Южна Корея са с такова усещане – че там е страхотен глад и те ще трябва да ги издържат”, каза от своя страна Миляна Велева. „Когато говорим за обединение тук, говорим за една различна формула – една страна и две системи. Т.е. и двете страни запазват системите си, укрепват се икономически, социални, културни връзки, спира се пропагандата или така както е написано в декларацията, спиране на демонизацията. Това е много по-различно от случая на Германия, където ФРГ глътна ГДР, и на Виетнам, където едната страна победи другата. Тук говорим за една страна и две системи, и никой за никого няма да плаща”, обясни Нако Стефанов. Възможно ли е подобно обединение с различни системи. Мнозина анализатори са на мнение, че то не е. „Мисля, че е възможно – каза Стефанов. – Вече имаме подобен пример – Хонконг и Макао, които влязоха в Китайската народна република, но запазиха своята система. Там се осъществи и на практика това – една страна – две системи. И това работи много добре. Така че абсолютно възможно по модела на Китай и Хонконг”. „Въпросът е, че Китай много дръпна. Според мен пропастта между Северна и Южна Корея е огромна. А Китай от 20-30 години върви в съвсем различна посока”, коментира от своя страна Велева. „Така или иначе едно обединение ще зависи много от външни фактори. Получи се един парадокс. Нуклеаризацията създаде предпоставки за денуклеаризацията. Защото създаването на ядрено оръжие от КНДР предполага, че при един военен конфликт Корейският полуостров би бил унищожен. Т.е. това оръжие създаде обстановка да се седне на масата за преговорите и да се търси решение. Това тласна и Китай да се присъедини към санкциите, както и Русия. Китай няма интерес КНДР да има ядрено оръжие и тук се появи интересът на Пекин да въздейства по един позитивен начин на Ким Чен Ун”, каза още проф. Стефанов. „В крайна сметка това разпарчетосване е направено от големите световни играчи. Русия и Китай вероятно ще запазят влиянието си в КНДР, а САЩ и Западният свят - в Южна Корея. Но според мен никой няма полза Северна Корея да е в това състояние. Моето усещане е, че нищо не зависи от Корейския полуостров”, допълни Миляна Велева.", "date": "2018.04.30", "title": "Нако Стефанов: Обединение между Северна и Южна Корея е възможно"}
{"url": "http://www.faktor.bg/bg/articles/novini/balgariya/ima-li-moralnoto-pravo-bsp-da-privatizira-1-vi-may-i-da-iska-da-vodi-borba-s-koruptsiyata-i-bednostta", "text": "", "date": "2018.04.30", "title": "Има ли моралното право БСП да приватизира 1-ви май и да иска да води борба с корупцията и бедността?"}
{"url": "http://www.faktor.bg/bg/articles/petar-kardzhilov-ivancheva-shte-osadi-balgariya-v-evropeyskiya-sad-po-pravata-na-choveka", "text": "Пиарът на община \"Младост\" Петър Кърджилов заяви, че арестуваната за вземане на подкуп кметица Десислава Иванчева ще осъди България в Европейския съд по правата на човека.  Кърджилов бе гост в студиото на \"Още от деня\"  по БНТ, където гост на водещия Емил Кошлуков бе и политическият анализатор Георги Харизанов.  Разговорът премина в махленски спор, излязъл далеч извън пределите на доброто възпитание.  Кърджилов бе категоричен, че кметицата на район „Младост“ е невинна и Десислава Иванчева е била набедена от \"мафията\".  Пиарът заяви, че изнесените данни за записи със СРС-та не били истински и такива разговори не съществували.   На противоположното мнение беше Георги Харизанов. „Тя се среща с бивш кмет, за който предприемач излезе и каза, че му е дал 70 000 евро. Как парите са попаднали в колата й?“, попита той и добави, че „може би с телепортация или със силата на мисълта“.  Кърджилов пък обяви, че човек на име Логофетов е свидетел по делото и лично е фалшифицирал документите, уличаващи Иванчева. „На мен обаче не ми е ясно как 56 000 евро са попаднали в колата на Иванчева“, настоя Харизанов.  Пиарът път попита риторично защо кметизата не била хваата с парите в самото заведение. „Нямаме справедлив съд. Няма да я осъдят, тя ще осъди държавата, но за съжаление няма да плати държавата, а гражданите“,  каза Кърджилов. Харизанов пък го обвини, че мами хората и събира пари за несъществуваща гаранция на Иванчева.", "date": "2018.04.30", "title": "Петър Кърджилов: Иванчева ще осъди България"}
{"url": "http://www.faktor.bg/bg/articles/kandidatite-da-preminat-kurs-po-voenna-podgotovka-shte-poluchavat-po-700-leva", "text": "Средно 700 лева е цената, която плаща Министерство на отбраната (МО) на желаещ да премине начална военна подготовка в учебните центрове на ведомството. Това става ясно от каталога на курсовете за 2018 г., пише в. Труд.  Мераклиите да преминат курса ще изучават основните дисциплини по строева, огнева, физическа подготовка, устави и оказване на първоначална медицинска помощ.   Ако учебните занятия са през пролетта и лятото цената е 671,13 лв. В сумата е включена и храната за закуска, обед и вечеря за 229, 33 лв. Останалите разходи са за ток, вода, транспорт, обучение и боеприпаси. През есента и зимата, когато е необходимо и отопление, общата стойност е 749, 13 лв.  Курсовете са на доброволен принцип и са главно за студенти, но в тях може да се запише всеки желаещ, ако отговаря на условията. Продължителността на подготовката е един месец- 4 седмици по 8 учебни часа на ден. През това време мераклиите живеят на казармени начала – сутрин от ставане за физзарядка та чак до лягане след вечерна проверка. Затова в обявата е посочено, че всеки одобрен кандидат трябва да си носи спортен екип, бельо, гуменки, носни кърпи, четка и паста за зъби, макара, игли за шиене, сапунерка, джобно ножче, гребен, тетрадка или тефтер, моливи или химикали и закачалки за дрехи. Накрая се полагат изпити и успешно представителите се ги зачисляват на отчет в резерва.", "date": "2018.04.30", "title": "Кандидатите да преминат курс по военна подготовка ще получават по 700 лева"}
{"url": "http://www.faktor.bg/bg/articles/otryazaha-balgarski-nadpartien-sayuz-kan-kubrat-na-bozhidar-dimitrov", "text": "Агенция по вписванията отказа регистрация на \"Български надпартиен съюз Кан Кубрат\". Това обяви пред \"Фокус\" проф. Божидар Димитров – историк и председател на движението.  \"Това не беше искане за регистрация на партия, а на най-обикновена неправителствена организация, независимо от това, че тя ще се занимава с решаване и на политически проблеми\", уточни проф. Димитров.  Той разказа какви точно са били мотивите на Агенцията по вписванията, за да постанови отказа. \"Основната ни цел беше да сменим формата на управление на България от парламентарна на президентска република, смятайки нея за по-добра по ред показатели. Такава форма съществува в други демократични страни като САЩ, Русия, Франция, Турция и т.н. Най-неочаквано получихме отказ. Аргументите за това са от няколко изречения, за които, честна дума, се чудех дали да се смея или да плача. Аргументите са, че ние желаем да променим конституционния ред в България, а това е незаконно и, едва ли не, ще извършим държавен преврат или държавна измяна“, подчерта историкът. \"Конституцията не е свещена крава. В самата нея е предвидено как може да става промяната ѝ. Промяната ѝ става чрез Велико народно събрание за такива важни неща, като промяна на формата на управление или с квалифицирано мнозинство на Обикновено народно събрание. Вече няколко пъти има променяни неща в нея, макар и не от такава важност\", допълни още той. Според него мотивите са отказаната регистрация са други. \"Очевидно сме уплашили част от сегашния политически елит, който знае, че няма да има място в това, което сме предвидили като втора точка – съставени от президента \"професорски правителства\". В тях ще влизат хора, които са супер специалисти в конкретна област, но и мениджъри. Както направи Цар Борис III между 1935 г. и 1943 г. и България отбеляза рязък скок в своето развитие. Необразованите хора ще бъдат вън от политическия елит на България и за това очевидно са се активизирали и постарали на първо четене да ликвидират този опит да се промени формата на управление на България и компетентни хора да управляват\", аргументира се проф. Димитров. Той подчерта, че решението за отказ от регистрация ще бъде обжалвано в 7-дневен срок пред Софийски градски съд, както изисква законът. \"Ще опитаме втори път. Съзнателно ни тласкат, дявол да го вземе, към нещо, което се нарича политическа партия, избори и т.н. Ние не желаехме да участваме в това, но очевидно ще пожелаем, дори и да разберем дали българският народ иска да го управлява неговият истински елит – българските професори\", коментира още проф. Димитров.", "date": "2018.04.30", "title": "Отрязаха  \"Български надпартиен съюз Кан Кубрат\" на Божидар Димитров"}
{"url": "http://www.faktor.bg/bg/articles/ostaviha-v-aresta-obvineniya-v-svodnichestvo-kmet", "text": "Оставиха в ареста кмета на с. Тъжа Цвятко Балабуров. След 3-часово заседание, освен него, Специализираният съд реши да остави и останалите шестима задържани по случая - с аргумента, че няма опасност да се укрият, но могат да извършат друго престъпление. Обжалването на решението може да стане най-рано 8.  Кметът и още 8 души бяха задържани при спецакция. Обвинени са към склоняване на момичета към проституция. Цвятко Балабуров бил тарторът на бандата, която оплела в мрежите си 20 момичета, твърдят разследващите. На момичетата са предоставяни високо лихвени кредити, които те трудно успявали да обслужват и се получавало така, че те дължат пари на организаторите на престъпната дейност, обясни Стоян Темелакиев, ГДБОП. Принудени по този начин, момичетата изпълнявали това, което се иска от тях на няколко места в София.  Кметът на Тъжа е познат на следствието. Срещу него има съдебно производство за трафик на хора от преди 3 години.", "date": "2018.04.30", "title": "Оставиха в ареста обвинения в сводничество кмет на с. Тъжа"}
{"url": "http://www.faktor.bg/bg/articles/lordovete-reshiha-parlamentat-mozhe-da-blokira-brekzit-ako-nyama-sporazumenie", "text": "Камарата на лордовете на британския парламент гласува закон, даващ право на парламента да блокира правителството от напускане на ЕС без постигнато споразумение, предава AFP. Лордовете гласуваха с 335 срещу 224 гласа за изменения в закона, който ще даде на депутатите последната дума по резултата от преговорите между Лондон и Брюксел, включително и оставането в ЕС, ако преговарящите страни не успеят да постигнат споразумение.", "date": "2018.04.30", "title": "Лордовете решиха: Парламентът може да блокира Брекзит, ако няма споразумение"}
{"url": "http://www.faktor.bg/bg/articles/novini/svyat/netanyahu-ima-dokazatelstva-za-tayna-programa-na-iran-za-razvitie-na-yadrenoto-orazhie", "text": "Израелският министър-председател Бенямин Нетаняху заяви, че има „доказателства“ за тайна програма за развитие на ядрено оръжие в Иран, предава AFP., цитирана от \"Фокус\".  Израелският министър-председател, който неколкократно заяви, че споразумението за ядрената програма на Техеран, подписано между Иран и още шест световни сили, трябва да бъде изменено или отменено, представи презентация, в която показа нещо, което нарече, „Иранско ядрено досие“.", "date": "2018.04.30", "title": "Нетаняху: Има доказателства за тайна програма на Иран за ядрено оръжие"}
{"url": "http://www.faktor.bg/bg/articles/novini/svyat/rumen-petkov-vnushava-balgariya-da-napravi-vsichko-vazmozhno-za-da-vazstanovi-komunikatsiyata-na-es-s-rusiya", "text": "В този момент България трябва да ръководи процеса в Западните Балкани, да продължи да търси активния диалог между Европейския съюз и Турция, да направи всичко възможно да възстанови и комуникацията на ЕС с Русия. По този начин ще се нормализират отношенията, а от това има полза цяла Европа. Това е мнението на Румен Петков от Изпълнителното бюро на АБВ, заявено в ефира на Bulgaria ON AIR. Не сме и очаквали да е друго, поне що се отнася до частта за Москва. Бившият министър на вътрешните работи изрази също учудването си от това, че всички страни в Европа се борят за собствения си интерес, но не и България. \"Много е важно нашето правителство, което и да е то, да не допусне въпросът за развитието на Западните Балкани да си отмре с българското председателство\", категоричен беше членът на Изпълнителното бюро на АВБ Румен Петков  По думите му част от европейските политици въобще пропускат темата за Западните Балкани.", "date": "2018.04.30", "title": "Румен Петков внушава: България да направи всичко възможно, за да възстанови комуникацията на ЕС с Русия"}
{"url": "http://www.faktor.bg/bg/articles/porozhanov-sauditska-arabiya-shte-investira-v-zavod-v-shumen", "text": "Искам да обърна внимание на една инвестиция,  която стартира онзи ден, беше направена първата копка в Разград за изграждане на нови мощности за преработка на царевица, с участието на премиера Борисов.  И друга... В момента сме в много активни преговори с Кралство Саудитска Арабия, очакваме да дойдат хората на експертно ниво, за да наблюдават конкретните параметри за изграждането на един нов фуражен завод в района на Шумен. Предложили сме територията, изключително удобно място. Само от тези две инвестиции можем за 2-3 години да добием над 1 млн.тона зърнени култури.  Това заяви министърът на земеделието, храните и горите Румен Порожанов в предаването \"Още от деня\" по БНТ.  Искаме ясно да разграничим имитиращите и млечните продукти.  Предложението ни, което е подкрепено от целия бранш, цели да върне разклатеното доверие в българските земеделски продукти, каза още той.   Ще бъде приета наредбата да не се произвеждат и двата вида продукти в една и съща мандра, уверен съм в това, коментира земеделският министър.  Трябва да върнем самочувствието в българските млечни продукти. За Америка имаме износ на овче сирене, продуктът излиза за Америка на 2,50 долара, а това уронва престижа ни. Губи ни се имиджът на производител, коментира той. Окачваме много добре структурирана бъдеща селскостопанска политика, не трябва да се притесняват производителите. Земеделието ще запази своите субсидии, завърши той. Най-важното е, че вече се отчита напредък по намирането на решения за двойни стандарт при храните. Анализите показват, че около 20% от продуктите имат различно съдържание на опаковките от страни в ЕС и у нас. Това се третира като нелоялна търговска практика.  Не трябва темата да бъде фетишизирана. Нормално е да има някакви допустими отклонения. Проблемът се отнася за всички продукти. Предстои един нелек път, всяка от страните членки трябва да реагира на предложените изисквания. Ще организираме среща с големите вериги, за да постигнем споразумения за двойния стандарт, а не по-малко важна е темата и за цените на продуктите, каза още Порожанов. В момента, ако преминете пътя София-Варна, ще видите едни прекрасни поля, почти няма пустеещи земи. Производството на българските плодове и зеленчуци също нараства,  износът е нараснал с над 2 милиарда тона. Годишното подпомагане за производство на плодове и зеленчуци надхвърля 80 милиона лева. Засилва се възможността да изнасяме повече преработени зърнени култури.", "date": "2018.04.30", "title": "Порожанов: Саудитска Арабия ще инвестира в завод в Шумен"}
{"url": "http://www.faktor.bg/bg/articles/obshtestvo/ulitsata/staki-sazhalyavam-za-politsaite-no-e-vreme-da-regulirat-mestata-za-spirane-na-narushitelite", "text": "„Съжалявам, че вкарах двама служители на реда и бащи в болница”. Така ММА боецът Станислав Недков-Стъки коментира инцидента на Околовръстното, при който се заби с колата си в патрулка, рани двама полицаи, единият от който все още е под лекарско наблюдение. Той разказа как е станало пътно-транспортното произшествие.  Всъщност трети автомобил е причината за този инцидент. Кола с благоевградска регистрация е минала на червен светофар, засечена е от полицейската кола и е спряна за проверка в едно от платната за движение на Околовръстното. Спортистът пък се опитвал да се качи на Околовръстното шосе от бул. „Симеоновско шосе”. Видял патрулката, но помислил, че тя се движи, тъй като била с включен буркан. „Не бива да търсим вина у никого, а да си извлечем поуки”, коментира Стъки. Той подчерта, че предпазният колан го е спасил от сериозни наранявания. Полицаите пък пострадали, защото били ударени от откачилите се при удара камери от задното стъкло. „Време е да се регулират местата за спиране на нарушители от патрулиращи полицаи”, каза още ММА боецът. По думите му вината е споделена от всички участници в пътния инцидент. Но той ще си понесе последствията от случилото се като заплати съставения му акт.", "date": "2018.04.30", "title": "Стъки: Съжалявам за полицаите, но е време да регулират местата за спиране на нарушителите"}
{"url": "http://www.faktor.bg/bg/articles/startirat-protsedurata-po-gazoviya-proekt-gartsiya-balgariya", "text": "Стартира процедурата за възлагане на инженеринг, доставка и строителство на газовата връзка Гърция- България. Очаква се възлагането на строителството да се осъществи през последното тримесечие на 2018 г., а въвеждането в търговска експлоатация трябва да бъде реализирано през 2020 г.", "date": "2018.04.30", "title": "Стартират процедурата по газовия проект Гърция-България"}
{"url": "http://www.faktor.bg/bg/articles/top-10-po-zaplati-sa-it-vazdushniyat-transport-chast-ot-energetikata-dobivat-na-metalni-rudi-finansi", "text": "От КНСБ прогнозират 120 лева увеличение на средната работна заплата до края на годината, заяви в предаването \"Преди всички\" на БНР главният икономист на КНСБ Любен Томев. „През миналата година работната заплата нарасна с 11,9% номинално и тъй като след три последователни години на дефлация имаше известен процент на инфлация, то реалният ръст е около 9,6%. Това е един добър ръст. Предишните години беше между 6- и 7-, до 8%. Това една добра тенденция, който е следствие от устойчив и висок икономически растеж, вътрешното търсене и т.нар. \"макроикономическа обстановка\", и условията са благоприятни. Считаме, че през настоящата може да бъде реализиран ръст от 12% на работните заплати и това е нашата референтна стойност, която отправяме към нашите синдикални структури в преговорите по заплащането на продуктите за 2018 година“. Пет пъти е разликата между най-високо и най-ниско платените сектори у нас, каза още той. „Най-ниско остава в редица дейности, свързани с озеленяване, с почистване, шивашката промишленост, кожарската промишленост, в ресторантьорството, макар че там считаме, че нереално ниски са показани равнищата на работните заплати. Водещите в топ 10 са информационните технологии, въздушният транспорт, една част от енергетиката, добивът на метални руди, финанси и т.н.“.", "date": "2018.04.30", "title": "Топ 10 по заплати: IT, въздушният транспорт, част от енергетиката, добивът на метални руди, финанси"}
{"url": "http://www.faktor.bg/bg/articles/barselona-si-varna-trona-v-ispaniya-sled-shou-na-mesi-v-la-korunya", "text": "\"Барселона\" спечели титлата в Испания след победа с 4:2 при гостуването на \"Депортиво\" (Ла Коруня). Каталунците си гарантираха първото място три кръга преди края на сезона, след като отвориха разлика от 11 точки пред \"Атлетико\" (Мадрид), който е изиграл и мач повече. Загубата на \"Риасор\" потопи феновете на \"Депортиво\" в сълзи, след като окончателно се сбогува с мястото си в Ла Лига. Тимът от Ла Коруиня изпада след четири поредни сезона в елита. \"Малага\" и \"Лас Палмас\" са другите два отбора, които ще играят в Сегунда дивисион през следващия сезон. Тимът, воден от Ернесо Валверде, събра 86 точки след 26-ата си победа в 34 мача. Лионел Меси и компания могат да станат едва третият отбор, който е печелил титла в Испания без поражение. Досега това са правили \"Атлетик\" (Билбао) през 1929-30 г. и \"Реал\" (Мадрид) през 1930-1931 г., когато обаче са се играли само по 18 мача. В настоящия формат на шампионата с 38 кръга нито един тим не е завършвал без загуба. Фелипе Коутиньо даде начало на головото шоу в Ла Коруня, а Лионел Меси отбеляза хеттрик. \"Барселона\" пропиля аванс от два гола, но петкратният носител на \"Златната топка\" осигури трите точки с попадения в 82-ата и 85-ата минута. \"Барселона\" спечели трета титла в последните четири години и 25-а в историята си. Каталунците имат осем по-малко от рекордьора \"Реал\". Meси вече има 32 гола в Ла Лига и аванс от oсем пред Кристиано Роналдо в надпреварата за трофея \"Пичичи\". Аржентинецът е лидер и по асистенции в испанския шампионат - 12. Звездата на \"Барселона\" поведе и в битката за \"Златната обувка\" с Мохамед Салах, който има 31 гола във Висшата лига. Във всички турнири показателите им са равни - по 43 попадения. Роналдо е с 42. След седем минути игра Коутиньо откри резултата под дъжда на \"Риасор\". Бразилецът получи подаване от Усман Дембеле и със страхотен удар от място не остави шансове на вратаря Рубен Мартинес. В 38-ата минута Меси удвои аванса на гостите. Дембеле организира бърза контраатака, след което подаде вдясно на Суарес. Уругваецът изчака включването на Меси и пусна чудесен пас над защитата за аржентинеца, който без забавяне от воле прати топката във вратата. Само две минути по-късно Лукас Перес намали изоставането на \"Депортиво\". Нападателят, който играе в Ла Коруня под наем от \"Арсенал\", отбеляза с удар от точката на дузпата след асистенция на Борха Вайе. В 64-ата минута Емре Чолак изравни, след като получи подаване на празна врата от Селсо Борхес. В хода на атаката на \"Депортиво\" останаха сериозни съмнения за засада, но такава не беше маркирана. \"Барселона\" трябваше да чака до 82-ата минута, да поведе отново. Денис Суарес направи отличен пробив в половината на \"Депортиво\" и изведе Меси вляво от вратата. Голмайсторът на \"Барселона\" задържа между куп от играчи на домакините, след което размени двойно подаване с Луис Суарес и отбеляза от близко разстояние. Три минути нова комбинация, започната от Денис Суарес и продължена от Луис Суарес, изведе Меси на скорост в наказателното поле и аржентинецът прати топката в близкия ъгъл.", "date": "2018.04.30", "title": "\"Барселона\" си върна трона в Испания след шоу на Меси в Ла Коруня"}
{"url": "http://www.faktor.bg/bg/articles/alla-pugachova-si-kupi-vtoro-grazhdanstvo-za-vseki-sluchay", "text": "Руските милионери не издържат \"теглото\" на живота в родината и заминават зад граница, съобщи gazeta.ru в материал, озаглавен \"Прощавай, Москва: милионерите бягат зад граница\", посочва Канал3. Всеки трети руснак, който притежава елитни недвижими имоти, има намерение да ги продаде с цел емигриране навън, до този извод стигнаха специалистите от групировката Kalinka Group. В абсолютни цифри броят им е нараснал 4,5 пъти. По данни на анализаторите почти половината руснаци, чието състояние надвишава 50 милиона долара, вече имат втори паспорт и гражданство. В търсене на по-приятен и спокоен живот обезпечените руснаци избират предимно Кипър, Малта, Великобритания и Швейцария. \"Анализирайки поведението на собствениците на елитни недвижими имоти, наблюдаваме как руските милионери активно напускат Русия\", коментира Екатерина Румянцева, председател на съвета на директорите на Kalinka.  Само за последните 3 години, особено след кризисната 2014 г., броят на желаещите да продадат скъпите си домове и апартаменти в Русия е нараснал 3 пъти. Тази тенденция набира сила и в първото тримесечие на 2018 г. \"Само за първите 3 месеца за 2018 г. са постъпили толкова заявки за продажба, колкото за цялата 2013 г.\", отбелязва изследването, като припомня, че цените на недвижимите имоти паднаха сериозно през април. \"Бягството\" на капитали от Русия обаче не бележи скок: за първите 3 месеца на 2018 г. извън страната са преведени 13,4 милиарда долара, което е доста под изтичането за същия период на миналата година - 16,4 милиарда долара. Въпреки аферата Скрипал на Острова, богатите руснаци продължават да купуват недвижими имоти във Великобритания, като сделките там започват от 1,5 милиона паунда (над 2 млн. долара), колкото струва апартамент в нова сграда, и достигат 80-100 млн. паунда (110-137 млн. долара). В Швейцария излиза малко по-скъпо за руските богаташи - там сделките започват от 10 млн. евро, поради което заявки постъпват само от много добре обезпечени клиенти. Испанското правителство създаде опростена програма за придобиване на жителство, за което е достатъчно да се осъществи покупка за минимум половин милион евро. Кипър пък предлага на руснаците паспорт за Евросъюза срещу покупка на недвижим имот или жилище за 2 милиона евро. Сред по-известните руснаци, купили си кипърски паспорт, са Алла Пугачова и съпругът й Максим Галкин. Миналата година двамата закупиха разкошно имение на брега на морето, като инвестираха в него над 2 млн. евро, колкото е изискването на Острова на Афродита. Преди таванът беше 5 милиона евро.  Кипърският паспорт е доживот, а децата им имат право да наследяват кипърското гражданство. В Малта пък е достатъчно да се  инвестират 1,2 милиона евро за придобиване на гражданство.", "date": "2018.04.30", "title": "Руски баровци се изнасят зад граница, бягат от путинова Русия"}
{"url": "http://www.faktor.bg/bg/articles/kakvo-pecheli-balgariya-ot-turski-megaproekt", "text": "София може да стане най-близката столица до най-голямото летище в света, след като стане факт проектът на Турция за ново мегалетище край Истанбул, първият етап от което се очаква да бъде открит през октомври. След като то започне да действа, ще има повече възможности за пътуване от София до стотици точки на света, трафикът в българското въздушно пространство ще се увеличи, а това означава, че страната ще има повече приходи, а и ще бъдат разкрити нови работни места. И макар че инициативата за международен въздушен транспортен хъб очевидно й е иззета, България ще черпи ползи дори и от това, че е най-близо до турския мегапроект. След като новото летище започне да действа, ще има по-голям капацитет за връзки между балканските столици, коментира пред \"Дневник\" вицепрезидентът на Турските авиолинии (Turkish Airlines) за Източна Европа и Балканите Емре Меневше. Имаме много работа в региона и той е важен за нас, увери експертът на националния превозвач на Турция като уточни, че компанията поставя на първо място близостта до Турция и търговско-икономическите отношения . Сегашното летище на най-големия турски мегаполис Истанбул - \"Ататюрк\", вече е надхвърлило капацитета си с 68 млн. пътници годишно и държавата, уловила тенденцията за преориентиране на пътникопотока от САЩ на Изток, си е поставила за задача да влезе в топ 10 на света по брой пътници до 2023 г., когато страната ще отбележи 100-годишнината от провъзгласяването на републиката, коментира Меневше. През октомври ще бъдат открити първият терминал и три писти, кулата и станцията за зареждане. До 2028 г. се очаква да влязат в експлоатация общо 6 писти, 4 терминала, а цялото летище ще обслужва 200 млн. пътници годишно по над 350 дестинации и ще разкрие 225 хил. работни места. За сравнение сега летище \"Ататюрк\" обслужва около една трета от планирания брой пътници. \"Откриването на новото летище на Истанбул в Турция ще се отрази изключително положително на България. Това ще увеличи трафика над въздушното ни пространство, което ще доведе до повече приходи към държавата\", коментира генералният директор на BULATSA Георги Пеев. Той увери, че българските ръководители на полети вече сe подготвят за новото предизвикателство, като за целта бяха проведени тренировъчни симулации в реално време в тренажора на \"Авиационния учебен център\" на BULATSA за въвеждане на системата AMAN (Arrival Manager) за подреждане на кацащите самолети за новото летище. Експерти от двете страни участват в интензивни работни срещи и до края на месец август ще бъдат финализирани и подписани оперативните процедури и подготвени тренировъчни упражнения за ръководителите на полети. В процес е и подписването на договор между BULATSA и доставчика на аеронавигационно обслужване на Република Турция - DHMI, за инсталирането в двете оперативни зали на система AMAN (Arrival Manager) за подреждане на кацащите самолети. Сътрудничеството на двете служби означава и повече работни места в България. \"Това е и една от основателните причини BULATSA да продължава да набира кандидати за професията ръководител на полети\", подчерта Пеев. България трябва да се възползва от опита на Турция и да развива софийското летище като свързващо (хъб) и това трябва да бъде главно условие на концесията, заявиха от Асоциацията на българските авиокомпании. Според организацията навлизането на ниско разходните авиокомпании в България предизвика значителен ръст на пътническите превози от София до точки в Европа и обратно, но вероятно скоро ще се достигне до насищане, а и ще бъде възпряна от изчерпването на капацитета на летищата в София и Бургас. Затова, за да стимулира пътническите превози страната трябва да реализира идеята за хъб аналогично на новото летище в Истанбул, летищата в Персийския залив и Баку. Новата възможност ще насърчи и туристопотока към Турция и транзитния трафик. Всяка година Турция е посетена от 32 млн. чужди туристи като като българите са 1.8 млн. - близо 6% от всички, а в последните години броят им се увеличава, коментира пред български журналисти експерт Турските авиолинии (Turkish Airlines). Всяка година Истанбул е посетен от 27 млн. туристи, 7 млн. отн които са транзитни пътници, сочат данните на турската страна. Името на новото летище все още не е определено, макар че до деня на откриването, планирано за националния празник на страната 29 октомври, остава половин година. Строител е консорциум от пет големи турски компании (Cengiz-MAPA-Limak-Kolin-Kalyon) с по 20% всяка, който спечели държавния търг през 2013 г. с оферта от 22.15 млрд. евро за проекта за строителство на обекта и право на концесия за 25 г. - до 2043 г. Всеки от участниците е специализиран в свързана с въздухоплаването област - строителство, минно дело, туризъм, енергетика, управление на пристанищна и летищна инфраструктура. Строителните работи са за около 11 млрд. долара като по-голямата част са собствени средства на компаниите в консорциума, а останалото е заем от турски банки. Досега са изпълнени 85% от работата, а когато летището заработи с пълен капацитет се очаква да формира 4.5% от брутния вътрешен продукт на страната. То ще има общо 6 писти с дължина между 3.5 и 4.1 км, над 500 гишета за чекиране, 143 ръкава, 500 самолетни стоянки, и 1.3 млн. кв. м площ на терминалите и паркинг от 700 хил. кв. м., хотел с 450 легла. Летището се намира на 40 км от деловия център на Истанбул - площад \"Таксим\". На първо време до там ще се стига по автомагистрала, но до 2045 г. ще бъде пуснат високоскоростен влак и метро. Карготерминалът е замислен като най-големия в света с площ от 1.4 млн. кв. м и капацитет 5.5 млн. тона. Аеропортът се строи на брега на Черно море като е избран слабо заселен район и така се избягват неблагоприятни въздействия върху местното население. При проектирането е взет под внимание маршрутът на миграция на птиците, уточниха от националния турски превозвач. Десет хиляди фиданки са били преместени в училищни дворове и обществени градинки. Изсечените дървета ще бъдат компенсирани двойно. Част от електрозахранването ще е със слънчеви панели. Строителите живеят в специално изградено за тях селище с футболно и баскетболно игрище, фризьорски салони, библиотека, пералня и две джамии. Архитектите са се придържали към турско-ислямската традиция. Контролната кула е във формата на лале - един от символите на Истанбул. И в момента международното летище \"Истанбул\" е с най-много международни връзки, изпреварвайки Франкфурт, Амстердам и Париж. То осъществява пряка връзка с 60 световни столици - всички в Европа, Близкия изток, Централна Азия, Северна и Източна Африка. Новате дестинации, планирани от Турските авиолинии за тази година са Акуадила (Пуерто Рико), Богота (Колумбия), Хюстън (САЩ), Маями (САЩ), Тайпе (Тайван), Торонто (Канада), Сарагоса (Испания). Данните за капацитета на 15-те авиокомпании с най-голям пазарен дял в света показват, че капацитетът на лидерите от САЩ и Европа намалява, докато източните превозвачи расте през последните 12 г.", "date": "2018.04.30", "title": "Какво печели България от близостта си до турски мегапроект"}
{"url": "http://www.faktor.bg/bg/articles/zashto-evroto-e-dobre-za-balgariya", "text": "Г-н Борисов има златна възможност да остане в историята, ако в неговия мандат влезем в еврозоната. При идеално стечение на нещата предстоят две години чакалня, плюс още една година за техническата подготовка. И ето - апотеоз тъкмо в края на мандата. Каквото и да мислим за управлението на царя, няма как да забравим, че тъкмо при него с отачян щурм се вмъкнахме в Европейския съюз. Най-радващо е обстоятелството, че наред с ГЕРБ и ДПС левицата също подкрепя отдавна чаканата стъпка към еврото. Важна роля изигра може би посредничеството на европейски социалисти - Станишев специално доведе еврокомисаря по финансите Московиси, който е бивш социалистически министър. Може пък въвеждането на еврото да е удобно за Русия, която така опростява финансовите си (и най-вече туристически) взаимоотношения с нас - и по тази причина фабриките за тролове сега са много по-пасивни, отколкото по теми като бежанците или Истанбулската конвенция. Позитивната хипотеза звучи така: темата е толкова важна, че управляващите са се отказали от медийно политиканстване, а националпопулистите се занимават с тютюнопушене и прослава на Крим. И въпреки всичко социологически сондажи редовно показват, че българските граждани се боят от еврото. Миналата година Алфа рисърч отчете 45% „против“ и 32% „за“. Другаде има и по-лоши съотношения. Страхът от повишаването на цените не ми се струва достатъчен като обяснение - последните страни, които се присъединиха към общата валута, отбелязаха незначителна инфлация. Пък и ако някой използва размътването на водата, за да закръгли цените на продуктите си нагоре, това нали също е част от българската икономика? Тоест, ако нещо поскъпне с половин процент, това не значи, че парите ще отидат в Европейската централна банка, а че продавачът българин ще спечели точно толкова, колкото е загубил купувачът българин. А и добре знаем кога продавачите вдигат цените - когато има кой да ги плаща и няма конкурент с по-добри условия. Страхът, според мен, идва от друго. На няколко пъти българското население беше ограбвано от комунистическия режим с парични реформи - през 1947, 1952, 1962. Парите се обменят по сложни схеми, трябва да доказваш дали са от трудови доходи, има лимити, над които курсът е по-лош или пък плащаш данъци. Целта е да се оберат парите от населението. И във всеки един от тези обмени гражданинът е изправен срещу държавата. Последната обмяна помня и аз. Чувствах се дълбоко ощетен от това, че топчето „американче“ от 15 стари скочи на 4 нови стотинки (=40 стари!). Но днес държавата не определя цените и ако нещо поскъпне два и половина пъти, просто ще ида да купя от друг, нали така? Явно не е помогнала деноминацията на Костов от 1999, при която имаше само математическо опростяване, без грабеж. Трупаното десетилетия недоверие се предава от поколение на поколение. Някои икономисти се опасяват, че сегашният курс 2:1 няма да бъде запазен и докато сме в чакалнята, левът ще трябва да се „отвърже“, така че да намери пазарната си разменна стойност спрямо еврото. Не е лошо някой да ни обясни този момент - като лаик ми се струва, че при свободата на обмяна, която сега имаме, в първия ден на отвързването ние просто ще обменим парите си в евро и така левът ще умре от само себе си. Често се чува и друг контрааргумент - щяло да ни се налага да помагаме на държави, изпаднали в беда. Ще помагаме, за да помагат и на нас - нали това е идеята. Пък и второто - ние да имаме нужда от помощ, изглежда по-вероятно. По-тънки критици атакуват еврото откъм най-позитивната му страна - тъй като ще станело много лесно и евтино да взимаме заеми, политиците ни щели да се разпищолят като гръцките и ние сме щели да затънем. Но ако не можем да контролираме държавата си, най-добре да се отправяме към терминал 1. Да не строим магистрали, защото някой може да катастрофира. Да не купуваме самолети, защото министрите може да решат да нападнат някого. Ползата от еврото не е само финансова - евтини кредити, стабилност и огромно улесняване на туризма. Най-важното е, че ще се озовем в А-отбора на ЕС. Пак ще следваме същата финансова дисциплина, която си наложихме преди 20 години, но ще имаме думата да решаваме накъде да върви европейската икономика. Предполагаемата загуба на суверенитет, която някои окайват, всъщност е точно обратното - заемане на много по-сериозна позиция на международната сцена. Откакто са възникнали, националните държави функционират в тази система: търгуват, воюват, поддържат дипломатически отношения. Този обмен предполага споделени средства. Вярно, че е малко обидно, дето си говорим на английски на международни форуми, но така се разбираме. И когато каталунец реши да утвърди собствената си идентичност като говори на езика си, ние просто не го разбираме, а той си остава с едната гордост. Така и с лева - слаба валута, неизвестна, нестабилна. Ще изчисляваме известно време и в евро, и в лева, както правеше дядо ми, който до края на живота си пресмяташе всичко в „стари пари“. После ще свикнем, както свикнахме с пътните знаци, с компютърните команди, с икономическите статистики. Най-мистериозна в случая е подкрепата на ЕК и на френския президент Макрон за членството ни в еврозоната (противно на някои кръгове в Германия). За какво сме им? Един оптимистичен сигнал за това, че проектът се развива напук на Брекзита? Пък и България не е прекалено голям хап за преглъщане, ще се интегрира безпроблемно като балтийците. От друга страна недоверието към нас е факт. По веднъж месечно имаме някаква външна оценка за съдебната система, за ужасното състояние на медиите, напомнят ни, че не сме солидарни с някои европейски политики. Защо не ни искат в Шенен, а ще ни пуснат в еврото? Дали планът на Макрон не е да изолира проблемните Полша и Унгария (които са извън еврото) и така да ги остави във външния кръг срещу едно растящо проевропейско мнозинство? Но откъде идва неговата убеденост в нашата лоялност? Каквато и да е високата игра, най-добре да се възползваме от щастливия зар преди големите да са размислили.", "date": "2018.04.30", "title": "Защо еврото е добре за България"}
{"url": "http://www.faktor.bg/bg/articles/sindikalistka-satvori-skandal-v-studioto-na-litse-v-litse-zabarka-taylandski-masazhistki", "text": "Синдикалистката от \"Подкрепа\" Ваня Григорова демонстрира в студиото на \"Лице в лице\" на Би Ти Ви как в никакъв случай не би трябвало да се държи един синдикалист - арогантно, със самочувствие на повелителка на Вселената, обяснявайки, че единствена знае законите, статистиката, всичко е чела, а другите... Тя нападна остро   Христина Христова, бивш социален министър. В предаването участва и бившият земеделски министър  Мирослав Найденов като представител на бизнеса.  Христина Христова говори неистини, заяви синдикалистката, която бълваше доста странни изречения.  \"Когато приближени до вас фирми търсят тайландски масажистки... Ако искате нашите зрители да разберат нещо е редно да ми оставите думата. Спрете да говорите глупости, докажете дефицита на кадри\", каза Григорова.  \"Кой въпрос е логичен, дали аз мога да стана тайландска масажистка?\", разлюти се по едно време тя. Каза всичко това наред със сравнително смислени изказвания: \"Всички, които правят бизнес в България се стремят да реализират краткосрочни печалби, но нанасят дългосрочни вреди. Данъчната и социална системи са остарели, слаби и почти не съществуват. Много слаб е контролът върху условията на труда\". Имаме най-ниската минимална заплата, въпреки че, според НСИ, всяка година от последните 4 доходите ни растат с по 10%”, заяви Христина Христова, която обърна внимание, че този проблем е заложен още в началото на прехода . Според Мирослав Найденов всичко се корени в началото на прехода, когато било разрушено всичко - дивашка и крадлива приватизация, която разрушила основите на бизнеса в България, но облагодетелства определени хора. Тримата спориха за структурата на пазара на труда и дали има необходимост от внос на работници от вън и какви. \" Близо 3000 квалифицирани работници не са наети у нас, тъй като не им се предлагат добри заплати и условия на труд.\", заяви Ваня Григорова. Тя заяви, че от 1,6 година има облекчен внос на работници, но въпреки това работодателите продължават да се жалват, че им липсват кадри. \"В България има недостиг на работна ръка в секторите на туризма и селското стопанство. В Гърция ще получават повече обаче. Трактористите и комбайнерите у нас получават колкото айтиспециалистите, но въпреки това има недостиг\", заяви Найденов. Т", "date": "2018.04.30", "title": "Синдикалистка сътвори скандал в студиото на \"Лице в лице\", забъркаха и тайландски масажистки"}
{"url": "http://www.faktor.bg/bg/articles/rabotodatelite-pritesneni-ot-prezidentsko-veto-varhu-zakona-za-energetikata", "text": "Много е важно новите промени в Закона за енергетиката да влязат бързо в сила, за да имат КЕВР и Министерство на енергетиката достатъчно време да се подготвят за новия регулаторен период от 1 юли. Затова от Асоциацията на организациите на българските работодатели (АОБР) се обръщат с молба към президента Румен Радев да обнародва измененията и допълненията. Позицията е подписана от четирите работодателски организации, които приветстват дългоочакваните промени в сектора. „Имаме сигнали, че засегнати от реформите среди, свикнали на непазарни отношения и печалби от обществото, ще се опитат да му внушат (на президента – бел.ред) да наложи вето”. Това обясни пред Economic.bg председателят на Асоциация на индустриалния капитал в България (АИКБ) Васил Велев. Според него съпротивата от привилегеровани страни може да забави въвеждането на измененията. Велев добави, че по тази причина работодателите са решили да изпратят общата молба до президента. Той каза още, че Радев има двуседмичен срок да обнародва промените и всеки ден е важен, тъй като има много работа до 1 юли. Организациите изразяват и пълното несъгласие с идеите за нови, по-големи размери на преференциите за така наречените малки ВЕИ-та. Те бяха предложени от народния представител от БСП Таско Ерменков, но не минаха на второ четене в парламента. Работодателите смятат, че е справедливо подобни предложения да не се подкрепят. Тези инсталации са получили двойно държавна помощ – чрез преференциална цена за изкупуване на тяхната електроенергия и субсидии от ДФ „Земеделие”. Те цитират и данни на Министерството на земеделието, изнесени през 2015 г., че в повечето случаи инвестициите на ВЕИ-тата се изплащат още между 5-тата и 7-мата година. „Напомняме и разследването на ЕК срещу България за малките ВЕИ-та, заради двойното им финансиране и недопустима държавна помощ. По казуса за възстановяване на високи преференциални цени има и решение на КС по дело 12/2016 година”, пише още в писмото.", "date": "2018.04.30", "title": "Работодателите притеснени от президентско вето върху Закона за енергетиката"}
{"url": "http://www.faktor.bg/bg/articles/2023-avtomobila-sa-otkradnati-prez-2017-g-povecheto-po-moreto", "text": "По-сурови наказания за отнемане на автомобили и по-ефикасна превенция предвиждат законодателни промени, които в момента се подготвят от три министерства. Това става ясно от отговора на министъра на вътрешните работи Валентин Радев на въпрос, поставен от бургаския депутат от ГЕРБ Диана Саватева. \"Противозаконното отнемане на превозни средства е в регистъра на криминалните деяния, които в повечето случаи се извършват от добре подготвен контингент, често организиран в престъпни групи. Обществото е чувствително към тези посегателства, тъй като те причиняват сериозни имуществени вреди\",  подчертава във въпроса си Саватева, която е член на Комисията по вътрешен ред и сигурност в НС. Бургас и курортите по Черноморието са сред зоните с най-много отнемания, но като цяло през  2017 г.  се наблюдава спад с близо 29 % на регистрираните посегателства в страната, както и по-висока разкриваемост, коментира министърът на МВР. 2023 са отнетите коли през последната година срещу 2820 за 2016 г. като разкритите престъпления са 248 срещу 254 (в проценти 13,68 срещу 9,81), сочи статистиката. През последните години се забелязва тенденция да се отнемат все по-скъпи коли от по-луксозни марки, подчерта министърът. Престъпният контингент предпочитал на първо място мерцедеси, следвани от  ауди, фолксваген, порше, сеат и БМВ. Запазва се тенденцията по-скъпите да се преправят с нов номер на рама и двигател, след което да се препродават на вътрешния или външния пазар.  Активизирането на проверки по автоморги и разкриването на незаконни депа е една от линиите на работа на МВР, другата е насочена към повишаване на квалификацията на криминалисти и експерти, се посочва още в отговора на министър Радев. В него той допълва, че ще бъдат предложени законодателни промени за създаване на регламент в сервизната дейност и търговията с авточасти втора употреба. Те са включени в законодателен пакет, подготвян от междуведомствена група на три министерства – вътрешно, регионално и транспортно. Другата законодателна промяна е насочена към НК – създаване на квалифициран състав на кражба, когато предмет на посегателството е моторно превозно средство. \"Въвеждането на състав кражба ще подейства респектиращо на престъпния контингент, има многобройни случаи, в които житейски нелогично да се говори за противозаконно отнемане, след като е пределно ясно, че престъпникът е взел колата не просто да се повози и после да я върне, коментира народният представител Диана Саватева, дългогодишен криминален и съдебен репортер.", "date": "2018.04.30", "title": "2023 автомобила са откраднати през 2017 г., повечето - по морето"}
{"url": "http://www.faktor.bg/bg/articles/spipaha-golyamo-kolichestvo-tsigari-v-avtomobil", "text": "10 000 къса цигари без бандерол са иззети при проверка на лек автомобил в Разлог. Това съобщиха от ОДМВР - Благоевград. Около 17.50 часа на 29 април 2018 г. на ул. “Изгрев“ в Разлог от полицейски служители на РУ - Разлог е спрян за проверка лек автомобил „Ауди“, управляван от 39-годишен с инициали И.И. от Разлог.  В резултат на проверката са намерени и иззети около 10 000 къса цигари, без наличен задължителен бандеролен знак. За случая е уведомена РП - Разлог.", "date": "2018.04.30", "title": "Спипаха 10 000 къса цигари без бандерол в автомобил"}
{"url": "http://www.faktor.bg/bg/articles/posleden-den-za-podavane-na-danachna-deklaratsiya", "text": "Днес е последният ден за подаване на годишната данъчна декларация от физическите лица, получавали доходи извън тези по трудов договор. Глобата при неподадена в срок декларация е до 500 лева, а за некоректна информация - до 1000 лв. От Националната агенция по приходите (НАП) предупреждават, че е добре гражданите да подадат декларацията си до обедните часове, за да може тя да пристигне до края на работния ден. Декларациите и документите за доходите могат се подават във всички офиси на НАП. Могат също така да се изпратят по пощата или електронно, чрез електронен подпис. Днес е и последната възможност собствениците на недвижими имоти и моторни превозни средства да платят местните си данъци и такси с 5% намаление. За целта обаче дължимите суми трябва бъдат платени наведнъж.", "date": "2018.04.30", "title": "Последен ден за подаване на данъчна декларация"}
{"url": "http://www.faktor.bg/bg/articles/livan-izbira-parlament-za-prav-pat-ot-9-godini", "text": "След години отлагане и политически блокаж парламентът в Ливан успя да свика избори, на които ще се гласува по нови правила. Именно несъгласията за реформата на сложната изборна система и периодичната липса на консенсус за президент бяха причина за трикратното изместване на вота - веднъж за 2014 г., по-късно за миналата и накрая за тази година, пише \"Дневник\". През това време Ливан нямаше изпълнителна власт 2 г. (до 2016-а), работи с парламент, удължил 2 пъти мандата си, изпита ефекта от прелялата в страната сирийска криза (включително заради множеството бежанци) и превърна кризата с боклука си в световна новина. Изборите създават неизвестни за премиера Саад Харири, чието последно правителство на националното единство включва шиитската организация \"Хизбула\". Те идват няколко месеца след изненадващата му оставка, която той обяви, докато беше на посещение в Саудитска Арабия и която по-късно оттегли, обвързвайки непряко действията си с ролята на \"Хизбула\" в страната. Агенция \"Ройтерс\" същевременно отбелязва, че Харири се очертава като най-важната фигура от сунитския блок с движ, но според много анализи неговото Движение на бъдещето ще загуби места. \"Хизбула\" в момента е четвъртата сила в парламента с 12 от 128 места (Движението на бъдещето на Харири има 26). Политическите ѝ противници призовават гражданите да не позволят тя да засили влиянието си в страната, каквото вече има и отвъд границите на Ливан - например в Сирия, където се сражава на страната на президента Башар Асад и на подкрепящия я Иран. Те обръщат внимание и на оръжейния ѝ арсенал, който създава предизвикателства за ливанската сигурност. Неин съюзник във властта е президентът и основател на Свободното патриотично движение (втора сила в парламента) Мишел Аун, чийто избор за президент беше резултат от компромис след месеци блокаж в парламента. Сделката с \"Хизбула\", превърнала Аун в държавен глава, направи и Харири премиер. Голямата въпросителна за вота обаче сега не е ролята на \"Хизбула\" - на дневен ред са икономиката и бежанците, тъй като около един милион сирийци в момента са в малката страна с население около 6 млн. души. Новият вот и бързото съставяне на правителство са необходими не само политически, а и икономически - в тази област Ливан бележи слаб напредък в последните години, нуждае се от реформи и овладяване на публичните финанси и търси свежи инвестиции, отбелязва \"Ройтерс\".", "date": "2018.04.30", "title": "Ливан избира парламент за пръв път след 9 години политически блокаж"}
{"url": "http://www.faktor.bg/bg/articles/zaharieva-teodora-tryabva-da-leti-ot-braziliya-s-meditsinski-ekip-tehnika-i-kislorod", "text": "Тежък човешки казус. От 10-15 дни се опитваме да помогнем. Първата крачка беше да я преместим в държавна болница. Нашите консули са в постоянна връзка с авиокомпаниите, за да може тя да се прибере, но самите лекари също се притесняват дали ще издържи полета. Има оферта от една от авиокомпаниите в София, има и отказ от авиокомпании изобщо да поемат този казус. Трябва да лети с медицински екип, с техника и кислород. Очевидно жената се е влошила след сеанси - методи на лечение\". Това каза пред БНТ вицепремиерът и външен министър Екатерина Захариева за българката Теодора Маджарова, която се намира в тежко състояние в Бразилия. \"Радвам се, когато се оценява подкрепата, която се оказва. Посланикът на Бразилия също беше извикан в Министерството с желание за съдействие. Опитваме се да помагаме с каквото можем, доста често успешно\", допълни тя. \"Обнадеждаващо е това, което се случва, исторически. Надяваме се ангажиментите, които пое севернокорейският лидер по време на срещата му с южнокорейския президент, да ги изпълни. Но дотогава смятам, че санкциите трябва да се запазят\", заяви Захариева. \"Предстои среща на върха. По отношение на Грузия - изключително добре изпълнява препоръките и като съюзник в НАТО. Нямаше пълно съгласие по отношение на Босна и Херцеговина. Не знам дали в София ще се водят преговори. Ще има среща може би между Ципрас и Заев. Истината е, че всички очакваме това, но мисля, че колкото повече ги оставим на спокойствие да водят преговорите за името на Македония, толкова по-бързо ще се решат нещата\", каза още тя. На въпрос на какъв диалог с Москва трябва да се заложи, след срещата на министрите на НАТО в петък, Захариева отговори:\"На конструктивен. НАТО ще запази двупистовия подход. Първата писта е развиване на предпазни способности на НАТО, втората е развиване на диалога. Диалогът НАТО-Русия се развива, но има няколко точки, на първо място е Крим, на второ - нещата, по които заедно можем да работим - тероризма, хибридните заплахи. Темата Украйна също. Да, диалог, но по никакъв начин не може да се счита, че се връщаме към диалога отпреди Крим. Добре е, че има постоянен контакт между военното крило на НАТО и шефа на щаба на руската армия. Така че диалогът на военно ниво трябва да го има\", заключи Захариева.", "date": "2018.04.30", "title": "Екатерина Захариева:  НАТО ще запази двупистовия подход към Русия"}
{"url": "http://www.faktor.bg/bg/articles/raketni-udari-po-hama-i-alepo", "text": "Ракети са поразили няколко военни правителствени бази в околностите на Хама и Алепо, предаде Ройтерс. Агенцията се позова на държавната телевизия. Ракетните удари са били извършени в 22,30 часа местно време. Поразените бази се използват и от иранските милиции, които подкрепят режима на президента Башар Асад. За момента не е ясно кой е отговорен за атаките.", "date": "2018.04.30", "title": "Ракетни удари по Хама и Алепо"}
{"url": "http://www.faktor.bg/bg/articles/novini/balgariya/dazhdoven-may-gradushki-i-gramotevitsi-za-gergyovden", "text": "В началото на май ще има стойности между 25 и 30 градуса, това са температури по-високи от обичайното за май. Доста топло не само над Балканския полуостров, но и над голяма част от Източна Европа. Това заяви пред БНТ Красимир Стоев, синоптик в НИМХ на БАН. \"Както днес, така и утре, над по-голямата част от страната ще преобладава слънчево време, в следобедните часове над по-голямата част ще преобладава купеста облачност и на места ще превали. На втори и трети май ще е по-слънчево. Промяна на обстановката престои за празничните дни. От 5 май на все повече места ще има превалявания. Най-топло ще е на 3 и 4 май с температури между 28 -30 градуса. Понижение на температурите ще има към края на първото десетдневие\", обясни той. \"Съществени ще са валежите на 6 май. В Западна и Централна България ще е с развитие на купесто-дъждовна облачност. Освен валежи, ще има гръмотевици и градушки. Празничните почивни дни ще са с валежи\", добави Стоев. \"Температурите след това ще са по-ниски, на много места ще има валежи. След началото на второто десетдневие ще има слабо повишаване на температурите, както и краткотрайни превалявания\", прогнозира още Стоев. Около 24-25 май също се очакват валежи, но към края на месеца се очаква подобрение.  Най-ниските температури се очакват да са между 5 и 10 градуса, а най-високите - между 29 и 34 градуса. Валежите ще са около и над нормата, каза още Стоев.", "date": "2018.04.30", "title": "Дъждовен май,  градушки и гръмотевици за Гергьовден"}
{"url": "http://www.faktor.bg/bg/articles/tomislav-donchev-ne-mozhe-kakvoto-prezidentat-kazhe-vsichki-da-sme-saglasni", "text": "Волен Сидеров не е командирован от Министерския съвет в Крим, коментира в студиото на бТВ вицепремиерът Томислав Дончев. „Проруска доза симпатия има в някои от партиите, но никой от лидерите не е давал поводи за притеснения относно европейските настроения“, обясни той и добави: „Дори президентът не може да извади България от ЕС и НАТО“.  „Безспорно има скептични европейски настроения у нас, но такива има и в други държави“, напомни Дончев. „Не е редно да има война между институциите, може да има напрежение, но не и война“, поясни още вицепремиерът. След пускането на запис с Корнелия Нинова, в който лидерката на БСП пак заплаши Цветанов със Страсбург заради  това, че бил \"обвинявал президента в шпионаж\", Томислав Дончев коментира: \"Не съм чул г-н Цветанов да обвинява президента в щпионаж. Президентът е част от политическия дебат. Не може каквото каже, всички да сме съгласни с него. Противоречията са публични, прозрачни. Всички различни виждания са обществено прозрачни\", поясни вицепремиерът.  \"Държавата е длъжник та хората с увреждания, има много нерешени проблеми. Реагираме според възможностите\", каза кажа още Дончев по повод многобройните протести, които всяка седмица се случват пред Министерския съвет. На въпрос какво мисли за показния арест на кмета Десислава Иванчева, Дончев коментира, че е против телевизионното и фейсбук правосъдие, а съдът трябва да реши кой крив, кой прав, но случая с кметицата е безпрецедентен. За трасето на АМ „Струма“, което минава през ценни археологически находки край с. Покровник Дончев коментира, че това не е първият археологически обект, открит по трасето на някой от инфраструктурните проекти. В зависимост от значимостта на находката, тя или се мести, или се изменя трасето – с естакада или заобикаляне. При всички случаи обаче за мен едно такова предложение трябва да бъде направено на първо място от археолозите и на второ място – от инженерите. „Компромиси с историята, с археологическите забележителности не сме правили“, каза той и добави, че „решение няма, ще се съобразим с вижданията на експертите“. За Европейския младежки форум Дончев коментира, че не би го организирал по този начин, но по-важно от организацията е какво е дискутирано и какви решения са взети. Според него изказването, че едва ли не имиджът на всички подобни форуми до този момент се е сринал заради случилото се в България „при всички случаи е прекалено“.", "date": "2018.04.30", "title": "Томислав Дончев: Дори президентът не може да извади България от ЕС и НАТО"}
{"url": "http://www.faktor.bg/bg/articles/evrodeputatat-na-levitsata-petar-kurumbashev-otkaza-da-otseni-predsedatelstvoto-ni", "text": "България трябва да използва позицията си на Европредседател, а не само да се прави на честен брокер, заяви пред бТВ евродепутатът Петър Курумбашев. Той смята, че трябва да се възползваме, за да защитим позицията си за командированите работници. Според Курумбашев е рано да се дава оценка на Българското председателство. Решаваща ще е срещата за Западните Балкани, която все още е под въпрос, уточни той. Единствената реална опозиция в парламента е БСП. Аз мисля, че избирателите ще трябва да се ориентират по това, което става в парламента, когато гласуват на следващите евроизбори, коментира още евродепутатът от БСП и ПЕС.", "date": "2018.04.30", "title": "Евродепутатът на левицата Петър Курумбашев отказа да оцени Председателството ни"}
{"url": "http://www.faktor.bg/bg/articles/miroslav-nenkov", "text": "\"Самозабравили се схемаджии правят болници в болниците, защото не са срещали съпротива през годините. Правят го по хамалски начин.\" Това заяви пред Нова ТВ бившият здравен министър Мирослав Ненков, който коментира проверката, която започна прокуратурата в 13 лечебни заведения.  По думите му това е удобен начин за облагодетелстването на частници за сметка на здравните осигуровки на пациентите. \"Лекарите не са измамници, а схемаджиите. Има шепичка лекари измамници. Схемаджиите са с голямо влияние. Не знам къде е шапката им, но я има\", добави той. \"Трябва да отбележим достойното поведение на директорите на болниците в Русе и Видин, които удържаха на натиска. Само те си знаят какво им е струвало това в личен план, защото насреща имат много безскруполни, безкомпромисни хора\", каза още  Ненков. Той даде и конкретен пример за схемата \"болница в болницата\": \"Сключват договор, че примерно: Ползваме втория етаж на болничното заведение, ползваме апаратурата и цялото обзавеждане на болницата, като плащаме наем от 74 лева. Болницата пере чаршафите и осигурява консумативите, а всички пациенти се преглеждат в болницата в болницата.\"", "date": "2018.04.30", "title": "Мирослав Ненков: Схемаджиите, които правят  \"болница в болница\", си имат шапки"}
{"url": "http://www.faktor.bg/bg/articles/katimerini-dokato-gartsite-se-karat-sas-skopie-za-imeto-se-oformya-osta-sofiya-skopie", "text": "С идването на власт на правителството на (македонския премиер Зоран) Заев, атмосферата на подозрение в отношенията между двете страни изглежда се разсейва и по северната ни граница де факто се оформя ос София-Скопие, пише гръцкият в. \"Катимерини\" в статия, озаглавена \"Сближаването между БЮРМ и София\". Изданието обяснява за Договора за добросъседство и позитивния отклик на Българската патриаршия към искането на \"Македонската\" църква\" да я постави под своя духовен покрив. За предстоящия  24 май са планирани съвместни прояви, а най-впечатляващото е, че на празника на въоръжените сили на България -  6 май, на военния парад в София ще участват и части от армията на Бившата югославска република Македония, се казва още в статията. \"Редица инициативи на новия премиер създават впечатлението, че Бившата югорепублика Македония (БЮРМ) и България \"живеят в съгласие\", каквото и това да означава за чувствителния балкански паритет. България бе страната, която първа призна през 1992 г. новосъздадената държава с нейното конституционно име, но никога не е признавала наличието на \"македонска нация\", твърдейки, че славянският елемент на тази държава е с български корен. София, естествено, не прие изобщо \"македонския език\". А това бе причина, поради която отношенията им бяха пропити от подозрение, като двете страни не можеха да стигнат до съгласие и споразумение до миналата година, когато подписаха договор за добросъседство. Това бе направено от Заев, който предизвика буря от протести в средите на националистите. Този акт не бе единственият, което показва, че Скопие върви към \"прегръдката\" на София, която приветства с добре дошли \"братята\". Подписването на договора бе последвано от позитивния отклик на българската патриаршия към искането на смятаната за схизматична \"македонска църква\" да я постави под своя духовен покрив\", посочва още вестникът. Сега пък, за предстоящия празник на 24 май са планирани съвместни прояви, а най-впечатляващото е, че на празника на въоръжените сили на България, на 6 май, на военния парад в София ще участват и части от армията на БЮРМ, се казва още в статията.", "date": "2018.04.30", "title": "\"Катимерини\": Докато гърците се карат за името, на северната граница се оформя ос София-Скопие"}
{"url": "http://www.faktor.bg/bg/articles/rumanski-evrodeputat-koruptsiyata-e-osnoven-problem-na-balgariya-i-rumaniya", "text": "Има доста политически и популистки мнения на Балканите. България и Румъния не са част от Шенген заради абсолютно несериозни причини. Имаше политици, които казваха, че ако България и Румъния влязат в Шенген, ще има инвазия на българи и румънци в Европа. Манипулация. Лъжа без абсолютно никакво покритие. Това коментира в студиото пред \"България он Еър\" Мариан-Жан Маринеску от Европейската Народна партия. Румънският евродепутат по професия е авиационен инженер. Работи в тази сфера цели 20 години. Вдъхновил го баща му - бивш пилот. През 2007 година прави рязък завой в кариерното си развитие и става евродепутат, но продължава да мечтае за eдинно европейско небе.  Според Маринеску корупцията съществува - особено в Румъния и България. По думите на евродепутата тя нанася огромни щети върху една държава, но трябва да се намерят начини да бъде наказвана. Той коментира и обсъжданото обединение между Румъния и Молдова. \"Не знам защо обединението плаши руснаците. Хората се стремят към по-добър живот и търсят правата си. Руснаците имат определено отношение - Царската империя, СССР. Руската федерация шантажираше Европа чрез доставките на природен газ и други. Обединението на двете държави би било една добра репарация за Бесарабия\", смята евродепутатът. Маринеску е на мнение, че трябва да има ползи за хората от новите технологии.", "date": "2018.04.30", "title": "Румънски евродепутат: Заради лъжи и манипулации България и Румъния все още не са в Шенген"}
{"url": "http://www.faktor.bg/bg/articles/manolova-poiska-olaf-za-dvoynite-standarti-pri-hranite-sas-sedalishte-balgariya", "text": "България постави проблема за двойния стандарт на храните в ЕС. Началото бе трудно - зад нас бяха сто милиона потребители от Източна Европа, но срещу нас - мощни транснационални компании. Това заяви омбудсманът Мая Манолова на форум за двойния стандарт на храните, провеждан в рамките на българското председателство на Съвета на ЕС.  Тя е категорична, че е неприемлило български майки да купуват храни от други държави в Общността, а не от кварталния супермаркет, а те да се окажат с различно качество, изтъкна националният омбудсман в словото си. Манолова даде и друг пример - германският турист в София, когато купува познат продукт, се мръщи на непознатия му вкус, а  българският турист Иван в Берлин купува от познатите марки в по-голямо количество за в къщи. Заради двойния стандарт в Общността има храни с \"прекрасна външност, но измамна същност\", изтъкна националният омбудсман. Манолова предложи да има ОЛАФ за качеството на храните и защо неговата столица да не е София, попита тя.  „Продължавам да настоявам, че трябва да имаме единен контрол от единен европейски орган. Защо той да няма за седалище София? Моята категорична позиция е, че националният вкус трябва да бъде изключен като критерии, когато говорим за търговски марки. Как ще се определя и измерва националният вкус на бебетата? Подкрепям предложението за единна методика, по която да работят контролните органи. Високото ниво на този форум и вашето присъствие е гаранция за това, че няма да има отстъпления и разтакаване. ЕС е показал, че работи за своите граждани. Ще стоим докрай зад каузата за прекратяване на двойните стандарти при храните, защото те нарушават тежко правата на европейските граждани\", бе категорична омбудсманът Мая Манолова. Манолова изтъкна още, че разделението в този случай не е между гражданите в ЕС, а между големите корпоративни интереси и правата на гражданите. „Това е дискриминация и обида за гражданите. Това е нарушение на равнопоставеността, която е основна идея за ЕС. Това е заплаха за бъдещето на ЕС, нарушавайки доверието в институциите и европейските политици. Заплахата „Европа на два стандарта“ съществува, но тя може да бъде преодоляна, има воля за промяна. Благодаря на премиера Бойко Борисов, който прие темата присърце и настоя да бъде включена като приоритетна в рамките на българското председателство“, продължи Манолова.", "date": "2018.04.30", "title": "Манолова поиска ОЛАФ за качеството на храните, със седалище София"}
{"url": "http://www.faktor.bg/bg/articles/galap-dovolnite-ot-zaplashtaneto-na-truda-si-sa-poveche-ot-nedovolnite", "text": "Доволните от заплащането на труда си са повече от недоволните, показва проучване на „Галъп интернешънъл“ в навечерието на празника на труда 1 май. Най-доволни са хората, които имат и най-високо образование. 43 процента от пълнолетните българи твърдят, че работят и са доволни от работата си. Близо 60 на сто от работещите пък казват, че са доволни от шефовете си, а 24 процента отговарят отрицателно.  Според изследването на \"Галъп\", очакванията на българите за безработицата са на ниски нива в сравнение с предходни периоди.  През април 20 процента очакват повишаване на безработицата и това е най-ниската точка от години. В същото време пенсионерите у нас изглеждат в сериозна степен доволни от трудовия си път.  Данните са от последното месечно проучване на \"Галът интернейшънъл\", проведено между 13-ти и 22-ти април, което е независимо от външно финансиране.", "date": "2018.04.30", "title": "\"Галъп\": Доволните от заплащането на труда си са повече от недоволните"}
{"url": "http://www.faktor.bg/bg/articles/izhvarlyat-emiliyan-stanev-i-feyletonite-na-aleko-ot-programite-po-literatura", "text": "Фейлетоните на Алеко Константинов и целият Емилиян Станев ще бъдат изхвърлени от учебниците по български език и литература. Това става ясно от новите  , които Министерството на образованието и науката публикува за обсъждане. Промените касаят основно 11-и и 12-и клас. А дали ще останат в този вид - зависи от мнението на експерти, учители и родители, които ще имат възможност да се включат в обсъждането. Вместо публицистиката на Щастливеца, в 11-и клас ще се изучава неговият “Бай Ганьо на гости”, а Емилиян Станев изпада като задължителен автор изобщо от образователната програма за средните училища. Запазва се, както досега, изучаването в последните две години в клас само на български автори.  Някои от досегашните текстове са орязани за сметка на нови произведения на съвременни автори като Виктор Пасков и Борис Христов.  Съществена разлика с досегашните програми е изоставянето на хронологичния принцип на изучаване на творбите. Те са групирани на тематичен принцип: любов, вяра и надежда, труд, природа, смърт, род и родно, памет, власт, насилие и др..  Тази промяна се налага заради новия закон и въвеждането на втори гимназиален етап, обясниха от просветното ведомство, цитирани от \"Труд\". Поемата “Септември” на Гео Милев вече няма да се изучава, както досега в 12-и клас, а в 10-и. В 11-и клас пък като непознат автор се въведе Никола Фурнаджиев със “Сватба”. Причината е да се обслужи тематичният принцип при подбора на автори и произведения. От Министерството на образованието посочиха, че за да няма реакции срещу отпадането на автори и произведения, учителите ще имат право сами да подбират допълнителни текстове. Преподавателите обаче са на мнение, че и сега часовете не стигат за всичко, още повече за допълнителна литература. Освен това те са на мнение, че новият принцип на изучаване – тематичен вместо хронологичен, ще затрудни и обърка учениците.  Промяната в момента е обект на дискусии в МОН.  Според експерти на ведомството новият принцип е бил единодушно приет от всички присъствали на изработването на подход и подбор на тестове.  Преподаватели от СУ „Св. Климент Охридски”: Тематичният принцип е по-добрият вариант Тематичният принцип е по-добрият вариант от хронологичния принцип, смятат преподаватели по педагогика от академичните среди. Подредбата в тематичния предпоставя отнасянето на различни произведения към една тема. Така погледът в образователния процес е в по-мащабен, а учениците ще могат да обхванат процеси не само от българската литература, но и от европейската.  “Преди години се направи опит тематичното проблемно организиране да бъде наложено в кандидат-студентския изпит с около 15 тематични ядра. Така в продължение на три години кандидат-студентската концепция по български език и литература беше организирана по теми, но тъй като в училищата не се работеше по този начин, бъдещите първокурсници бяха затруднени”, обясниха пред “Труд” преподаватели от СУ “Св. Климент Охридски”.  Именно това е причината и концепцията на кандидат-студентския изпит да се върне на изходна позиция – водената от хронологичния принцип. Опасенията, които специалистите изпитват, са свързани с адаптацията на учителите по новия предложен от МОН метод.  Мотивите са, че много от учителите са свикнали на един тип на обучение и новият може да доведе първоначално до объркване “Фейлетоните винаги са се приемали много трудно в училище. Учениците изпитват трудности при четенето и разбирането им, но смятаме, че те са нужни от гледна точка на това да се онагледи авторовата критична гледна точка към обществото.  Хубаво е всяко общество да има подобно критичен глас, а това в случая е публицистичният глас на фейлетониста”, настояват специалистите, но уточняват, че ролята на учителя в момента е крайно значителна.  В 11-и клас 40% за нови знания и упражнения В учебната програма, предложена от МОН, часовете по български език и литература в 11-и клас са 108: 54 часа за български език и 54 часа за литература.  От министерството посочват за препоръчително учителите да разпределят часовете си така, че близо 40% от занятията да са посветени на нови знания и упражнение, а останалите за преговор, обобщение, контролни и класни работи. По отношение на оценяването срочните и годишните оценки на учениците ще са формирани от по 20% от контролни работи и работа в клас.  Текущите оценки, устните и писмени изпитвания ще носят 60% за годишните ученически бележки. В 12-и клас МОН разпределя по равно часовете по БЕЛ В учебната програма за 2018/2019 година Министерството на образованието и науката предлага в 12-и клас да са заложени 93 часа по БЕЛ (български език и литература). От тях 46,5 ще са насочени за занятия по български език и също толкова по литература.  Препоръчителното разпределение на часовете по литература е подобно на подялбата в 11-и клас, а именно: близо 40% от тях да са заделени за нови знания и за упражнения. Оценяването на бъдещите зрелостници в клас е огледално на единадесетокласниците, при което оценката се формира главно от текущите оценки от устни и писмени изпитвания (60%), а по 20% за оценки от контролни и класни работи, както и от работа в часовете.", "date": "2018.04.30", "title": "Отпадат Алеко и Емилиян Станев, влизат Борис Христов и Виктор Пасков в програмите по литература?"}
{"url": "http://www.faktor.bg/bg/articles/roditelite-na-zaginalite-v-misii-voennosluzheshti-mozhe-skoro-da-poluchavat-nasledstvena-pensiya", "text": "15 години след трагедията в Кербала, когато на Рождество загинаха български военни, депутатите приеха на първо четене промени в Кодекса за социално осигуряване, които ще дадат право на родителите на загиналите в мисии зад граница да получават наследствена пенсия. Сега наследствената пенсия вземат родители на загинали наборници, но не и онези, чиито синове са участвали на места с бойни конфликти в съвременната история. Новият регламент засяга и родителите на загиналите 10 български военни в Камбоджа в началото на 90-те Идеята за отпускането на пенсия е на Иванка Петрова - майка на загиналия в Кербала Антон Петров. Първото си писмо е изпратила преди 10 години.  Всички обаче са й обяснявали, че не може да бъде направена подобна промяна. „Не мога да си го обясня, защото досега никой не ни обърна внимание. Нашите момчета може би бяха кръвният данък, който България трябваше да плати, за да влезе в структурите на НАТО и да бъдем приети в ЕС. Оттам насетне всички бяхме забравени“, сподели пред БНР Петрова. Родителите на загиналите военни са възрастни хора и ще използват средствата за лични нужди, категорична е тя. „Доколкото знам, ще бъде 150% върху социалната пенсия, което са някъде около 100 и няколко лева. Още от първите писма, които пиша, казвах, че не искаме милиони, а нещо символично и да знаем, че държавата е зад гърба ни по някакъв начин.\" И майката на убития Николай Саръев - Надежда, се надява одобрението на депутатите да донесе финансова помощ за нея. От няколко години тя също е вдовица. След 43 години като учителка, тя се надява допълнението към пенсията й да помогне с текущите разходи. Тя определя подкрепата на служещите и командира на бригадата за бързо реагиране през последните 14 години като „много по-добра подкрепа и сила, отколкото някакви си мижави пари.  Истината за Кербала излезе на 10-годишнината. Дотогава се мълчеше!“ Според предварителната оценка на въздействие на законопроекта, ще са необходими 55 589 лева годишно, при условие че всичките 23-ма загинали в мисии военнослужещи са офицери и имат живи родители. Промените са предложени от БСП, ГЕРБ и група депутати, но бяха подкрепени в края на март с голямо мнозинство на първо четене в парламента. Министерството на труда и социалната политика обаче препоръчва текстовете между двете четения да бъдат преработени, за да не се оправдават притесненията на депутати и експерти, че това може да доведе до искания за нови изключения. До този момент нито ГЕРБ, нито БСП са направили предложение за прецизиране на текстовете, казват депутатите от военната комисия Петър Витанов и Константин Попов.  И двамата са категорични обаче, че за родителите на военнослужещите, загинали за страната, може да се направи законодателен компромис.Константин Попов от ГЕРБ заяви: „Ние не можем да поправим грешките преди това, но можем да избегнем грешката, която са допуснали нашите предшественици в Народното събрание. Смятаме, че това, което правим, е справедливо и точно.“ Петър Витанов БСП допълни: „Радвам се че намираме консенсус не само с колегите от ГЕРБ, а с всички парламентарно представени партии, мисля без ДПС. До 30-и имаме право на законодателни промени между първо и второ четене. Предполагам в началото на следващия месец ще влезе в зала за второ четене. Смятам че единодушието е характерно именно за предложения и каузи, по които няма съмнение за тяхната справедливост.“", "date": "2018.04.30", "title": "Родителите на загиналите в мисии военнослужещи може скоро да получават наследствена пенсия"}
{"url": "http://www.faktor.bg/bg/articles/arestuvaha-kmet-na-starozagorsko-selo-nabiral-prostitutki", "text": "Кметът на старозагорското село Тъжа Цвятко Балабуров и още осем души са били задържани за набиране на проститутки.  Лидер на групата бил кметът, за когото това не е първо подобно провинение, съобщава \"24 часа\". През 2015-та година срещу него е внесен обвинителен акт в специализирания съд за същото престъпление. Групата на Балабуров е била разбита на 27 април при съвместна акция на ГДБОП и специализираната прокуратура. Момичетата били набирани чрез обяви за работа като сервитьорки, компаньонки и танцьорки. На тях им били предоставени високолихвени кредити, които те впоследствие не можели да върнат и се принуждавали да предлагат и секс услуги. За 1 час клиентите плащали 60 лв., а за половин час - 40 лева, като по желание на допълнителни екстри се плащала по-висока сума.  Групата държала и заведение \"Бар 10\" в центъра на София, където сервитьорите също предлагали сексуални услуги. До бара имало и къща. Момичетата, които работели за групата били 20. Няма данни срещу тях да е упражнявано насилие, съобщи наблюдаващия прокурор от специализираната прокуратура - Силвия Соколова. Повечето от тях били разпитани като свидетели, някои вече и пред съдия. Според зам.-шефа на ГДБОП Стоян Темелакиев бандата била наблюдавана от началото на 2017 г., когато била получена информация с какво се занимава. Днес специализираната прокуратура ще поиска арест за 7 от членовете на бандата, а двама са пуснати срещу парична гаранция.  Функциите на членовете на бандата били строго разпределени. Едни се занимавали с транспортирането на момичетата, други - със събирането на момичетата, трети - с тяхната охрана. Балабуров имал и дясна ръка, който движел основно бизнеса.", "date": "2018.04.30", "title": "Арестуваха кмет на старозагорско село, въртял бизнес с проститутки"}
{"url": "http://www.faktor.bg/bg/articles/spipaha-v-germaniya-izdirvan-za-brutalen-obir-v-burgas", "text": "Издирван за брутален грабеж над жена в Бургас преди 3 г. е открит и задържан  в Германия, съобщават от Бургаската апелативна прокуратура, цитиран от \"24 часа\". 40-годишният Сали С. е предаден на българските власти по издадена за него Европейска заповед за арест. Днес окръжният съд му наложи постоянна мярка за неотклонение \"задържане под стража\". Мургавият арестант  е обвинен за това, че на 9 ноември, 2014 г., до спирката на Военна болница, нападнал и ограбил жена. Бандитът я блъснал в гръб и силно натиснал рамото й с крак, причинявайки счупване на дясната раменна кост. Сали задигнал дамска чанта с 25 лв. , лични документи и дебитна карта, а пострадалата с месеци лекувала травмата си. Според държавното обвинение при извършения грабеж е причинена средна телесна повреда. Сали С. е бил привлечен като обвиняем задочно,  тъй като успява да се укрие след грабежа. През 2015 г. е обявен за общодържавно издирване,  през същата година за него е издадена и Европейска заповед за арест (ЕЗА). Сали С. е задържан на територията на Република Германия и е предаден на българските власти. Според прокурора е налице обосновано предположение за това, че той е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши ново престъпление, ако не му бъде приложена най-тежката мярка за неотклонение.", "date": "2018.04.30", "title": "Спипаха в Германия издирван за брутален обир в Бургас"}
{"url": "http://www.faktor.bg/bg/articles/obshtestvo/iskat-da-otklonyat-avtomagistrala-struma-zaradi-rimskoto-selishte-kray-pokrovnik", "text": "Разкритото край благоевградското село Покровник късноантично римско селище е от V-VI век, но са открити следи от живот от II-III век. Това каза директорът на Националния археологически институт към БАН  доц. Людмил Вагалински за предаването „Хоризонт до обед“ на БНР. Той отбеляза, че селището е било разкрито заради финансирането за строежа на АМ „Струма“: „Ако не беше магистралата, нямаше да можем да го проучим, макар и частично, нямаше да знаем нищо за него. Работим само в рамките на самата магистрала, такива са правилата. То е по-голямо и излиза извън сервитута. Колко по голямо, е въпрос на бъдещи изследвания“. Надпис, известен още от 1865 година,  споменава съществуването на селище от този период от ­­­­III век на приблизително същото място, но археолозите не са категорични дали става дума за новоразкритото. Самият комплекс в рамките на магистралата съдържа отделни части от вилен комплекс – периферия на селището. Разкрита е гробница-мавзолей с два гроба, единият ограбен в античността, останки от църква от края на четвърти век, дребни монети, керамични съдове и пещи за съдове. Жители на село Покровник и много общественици у нас и в чужбина се обявиха против построяването на автомагистрала върху обекта.  Вагалински сподели, че преместването на трасето е почти невъзможно, защото изграждането на магистралата е напреднало, но вероятно е възможно селището да остане мост. \"Министерство на културата е ведомството, което трябва да поеме топката\", допълни Вагалински. Даниел Димов който живее в Германия, администратор на Фейсбук страницата в защита на обекта, е категоричен, че:   „Планирано е на мястото на разкопките да бъде продължена автомагистрала \"Струма\", което значи, че тези сгради и цялото място ще изчезнат. Към момента археолозите имат някаква дата, до която трябва да са свършили работа и всичко ценно да е изнесено, но аз мисля, че това не бива да го допускаме. По-скоро трябва тези неща да бъдат идентифицирани и да им се даде дата – към момента се датира към четвърти век – и да си останат на място, за да може това да се посещава след няколко години. Според мен, това не трябва да бъде регионално, засяга цяла България, тъй като е част от история, култура. Не съм експерт по строенето на магистрали, ясно ми е, че алтернативен маршрут би струвал повече на държавата, но бих им казал да сложат на везните двете неща – разходите за алтернативния маршрут и историята и културата на Европа, защото се води, че селището е било обитавано от римляните“. Димов се консултира се с различни активисти, които имат опит в онлайн петициите, за да може акцията да има реален успех.", "date": "2018.04.30", "title": "Искат да отклонят автомагистрала \"Струма\" заради римското селище край Покровник"}
{"url": "http://www.faktor.bg/bg/articles/politika/hlyab-i-pasti/golyamata-drama-na-kremal-i-putin-nyama-ruska-natsiya", "text": "Александър Йорданов  „Трагедията на Русия и на руския народ – пише Пол Гобъл, е в това, че руската държава се превърна в империя преди руснаците да станат нация.” Вярно наблюдение. Русия не става национална държава, както нормалните държави на Запад. Или както България, например. Тя няма свое национално възраждане. Тя продължава да съществува като ДЪРЖАВНА НАЦИЯ, изградена отгоре надолу. Руснаците продължават да възприемат себе си като поданици, а не като граждани. Всички империи преживяват периоди на разцвет и упадък. „Разцветът” на Руската империя отне свободата на много народи, затова и разпадането ѝ срещна всеобщо одобрение. И докато Волен Сидеров напразно чака да се разпадне ЕС и НАТО, то бяхме живи да видим как се разпадна Съветския съюз. И аз и Сидеров ще си отидем от този свят, но ЕС и НАТО ще си останат. Защо? Защото ЕС и НАТО не са империи. Само че аз разбирам това, а Сидеров – не схваща. И вярва в приказките на Путин, който иска Русия да си върне съветското и имперското „величие”, без да разбира, че точно този ѝ мерак е  След закономерен упадък империи като Испанската, Австрийската и Османската родиха своите нации върху сравнително неголеми територии. Болшевишкият преврат от 1917 г. спря възможността да се формира руска нация. СССР продължи имперската традиция. Днес върху територията на Руската федерация живеят десетки различни народи, но те не формират единна нация. Съветската власт, въпреки масовите репресии, асимилация и агитация, не успя да превърне тези народи в нация. В резултат от комунистическото безумие голяма част от населението на СССР загуби своята народностна и етническа идентичност. Тогава бе измислен т. нар. „съветски човек”. Но що за птица бе той и къде изчезна? Български човек обаче си има, нали? Както си ни е имало и когато и ние сме били империя, и когато сме нямали своя държава Защо ни има? Защото сме станали нация. Защото сме имали национално Възраждане! Днес в Руската федерация има много етноси. Но няма нация. Затова и се появи и понятието заместител – „руска цивилизация”. Чрез него се прави смешен опит Русия да се сравнява не с отделни държави, а с цялата западна цивилизация. Едва в края на 2016 г. президентът Владимир Путин разпореди да се напише „Закон за руската нация”. През март миналата година ръководителят на работната група акад. Тишков заяви, че „обществото ни не е подготвено за възприемането на такова понятие като единна нация, обединяваща всички националности”. Като резултат наименованието на закона бе изменено по следния начин: „За единството на руската нация и управлението на междунационалните отношения”. Днес   Има партия „Единна Русия”, но няма единна руска нация. Национализмът в Русия се спуска като партийна директива от Кремъл, налага се чрез пропагандата, чрез „закон” и чрез образователната система. Той сее омраза към други държави и народи – главно към успелите държави и народи. Руснакът ги мрази, защото сам не може да успее, не може да се ориентира. А и руските политици се грижат да е в постоянно ошашавено положение.Така от лятото на 1939 г. до лятото на 1941 г. „съветският човек” е трябвало да прави мили очи на Адолф Хитлер и германците, а от лятото на 1941 г. до лятото на 1945 г. да мрази същия Хитлер и германците. След войната Сталин реши да си „произведе” свои германци и създаде цяла държава–лаборатория за тази цел –ГДР. Провалът бе неизбежен. Обединението на Германия съвпадна с разединението на Съветския съюз. Днес от Кремъл казват да се „фили” Ердоган, макар руснакът цял живот да е учил, че Турция е основен негов враг, защото е завладяла изхода към „топлите морета” и така е затапила в сняг, студ и мраз Русия. Но Ердоган също е маниак. И на него империя му се привижда. Отстрани двамата с Путин изглеждат като в приказката за гърнето и похлупака. До оня ден Кремъл втълпяваше, че Тръмп е „наш човек”, а днес обратното – Тръмп стана враг и руснакът трябва да го мрази. И защо да го мрази? Всъщност   Но не смее да каже това открито. Затова плюе Тръмп, който пък се усмихва и си драска на воля в Туитър. И като свободен човек прие в обятията си Меркел и Макрон, прати „умните ракети” да изтеглят ушите на Асад и дори сви набързо като „тофу бал” Ким Чен Ун. („Тофу бал” е севернокорейско народно ястие –тофу пълнено с ориз. Продава се и на улицата.) Руснаците са ошашавени. Десетилетия строяха комунизъм и за интернационализъм бълнуваха, а накрая излезе, че капитализмът ги е победил, а национализмът е завладял умовете им. Руснаците мразят САЩ и Европа, но отвори ли им се парашута – бягат в САЩ и Европа. Казват, че не им пукало от санкциите, но изпаднаха дотам, че да курдисат Румен Радев да говори за свалянето им. Ето и сега го викат в Москва на инструктаж..Чудят се къде да дянат Башар Асад. Широка е Русия – има къде. И тръпнат в очакване дали Тръмп ще здрависа някога техния Путин на килимчето пред Белия дом. Но така е. Като няма нация е така.", "date": "2018.04.30", "title": "Голямата драма на Кремъл и Путин – няма руска нация"}
{"url": "http://www.faktor.bg/bg/articles/protestite-v-armeniya-prodalzhavat-iskat-za-premier-deputat-ot-opozitsiyata", "text": "Хиляди хора се събраха снощи на площада на Републиката в Ереван. Демонстрантите настояват техният лидер - депутатът от опозицията Никол Пашиян, да бъде избран за премиер.  Утре парламентът трябва да избере нов министър-председател, след като миналата седмица бившият премиер Серж Саркасиян подаде оставка. Избирането му за премиер предизвика вълна от недоволство в Армения. Вчера Никол Пашиян се срещна с президента. Засега кандидатурата на лидера на демонтранстите е единствената за премиерския пост.", "date": "2018.04.30", "title": "Протестите в Армения продължават"}
{"url": "http://www.faktor.bg/bg/articles/britanskiyat-vatreshen-ministar-podade-ostavka-zaradi-skandal-s-migranti", "text": "Британският вътрешен министър подаде оставка заради скандал с депортирани мигранти.  През последните две седмици Амбър Ръд беше подложена на критики след разкритието, че нейните служби са имали набелязан брой нелегални мигранти, които трябва да експулсират годишно, съобщава БНТ. Пред парламентарна комисия министърката отрече да е знаела за съществуването на подобен план. Ръд беше от най-приближените хора на премиера Тереза Мей. Оставката става четири дни преди местните избори, които са определяни като тест за доверие към правителството.", "date": "2018.04.30", "title": "Скандал с мигранти взе главата на британския вътрешен министър"}
{"url": "http://www.faktor.bg/bg/articles/rumyana-arnaudova-1", "text": "Ние сме установили съществуването на системен проблем в болничните заведения, затова главният прокурор разпореди такава проверка. Чрез наказателните производства ще се опитаме да пресечем тази престъпна дейност, която има користни намерения. Това обяви в студиото на Нова ТВ говорителят на главния прокурор Румяна Арнаудова. Нецелесъобрано сключени договори – за това престъпление сме събрали данни. Ще бъдат изследвани всички договори, защото освен незаконосъобразни договори е възможно да са сключени неизгодни сделки. Ще се изследват и лицата, дали разрешение за сключването им. Ще бъдат повдигнати обвинения на онези ръководители, които са извършили престъплението, категорична бе Арнаудова. По думите и моделът „болница в болницата“ е бил разкрит още в болницата във ВМА, а в последствие и в болницата във Враца. Сключване на договори между общинските и частни лечебни заведения, като услугите се изпълняват единствено в частните болници. Това бе установено в 13 болници, които ще бъдат много щателно разследвани. Защото докато държавните болници са пред фалит, частните болници печелят огромни пари. Но в същото време здравните услуги и лечението на пациентите не се е подобрили, обясни още Румяна Арнаудова. Този порочен модел има гръб в държавата. Не зная къде си имат шапка тези хора, но си имат шапка. Това пък обяви бившият здравен министър Мирослав Ненков, визирайки шефовете на здравните заведения, които са сключвали подобни незаконосъобразни договори, а не изключено и други съмнителни сделки.", "date": "2018.04.30", "title": "Румяна Арнаудова: Целта на проверката в лечебните заведения е да разбием модела \"болница в болница\""}
{"url": "http://www.faktor.bg/bg/articles/irak-osadi-na-dozhivoten-zatvor-19-ruskini-prisaedinili-se-kam-dzhihadistite", "text": "Централният наказателен съд в Багдад, който се занимава с дела за тероризъм, осъди вчера на доживотен затвор 19 рускини, присъединили се към джихадистката групировка \"Ислямска държава\" в Ирак, предаде Франс прес, като се позова на съдебен източник.  Всички тези жени бяха признати на първа инстанция за виновни по обвинения, че са се присъединили и са подкрепяли ИД, каза председателят на съда при обявяване на присъдата. Освен 19-те рускини, същата присъда за същите деяния получиха шест азербайджанки и четири гражданки на Таджикистан. Жените, които имат право да обжалват присъдите, влязоха в съда един по един облечени в черни забрадки и розови блузи, повечето от които бяха придружени от техните деца. Те се обърнаха към съда чрез преводач, професор по руски език в университета в Багдад, нает от посолството за процеса. \"Не знаех, че сме в Ирак. Заминах със съпруга и децата си да живеем в Турция, а после изведнъж установих, че всъщност съм в Ирак\", каза една от подсъдимите. Този аргумент повториха и останалите жени. \"Ще се свържем с родителите, за да ги информираме за присъдата\", каза руски дипломат пред АФП.", "date": "2018.04.30", "title": "Ирак осъди на доживот 19 рускини за джихадизъм"}
