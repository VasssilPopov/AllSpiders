{"url": "https://www.faktor.bg/bg/articles/novini/balgariya/yoncheva-byasna-na-anton-todorov-za-razkritiyata-mu-che-kata-imoti-za-1-2-mln-lv", "text": "“Не искам да коментирам Антон Тодоров, нито го слушам, нито го чета. Подала съм декларация и от нея се вижда за какво става въпрос”. Това заяви Елена Йончева пред 24 часа по повод разкритията на политолога в ТВ Европа. Водещият показа документи, според които червената депутатка е придобила имоти за 1,2 млн. лв. Тя е описала три апартамента - един, който е купила за 10 хиляди лева през 1986 г., и други два, заедно с гараж и магазин, придобити през 2006 г., срещу които няма сума.  “Става въпрос за апартаменти в блок, който е построен на мястото на къщата на дядо ми в “Красно село”. Това е къщата, в която е роден баща ми, в която се родих и аз. Дадохме я на фирма, която я събори и на нейно място построи блок, в който бяхме обезвъзмездени и аз, и майка ми, и брат ми”, обясни депутатката. В момента журналистката живеела под наем в “Драгалевци”, тъй като нейният апартамент не е приспособен за отглеждане на дете и куче. Йончева разказа още, че в живота си е взимала кредит само 2 пъти. Преди 10-ина години си купила къща в “Бояна” срещу ипотечен кредит в ДСК. Взела и потребителски от същата банка, за да я ремонтира и обзаведе. “След това обаче не можех да си изплащам кредита, затова продадох къщата и върнах всичките си задължения към ДСК”, обясни тя. А с остатъка от парите от продажбата на къщата си купила обявените гори в Панчарево и Горубляне.  “Ако са дали на Тодоров заповед да стреля по мен, какво да направя аз? Но как може един човек да клевети по този начин. Осъдих и Бойко Борисов, и ГЕРБ. Сега трябва да съдя за клевета всички един по един ли?”, попита Елена Йончева. Има си декларация и ако органите намерят нещо нередно, да предприемат мерки, допълни тя. По повод новите твърдения на Тодоров за офшорки и фирми, свързани с КТБ, Йончева бе категорична: “За всичко има документи”.  “Пак ще кажа - става въпрос за производство на филми и за закупуване на техника. Имам договор и той не е фиктивен. Това е съвместно дружество, което е регистрирано в България, данъците са плащани тук, сметката е открита в българска банка. Има БНБ, ДАНС, финансов контрол, които гледат в тези сметки да няма нечисти пари. На всеки 3 месеца сме пращали отчети до БНБ, плащан е ДДС, данъци. Техниката е закупена, филмите са произведени. Не зная какво друго да кажа. Колкото повече говоря, все едно се оправдавам, а няма за какво”, коментира Йончева.  И разказа, че става въпрос за 7 документални филма, които не само са произведени, но и са излъчени. Филмите са за Сирия - две седмици бяхме в обсадения град, в Алепо, стреляха по нас в ефир, много трудно намерих оператор да дойде с мен там, разказа журналистката. Правила е филми и в Украйна, пак в тежки условия. След това в Турция по време на протестите, където я улучили с гумен куршум в крака. “Човек, който прави такива теми, ще тръгне да прави далавери ли”, попита Йончева. “Ако човек иска да пере пари, вероятно има много други начини. А и за какво пране на пари става дума, след като имам договор, преводът е по банков път, банката се наблюдава от всички и е произведен продукт за договора ми”, допълни тя. И обясни,че ако Тв 7 не била спряла, вероятно щяла да продължи да работи.", "date": "2019.02.03", "title": "Йончева бясна на Антон Тодоров за разкритията му, че къта имоти за 1,2 млн. лв."}
{"url": "https://www.faktor.bg/bg/articles/novini/svyat/tereza-mey-predlozhi-okonchatelna-data-za-brekzit", "text": "Британският премиер Тереза Мей остава решена Брекзитът да настъпи на предвидената дата 29 март и да получи отстъпки от ЕС по условията на раздялата въпреки категоричния отказ на Брюксел да предоговаря споразумението, предаде Франс прес. \"Решена съм Брекзитът да се осъществи, и то навреме - на 29 март 2019 г.\", пише Мей в статия, публикувана във в. \"Сънди телеграф\". Така Мей отхвърли възможността от отлагане на Брекзита, което бе предложено от някои британски политически представители, включително външния министър Джереми Хънт и търговския министър Лиъм Фокс, за да има време за приемането на нормативните актове за осъществяването на Брекзита. Мей също заяви, че иска да намери \"прагматично решение\" за Брекзита, което да получи подкрепата на мнозинството депутати, след като в средата на януари Камарата на общините отхвърли с огромно мнозинство сключеното през ноември с ЕС споразумение по напускането на Великобритания. Във вторник депутатите приеха внесена от консерватора Греъм Брейди и подкрепяна от правителството поправка, която иска алтернативни варианти на спорния \"предпазен механизъм\" за избягване на връщането на твърда граница между британската провинция Северна Ирландия и Република Ирландия. След това гласуване Тереза Мей каза, че иска да възобнови преговорите с ЕС, въпреки че европейците до момента твърдо отказват това. \"Когато отида отново в Брюксел, ще се боря за Великобритания и Северна Ирландия, ще съм въоръжена с нов мандат, с нови идеи и подновена решимост за договаряне на прагматично решение за Брекзита. Това ми е възложил парламентът\", пише Мей.", "date": "2019.02.03", "title": "Тереза Мей предложи окончателна дата за Брекзит"}
{"url": "https://www.faktor.bg/bg/articles/novini/svyat/putin-shte-krepi-maduro-do-posledno-eto-zashto", "text": "За Владимир Путин Мадуро олицетворява Янукович, Кастро и Алиенде в едно. Кремъл ще подкрепя режима във Венецуела до последно, независимо какви ще са последствията за Русия, твърди в коментара си руският журналист Константин Егерт пред Дойче Веле. И отново мистериозни самолети, отново Персийски залив, отново много пари. Нещо подобно се случи и преди пет години, когато според няколко уебсайта за проследяване на въздушния трафик самолетът на Виктор Янукович, малко преди позорното му бягство от Киев, отлетя към Обединените арабски емирства, за да да достави нещо очевидно много ценно. Истината е, че колкото са по-големи разстоянията, толкова по-големи стават руските самолети и политическите залози. Ако Москва наистина помага на венецуелския диктатор Николас Мадуро да изнася и продава златните резерви на страната, това много бързо може да доведе до нов конфликт със САЩ. Мадуро не е Янукович (поне засега), а Украйна, която Вашингтон споменава спорадично, не е Венецуела. В нашето политически коректно време не е обичайно да се говори за доктрината \"Монро\"*, но специалното внимание на Съединените щати към това, което се случва в Централна и Южна Америка, е неоспорим факт. За елита във Вашингтон, ситуацията във Венецуела, е продължение на историческата конфронтация с левите режими, подкрепяни от Москва, която датира от 1959 г, т. е. от завземането на властта в Куба от комунистите, водени от Фидел Кастро. И двамата настоящи съветници на президента на САЩ - по въпросите на националната сигурност Джон Болтън и държавният секретар Майк Помпео - се превръщат в “ястреби”, когато става въпрос за авторитарни режими като тези във  Венецуела, Иран и Китай. Те със сигурност няма да оставят Мадуро на мира. Освен това през следващите дни държавите от Европейския съюз постепенно ще трябва да признаят Хуан Гуайдо за временно изпълняващ длъжността президент. Тогава обединеният западен фронт анти-Мадуро ще стане реалност. Путин обаче няма да отстъпи. Многомилиардната инвестиция в петролната индустрия на една бедна страна е важна, ала не и единствена причина за това. Руският президент - пламенен поддръжник на монетаризма и противник на печатането на пари с цел решаване на социални и политически проблеми, отдавна ще да е наясно до какво води инфлационната политика на Мадуро. Но дори и господарят на Кремъл трябва да разбере, че никое ЦРУ не би могло да „изнасили” венецуелската икономика, така както го направиха Уго Чавес и неговите наследници. Парите, инвестирани от Роснефт в петролни проекти, никога няма да се изплатят. Ако някой някога е успял да се облагодетелства за своя сметка покрай венецуелските “командири”, така да бъде. Защото ако (и това става все по-вероятно) режимът във Венецуела падне, тогава Роснефт бързо ще бъде заменен от някой ExxonMobil. Единствената възможност за спасяване едновременно както на венецуелската икономика, така и на режима на Мадуро, е да се назначи Антон Силуанов за вицепрезидент на страната и да се освободи от затвора Алексей Улюкаев, за да оглави след това в Каракас в министерството на финансите. Докато това не се случи - а то няма как да се случи - Мадуро ще продължи да води Венецуела към икономически крах. Въпреки това Москва няма да се отвърне от нея. В крайна сметка, още от изпращането на руските военновъздушни сили на помощ на Башар Асад през есента на 2015 г. Путин се смята за главен борец в света срещу политиката на Вашингтон за смяна на авторитарните режими. Преживял два Майдана в Украйна и \"Революцията на розите\" в Грузия, той реши никога повече да не се предава на американските \"демократи\". Близката победа в Сирия трябваше да го убеди, че това е правилната политика. А сега за него е много важно да докаже отново: \"Кремъл не изоставя приятелите си\". Сигурен съм, че тайните телефонни линии между Москва и Каракас са се нажежили от съвета: \"Не се предавай, Николас! Ако е необходимо, смажете ги с танкове! Нали ви осигурихме с Т-72? Виктор се уплаши в Киев и сега той живее във вила близо до Москва. Николас, и ти ли искаш половин година да гледаш снега през прозореца? Ако не искаш, действай с всички средства.\" За последен път Москва влезе в пряка конфронтация с Вашингтон в началото на 1970-те години, когато Леонид Брежнев се опита да превърне Чили във втора Куба, а от президента социалист и довереник на КГБ Салвадор Алиенде - в новия Фидел Кастро. След това САЩ помогнаха на чилийските военни, водени от генерал Аугусто Пиночет, да свалят Алиенде. Към днешна дата режимът на Путин, който сам е изолиран и санкциониран, се противопоставя на Вашингтон без да има и една десета от ресурсите и световното влияние на Съветския съюз. Сирийските победители не познават пътя назад. А за повечето руснаци това, което се случва във Венецуела, е \"конфликт в една далечна страна между хора, за които не знаем нищо\". Мисля, че няма да останат за дълго в неведение.", "date": "2019.02.03", "title": "Путин ще крепи Мадуро до последно. Ето защо"}
{"url": "https://www.faktor.bg/bg/articles/novini/balgariya/advokat-greta-ganeva-yoncheva-ni-probutva-zapisi-i-dokumenti-koito-ne-dokazvat-vina-na-banov", "text": "„Корупцията представлява много сложен фактически състав. Затова и  антикорупционните действия не могат да бъдат проста работа! От записите, които  бяха представени, се чуват откъслечни изречения, но аз, като юрист, не бих  могла да изведа самостоятелни изводи само въз основа на тези записи и на защитната  линия на поведение, която в последствие изрази министърът в общественото пространство. За да се говори конкретно, трябва да има и конкретни факти, които  да бъдат представени от страна на този, който обвинява“.  Това каза за БНР адвокат Грета Ганева - специалист в сферата на обществените поръчки,  която коментира пред БНР документите, свързани със  защитната теза на министъра на културата Боил Банов, обвинен от БСП, че не е защитил държавния интерес в изпълнението на проекта за ремонт на Ларгото.  „От първоинстанционния съд, от  мотивната част на постановеното решение, става ясно, че съдията, след като е  направил задълбочен фактически анализ, се е позовал на документи, които имат сила,  която обвързва съда. Действително, касае се за спирания, според съдебния състав.  Има такива спирания през 2015 година и действително те са били 5 на брой\". Съдът е постановил, че работата  е била завършена в срок, но закъснението за приемането ѝ е от страна на възложителя, поради  което не може да бъде вменено като отговорност и в тежест на изпълнителя. Поради това е отхвърлен и предявеният от министерството иск\", обясни тя.   „Днес чух новото изявление на госпожа Йончева пред друга национална медия. Твърди, че от доклад на Агенцията за обществените поръчки става ясно, че през 2015 година са били издадени два акта за спиране, а се констатира, на по-късен етап, че всъщност е  имало пет такива. Това разминаване, според госпожа Йончева, е индикация, че на по-късен етап са били създадени други три, които вероятно са онези,  за които се говори в записа. Може би за слушателите, които не са се  задълбочавали, изглежда достоверно, но, след като прочетох съдебното решение от спора между Министерство на правосъдието и изпълнителя, става ясно, че тези пет спирания са във връзка с 5 различни обстоятелства и само 2 касаят непредвидени обстоятелства - необходимост от допълнителни археологически проучвания и неприключили археологически проучвания\", обясни Ганева. \"Всички останали са по обективни  причини, но не са свързани с непредвидени обстоятелства. Докладът на Агенцията  за обществени поръчки, на който се позовава госпожа Йончева в днешното си  изявление, в който са посочени само два акта за спиране, е във връзка с друга  процедура - договор за допълнителни дейности.  При тази процедура, обичайно, се сключва  договор с изпълнителя, на който вече са възложени същинските работи по основния  договор. В тази процедура, очевидно, другите три акта за спиране са били неотносими, поради което е било естествено те да не бъдат включени в искането на Министерство на правосъдието, отправено към Агенцията за обществени поръчки и  затова те изобщо не са ги изглеждали. Най-вероятно тези два акта за спиране са били именно във връзка с тази процедура. Може би е било добре екипът на госпожа Йончева да се задълбочи повече в това какви са дейностите, които са били извършени във връзка с изпълнението на обществената поръчка, за която те говорят и какви са дейностите, за които е сключен допълнителен договор за  допълнителни дейности“, каза още юристът.  Според Ганева, екипът на  Йончева е трябвало да извърши проверка дали държавата не е платила повторно за изпълнение на вече платени и приети дейности. Контролът по отношение на държавния интерес има нужда да бъде уреден в момента допълнително\", смята тя.  „Вътрешният контрол е свързан с  Агенцията за обществени поръчки, която най-вече проверява процедурата при  възлагането и няма отношение във връзка с корупцията толкова много“. Тепърва ще излизат нови и нови „разкрития“, защото вторият ешелон във властта разполага с богата база данни за разписани документи от политически назначени лица, които документи  тези лица не разбират\", убедена е Ганева.", "date": "2019.02.03", "title": "Адвокат Грета Ганева: Йончева  ни пробутва записи и документи, които не доказват вина на Банов"}
{"url": "https://www.faktor.bg/bg/articles/sergey-stanishev-da-sprem-s-krachmarskite-razpravii-i-da-mislim-kak-da-ubedim-horata-da-glasuvat-za-bsp", "text": "\"Дълги години съм бил лидер на БСП. Минал съм през всички етапи - като управляващ, и като опозиция. Трябва да спрем кръчмарските разправии, която отвращава хората и те не гласуват\". Това заяви пред БТВ президентът на ПЕС Сергей Станишев.  \"На конгреса на БСП призовах да се защити и да се подкрепи Елена Йончева, защото я познавам. ГЕРБ допуска грешка, че води битка с нея на тема корупция. Самият аз съм водил много кампании и знам къде са ни слабостите. Залогът е много по-голям, отколкото тези 17 депутати, които се избират. Не бива да излъчваме сигнали за разправии, а да се стремим да се мотивират избирателите, защото е факт, че на евровота печелим по-малко\", заяви Станишев.  \"Проектът, за който говори президентът, не е заплаха за БСП. Румен Радев трябва да бъде много внимателен и да бъде обединяваща фигура. Партия дистанционно не се прави, а се иска личен ангажимент\", каза още бившият премиер.", "date": "2019.02.03", "title": "Станишев: Вместо да правим кръчмарски разправии, да убедим хората да гласуват"}
{"url": "https://www.faktor.bg/bg/articles/novini/svyat/evakuirat-kralitsata-s-taen-plan-ako-zapochnat-protesti-sreshtu-brekzit", "text": "Кралицата и другите членове на кралското семейство ще бъдат евакуирани от Лондон в случай на бунтове, предизвикани от Брекзит без споразумение, става ясно от тайни планове, изготвени от правителството, пише Sunday Times, неделно издание на британския авторитетен всекидневник The Times. Изготвените преди много години планове за евакуацията на кралското семейство по време на Студената война са били актуализирани през последните седмици, тъй като рискът продължава да нараства Великобритания да напусне ЕС без споразумение в края на другия месец. Плановете, които първоначално са били предназначени за действие в случай на ядрена атака от Съветския съюз са предвиждали да изведат кралицата и херцога на Единбург от Лондон до тайно място, което вестникът патриотично се е съгласил да не разкрива. \"Тези планове за спешна евакуация са съществували от времето на Студената война, но сега са актуализирани в случай на граждански безредици след Брекзит без споразумение \", е заявил източник от кабинета пред изданието.", "date": "2019.02.03", "title": "Евакуират кралицата с таен план, ако започнат протести срещу Брекзит"}
{"url": "https://www.faktor.bg/bg/articles/novini/balgariya/mariya-gabriel-evrovotat-shte-bade-test-za-demokratsiyata-ni-zaradi-mashtaba-na-falshivite-novini", "text": "„Тези европейски избори ще бъдат тест за демокрацията ни точно заради мащабите, в които наблюдаваме феномена „фалшиви новини”. Той винаги е съществувал, но това, което сега е ново, е скоростта, с която се разпространяват, и измеренията, които придобиват. Какво се случва с фалшивите акаунти, какво се случва с ботовете, какво се случва с рекламите – ето това за мен са важни въпроси, които трябва да продължаваме да адресираме”, заяви Мария Габриел pred BTW. Тя уточни, че веднъж, след като направят първи доклад, който предстои съвсем скоро, оттук нататък до европейските избори – този мониторинг ще бъде месечен. „Всеки месец ще имам отговорността да направя анализ и да кажа в коя посока сме отбелязали напредък и в коя не”, допълни тя. \"Паралелно с това създаваме европейска независима мрежа за т.нар. доверени проверители на информация, фактчекъри. Днес фактчекъри има само в 11 държави членки. Искаме да направим така, че доверените проверетиле на информация, заедно с научните изследователи и заедно с платформите да имат достъп до данни, които вече ще бъдат върху платформа, създадена от ЕК с цел максимално бързо, скоростно споделяне на информация. Няма нужда фалшива новина, която е идентифицирана като такава в Полша, да чакаме да има своите негативни последстивя в Италия, или в България, или в Германия”. \"Това, което ни предстои, е до март месец да бъде изградена система за ранно предупреждение. Тоест, органите, отговарящи за киберсигурността, заедно с избирателните комисии и заедно с органите, отговарящи за защита на личните данни, да работят в тясна координация, така че максимално бързо да бъде споделяна тази атака или такава опасност, ако се зададе, и то в рамките на ЕС. Това е нещо, което вече сме предложили, предстои буквално операционализацията на този механизъм\", заяви Габриел.  \"Нашето предложение е по време на европейските избори във всеки един момент, в който европейските политически партии използват данните, за да могат да правят анализи, за да могат да ориентират информационния поток, така че той да достигне до хората, които те са решили да визират, това да става единствено и само със съгласието на въпросния гражданин, във всеки момент да знам моите данни ще бъдат ли използвани с цел анализ, ще бъдат ли използвани с цел информационният ми поток да бъде променен, влизайки в социалните мрежи – това беше много ясно послание – това означава много тясна координация, наистина за първи път, и между органите за защита на личните данни, и избирателните комисии\", каза още еврокомисарят ни.", "date": "2019.02.03", "title": "Мария Габриел: Евровотът ще бъде тест за демокрацията ни заради мащаба на фалшивите новини"}
{"url": "https://www.faktor.bg/bg/articles/novini/balgariya/danail-kirilov-bsp-sa-v-stalingradska-zashtita-skandalat-im-e-kagebistki-kompromat", "text": "\"БСП в момента са в ситуация на Сталинградска защита - те загубиха много по случая с Елена Йончева, сега се вижда, че това е един набързо изпълнен кагебистки компромат, БСП са експерти в калните компромати, но този път не им се получи\". Това каза пред Канал 3 за скандала \"Ало, Банов съм\" Данаил Кирилов, председател на Комисията по правни въпроси в НС. \"Използването на такъв запис трябва да е ясно, че е противоконституционно - в Конституцията има забрана за извършването на такива записи без съгласие. Нека имаме предвид, че според мен, и техническият оператор на записа, без значение доколко е манипулиран, очевидно се явява подбудител в този разговор, най-вероятно той е докладчикът\", изтъкна юристът.   За отчета на президента Румен Радев той отбеляза, че е \"необективно изявление\". \"С голямо съжаление казвам, че отчетът на президента Радев беше необективно изявление. Но така не се става обединител на нацията. При това, той не е първият президент в демократична България, т. е. тази институция, въпреки политическите спорове, тя създаде един имидж и формира себе си като балансьор на политическия живот\", каза Данаил Кирилов.   Той припомни, че през 1996 г. Конституционният се е произнесъл по въпроса за политическия неутралитет на президенската институция. \"През 1996 г. е имало спор в Конституционния съд може ли президентът да взима страна в политическата битка. КС казва в решение, че не може, президентът трябва да е неутрален в политическата борба\", коментира Кирилов.   \"Ще ми се, дори когато искаш да кажеш нещо критично, то да е обективно, премерено. Иначе ставаш част от битовия политически оборот, това не дава авторитет на президентската институция\", изрази мнението си Данаил Кирилов.   По повод обявеното намерение на президента Радев да формира свой съвет от експерти, той посочи: \"Президентът има инструмент - КСНС, който следва да е действен инструмент. Там президентската институция винаги е получавала подкрепа от властта. Аз не виждам защо е необходимо да се зареже КСНС и да се прави друг такъв съвет.    И сега президентът има съветници, не виждам защо трябва да се създава нещо ново и различно, освен ако той не признава, че досега не си е формирал както трябва своя екип\", предположи Данаил Кирилов. \"Вие мислите ли, че президентската институция е достатъчно прозрачна?\", запита той.", "date": "2019.02.03", "title": "Данаил Кирилов: БСП са в сталинградска защита, скандалът им е кагебистки компромат"}
{"url": "https://www.faktor.bg/bg/articles/manfred-veber-balgariya-se-spravya-strahotno-v-opazvaneto-na-vanshnite-granitsi", "text": "Работя за цяла Европа. Това за мен е страст. Наистина ми харесва. Аз съм християндемократ. В България наш партньор е Бойко Борисов. Икономическото развитие на България е успешно. Това каза Манфред Вебер, кандидат за председател на ЕК на десните в предаването \"120 минути\" по БТВ. \"Европа никога не е обещавала, че ще живее без проблеми. Европа винаги е била с обещание да решим заедно проблемите по най-добрият начин. Да намерим разбирателство. Европейците сме готови да организираме Брекзит. И двете страни ще загубят. Ние сме готови да преговаряме. Ние знаем какво искаме. Имаме лондонски проблем - не могат да кажат какво искат да постигнат\", добави той. \"Подкрепям санкциите срещу Русия - не зачита международното право и стандарти. Асад оцеля с руски бомби. Затова трябва да сме наясно, че Путин е готов да води война, за да постигне своите цели. Видяхме опасността от руска вътрешна намеса с фалшиви новини и дезинформацията. Те доведоха в крайна сметка до Брекзит. Русия има нужда от разединена Европа. Нека да стоим заедно. Тогава можем да се върнем на масата на преговорите с Русия. Всеки европеец очаква да се зачита върховенството на закона\", коментира кандидатът на десницата. \"Хората са много разочаровани от въпроса със Шенген. България се справя с опазване на външните граници. В България има по-високо ниво на модернизация, отколкото в Гърция. Европейците плащат за Европа. Всеки ми казва: моля ви гарантирайте, че моите данъци се харчат по прозрачен начин. Готов съм да бъда силен в изпълнение на тези правила. Тези, които харчат парите правилно, те не се страхуват от санкции. Изборите винаги са в ръцете на избирателите\", каза още Манфред Вебер.", "date": "2019.02.03", "title": "Манфред Вебер: Путин е готов да води война, Русия предизвика Брекзит!"}
{"url": "https://www.faktor.bg/bg/articles/maduro-plashi-s-grazhdanska-voyna-venetsuela", "text": "\"Възможно е да се стигне до гражданска война във Венецуела\", намекна президентът Николас Мадуро в интервю за телевизия \"Ла Секста\", цитирано от ДПА. \"Никой не може да каже със сигурност какъв е рискът от подобен сценарий\", заяви президентът в интервюто, което предстои да бъде излъчено тази вечер. \"Всичко зависи от степента на лудост и агресивност на северните империалисти (САЩ) и техните западни съюзници\", заяви Мадуро. Остават само няколко часа до изтичане на осемдневния краен срок, който седем страни от ЕС дадоха на Мадуро, за да обяви нови избори. Те заявиха, че след изтичането му ще признаят за президент опозиционния лидер Хуан Гуайдо, председател на парламента. \"Не приемаме ултиматуми от никого\", подчерта Мадуро в интервюто, коментирайки натиска на европейските страни. На 23 януари Гуайдо се самообяви за временно изпълняващ длъжността президент. Той беше признат незабавно от САЩ и много други страни, припомня Ройтерс. На 7 февруари в Монтевидео ще се състои първото заседание на контактната група за решаване на кризата във Венецуела, се казва в изявление на европейската дипломатическа служба, цитирано от ТАСС. В него ще участват представители на осем страни от ЕС и четири латиноамерикански държави: Великобритания, Германия, Испания, Италия, Португалия, Франция, Холандия, Швеция, Боливия, Еквадор, Коста Рика и Уругвай. Решението за създаване на контактната група беше взето на срещата на външните министри на ЕС на 31 януари в Букурещ.", "date": "2019.02.03", "title": "Мадуро плаши с гражданска война Венецуела"}
{"url": "https://www.faktor.bg/bg/articles/obshtestvo/zemyata-kray-struma-poskapna-drastichno-zaradi-dobiva-na-zlato", "text": "На цени до 5 000 лева за декар продават земя край река Струма заради добива на злато чрез промиване на пясък по реката, разказаха кметове от Кюстендилско пред БНР. След изнасянето на техниката от златарите теренът се рекултивира и отново се използа за земеделие. Най-активни са златарите в района на селата Копиловци, Шишковци, Шипочано. На места там има издълбани ями до 20 метра дълбочина. Расте интересът и към имотите и в района на Трекляно, където канадска фирма получи разрешително да изследва за злато, като то ще се добива чрез разкопаване. Наследници на имоти от Каменичкия край трескаво търсят и заверяват документите си за собственост, за да могат да отдадат или продадат имота си при евентуално започващ златодобив в Треклянско, коментират администратори.", "date": "2019.02.03", "title": "Земята край Струма поскъпна драстично заради добива на злато"}
{"url": "https://www.faktor.bg/bg/articles/petak-13/chastna-armiya-za-prezidenta-istoriyata-na-nay-delikatnata-misiya-na-evgeniy-prigozhin", "text": "Имeто на Евгений Пригожин се превърна в синоним на неформалното присъствие на Русия в конфликтни точки, където тя има свои интереси - от Сирия до Западна Африка и Венецуела.  The Bell разкри, че рискованата задача — да създаде частна армия — \"готвачът на Путин\" е получил от висшето военно ръководство, а самата идея се е родила на Петербургския икономически форуми през 2012 година. Самият Пригожин настоятелно отрича своето участие в създаването на частната военна компания, а размерите на бизнеса си нарича \"силно преувеличени\". \"Всичко започна с това, че нашите генерали се запознаха с Ибън Барлоу, който прочете кратка лекция за ползата от наемниците на Петербургския форум\", спомня си един от източниците ни. В официалната програма на форума в Санкт-Петербург през юни 2010 година Барлоу е обявен като участник на една от сесиите, посветени на темата как военните да изградят сътрудничество с частния сектор и възможно ли е да бъде \"приватизирана\" армията. Но главната цел на неговото посещение е закрита презентация за много ограничен кръг висши военни от руския Генерален щаб. На нея присъстват и представители на главното оперативно управление, което отговаря за плановете за използване на армията. Създаването в Русия на армия от \"ветерани\" — силоваци, формално излезли в пенсия, но преминали подготовка и имащи опит във военни действия, към този момент вече се обсъжда от една година. Планът е подкрепен от началника на Генералния щаб Николай Макаров. Барлоу е генерал-лейтенант от южноафриканските сили за сигурност и създател на първата в света легална частна армия. В края на 80-те години, след падането на режима на апартейда, той създава компанията Executive Outcomes, която през следващите 15 години държи в напрежение целия континент.  Избиването на бунтовници в Ангола и Сиера Леоне, потушаване на държавни преврати, няколко граждански войни, офис в Лондон и оказване на скъпоструващи услуги по охрана на ценни товари и обекти на големи корпорации — това е част от богатата биография на Executive Outcomes. \"Още тогава знаех, че частните военни компании и от Запада, и от Изтока ще наводнят Африка — навсякъде има хора, които търсят власт, влияние и контрол над ресурсите\", каза пред нас Барлоу, но отказа да коментира целта на посещението си и срещите в Петербург. На форума той разказал пред военните за моделите на създаване на ЧВК и даже предложил варианти за адаптирането на такава компания към руските условия. Основен дискусионен въпрос след презентацията бил - трябва ли такава структура да бъде легална, но част от силоваците били категорично против. До окупирането на Крим тогава оставали по-малко от 4 години, и за участие на Русия в големи военни кампании не ставало и дума. Идеята била да се използват \"нелегални\" за спецзадачите, за да минимизират публичността и проблемите в случай на провал. В Министерството на отбраната добре си спомняли урока от 2004 година, когато трима военни са арестувани в Катар по подозрение в ликвидирането на обвинения в тероризъм от Русия чеченски лидер Зелимхан Яндарбиев. Едва след личната намеса на Владимир Путин успяват да ги върнат в Русия, докато наемниците не биха създали такива проблеми - те рискуват или за приличен хонорар или за посмъртна компенсация. \"Рокадата\" на Владимир Путин с Дмитрий Медведев, скандалът с оставката на министъра на отбраната Анатолий Сердюков, пенсионирането на началника на Генщаба Николай Макаров — всичко това за няколко години отлага реализацията на идеята за ЧВК, но тя не била забравена. Новият началник на Генщаба през 2012 година Валерий Герасимов я подкрепя и имайки пряк достъп до президента, я съгласува с него. Идеята, финансирането и организацията на ЧВК да бъде възложена на петербургския ресторантьор Евгений Пригожин се ражда в Генщаба. След 2010 година той започва да изгражда бизнеса си за доставка на храни за нуждите на държавата. Започвайки с организирането на храненето в училищата, Пригожин се прицелва в пазар, който самият той през 2011 година оценява на 1 трилион рубли. \"Ние имаме планове за армията, това са половин милион души. Милицията — два милиона…\", казва тогава той в интервю. Към края на 2012 година, по данни на Forbes, договорите на тези структури с фирми, пряко или косвено свързани с Пригожин, надхвърля 90 млрд. рубли. Но самият той твърди, че \"няма компании, които имат договори за снабдяване и оказване услуги на армията, с изключение на редки мероприятия в рамките на кетерингово обслужване\", а самият той няма никакво отношение към ЧВК \"Вагнер\". Евгений Пригожин е на 57 години, завършил е спортен институт. По данни на \"Росбалт\", е съден два пъти. През 1979 година е осъден на 2 години условно за кражба. През 1981 година — на 12 години затвор за кражба, мошеничество, грабеж, въвличане на непълнолетни в престъпна дейност, освободен е предсрочно през 1990 година. През 90-те години открива верига за продажба на хот дог, през 1995-та елитния ресторант \"Старата митница\", днес в холдинга му влизат едни от най-скъпите ресторанти в Руси и мрежа бутици \"Музей на шоколада\". Строи затворен комплекс \"Северният Версай\". През 2018 година попада в санкционния списък на САЩ заради създаването на \"фабриката за тролове\". Кандидатурата на Пригожин не е случайна: той е деен човек, умеещ да постига своето - така го описват в Министерството на отбраната.  Но главното е, че  Пригожин лично се познава с Путин и, което е още по-важно Путин го познава. Важен фактор при избора му е и това, че за разлика от Геннадий Тимченко и Аркадий Ротенберг, също стари приятели на Путин, превърнали се в успешни бизнесмени — Пригожин не влизал в най-близкия кръг и значително по-дълго оставал в сянка. Ако се вярва на разказите на самия Пригожин, той се срещнал с Путин преди 20 години.  \"Ние се запознахме, когато той дойде с японския премиер Мори, а след това и с Буш\", разказва той в същото интервю през 2011 година. За неофициалното посещение на Джордж Буш и съпругата му Лора в Петербург през 2002 година е избран двупалубния ресторант-кораб на Пригожин. Явно Путин е останал доволен и през есента на 2003 година в същото заведение той празнува рождения си ден. Към 2005 година Пригожин е собственик на най-голямата в Русия фирма за обслужването на \"на терен\" - всички срещи на Г-8, и международни срещи се изпълняват от нея. През 2004 година фирмата му обслужва банкета в чест на  Силвио Берлускони в резиденцията на Путин в Ново Огарьово. В публикувана по-късно кореспонденция между служители от компанията на Пригожин един от подчинените му преразказва съдържанието на разговора на държавните глави.  Ако се вярва на самия ресторантьор, когато се налагало да решава някакви свои проблеми той можел да стигне до президента буквално само с \"две ръкостискания\" — чрез стария познайник на Путин Александър Беглов, който дълго време работил в Кремъл, а в края на миналата година беше назначен за изпълняващ длъжността губернатор на Санкт-Петербург. Незадълго преди създаването на ЧВК, компании, свързани с Пригожин започват да строят военни градчета, да ремонтират военни части, да ги отопляват, да доставят провизии - за всичко това пишат медиите. Друг голям източник на държавни поръчки са московските училища и болници, а също така управляващия администрацията на президента. Част от получените пари отиват по предназначение, а друга — за организирането на ЧВК. Невъзможно е да бъде дадена точна оценка на тези договори — мнозинството компании, свързани с Пригожин, косвено се отнасят към обкръжението на бизнесмена или към дейността на неговата група \"Конкорд\", и са свързани с нея или по адресите и телефоните, или защото имат едни и същи ръководители.  Предполагаемата стойност на държавните поръчки е 149,8 млрд, по данни СПАРК-Интерфакс. Съставът за ЧВК започва да се набира през 2013 година, разказа човек, който дълги години е работил в частни структури, специализирани в решаването на различни, включително и военни задачи зад граница. Той самият е бил поканен на \"събеседване\" от началника на службата за сигурност на Пригожин Евгений Гуляев, бивш оперативен сътрудник в петербургската полиция.  \"Отидох на първата среща и веднага ми се стори, че цялата тази идея с ЧВК хич не му харесва на Пригожин - опасна е, а изгодата не е очевидна. Но от такава задача не можеш да се откажеш. Той пък ми хареса още по-малко\", красноречиво обясни той. Най-напред за \"групата на Вагнер\" през есента на 2015 година писа  \"Фонтанка\": през всички тези години изданието най-пълно отразява дейността на ЧВК. Възможните връзки на Пригожин с ЧВК впоследствие изследват и други медии — например, РБК, WSJ,  ВВС. Но самият Пригожин отрича не само връзката си с ЧВК, но и самото и съществуване. През февруари—март 2014 година наемниците са забелязани в Крим, а по-късно и в югоизточна Украйна, но тогава руското Министерство на отбраната твърдеше, че става дума за фалшиви новини.  Ролята на ЧВК в Крим е била доста ограничена, което се обяснява с това, че броят на военнослужещите прехвърлени там е бил достатъчен за осигуряването на операцията и потушаването на съпротивата на украинските военни.  Да \"пробват\" силите на ЧВК успяват едва в югоизточна Украйна, но и там ролята им далеч не е водеща: независимо от високото ниво на подготовка, на наемниците били нужни постоянни тренировки, за да могат командващите и подчинените да намерят общ език. За \"сплотяването на колектива\", например, в средата на 2015 година е избрана площадка близо до база на ГРУ в южна Русия. Военната част на ГРУ била обслужвана от компании, свързани с Пригожин. Предполага се, че те са построили и оборудвали и лагера на наемниците.  \"Фонтанка\" първа съобщи, че за военната подготовка и за участието им във военните действия на ЧВК отговаря полковникът от запаса Дмитрий Уткин. Позивната \"Вагнер\", с която медиите започнаха да наричат и самата ЧВК, Уткин получил заради слабостта си към Германия и Вагнер, а дори разстоянията между палатките в тренировъчния лагер на наемниците били наричани \"Die Strasse\". През август 2015 година ЧВК \"Вагнер\" набира бойци и ги подготвя за първия им поход в чужбина — командировка в Сирия. Министерството на отбраната твърди, че руски военни не са участвали в сухопътната операция, докато през март 2016 година командващият групировката генерал Александър Дворников не призна, че отделни задачи на територията на Сирия се изпълняват от \"подразделения на нашите сили за специални операции\", като в това определение попадали и бойците на ЧВК. По време на настъпателните операции на сирийската армия с подкрепата на руска авиация, наемниците често се озовавали на предната линия.  \"Първо \"работят\" момчетата от \"Вагнер\", след това настъпват руските наземни части, след това вече идват арабите и камерите\" разказва един от участниците в събитията. Пик на цялата операция става превземането на Палмира през 2016 година, в което наемниците от Вагнер играят решаваща роля. През март градът е върнат под контрола на сирийското правителство, а два месеца по-късно симфоничният оркестър на Мариинския театър изнася концерт в древния град. Това бил триумф: в края на годината Уткин и още няколко бойци на ЧВК са приети в Кремъл. Уткин попада в репортаж на държавната телевизия от приема в чест на Героите на Отечеството на 9 декември 2016 година — в мрежата са публикувани снимки, на които е Владимир Путин заедно с Уткин и други командири от ЧВК. Но скоро първите победи са сериозно помрачени — през февруари 2018 година частната армия понася първите големи загуби, а Пригожин си навлича гнева на военното командване. Причината е битка на ЧВК в сирийския Дейр Зор, в който по различни оценки загиват от няколко десетки до няколкостотин бойци на ЧВК. \"Комерсантъ\", съпоставяйки версиите на Пентагона и руското Министерство на отбраната, описва събитията така: вечерта на 7 февруари около 250 ( а по други данни — 600) бойци на проправителствените сили подсилени с наемници от \"Вагнер\" се отправят към района на бившия нефтопреработвателен завод  \"Ал Исба\". Целта на настъплението е опит на местни \"едри предприемачи\", поддържащи Башар Асад, да завладеят нефтените и газовите находища, които се намирали под контрола на кюрдите — съюзници на САЩ. В отговор американските ВВС нанесли удар, колоната попаднала под артилерийски обстрел, който продължил повече от 3 часа.  По-късно Пентагонът съобщи, че след като забелязали колоната, превантивно се свързали с руското Министерство на отбраната, но оттам заявили, че в района няма никакви руски военни, след което американците започнали масираната атака. ЧВК е изпълнявала поръчка на сирийски бизнесмен, потвърди източник на The Bell в друга частна компания. Малко преди тези събития — през януари 2018 година компанията \"Евро Полис\", също свързана с Пригожин, сключва нефтена сделка с правителството на Башар Асад. Както изясни  The Bell, компанията подписала обвързващо споразумение за участие в нефтогазовите проекти в Сирия — неговите условия не са точно известни, но се предполага, че става дума за задължението да освобождава находища и обекти за нефтопреработване от противниците на сирийското правителство, да участва в охраната им, а в замяна — да може да претендира за една четвърт от нефта и природния газ, добити на тези територии. Атаката, за която писаха всички световни медии, действително не е била санкционирана от командването на групировките на руските войски в Сирия, потвърдиха пред нас два източника от МО.  \"Военните просто не можели да повярват в такова своеволие\", каза единият от тях.  Няколко дни по-късно Министерството на външните работи на Русия беше принудено да признае, че в сражението са участвали \"руски граждани, несвързани с въоръжените сили на страната\". \"В Сирия има руски граждани, пристигнали там по своя воля и с различни цели. Не е работа на Министерството на външните работи да оценява правомощията и законността на тези техни решения\", се казва в официалното съобщение. Този епизод е един от най-болезнените за ЧВК и лично за Пригожин. Без да разкриват подробности двама военни ни дадоха да разберем, че е било доста трудно да бъде убеден президентът Путин, че тази \"засечка\" има единичен характер, и, че с виновните ще бъдат \"проведени изправителни работи\". От момента на битката в Дейр Зор нови информации за участие на ЧВК в активни бойни действия не е имало, но затова пък наемниците са забелязани в близо десет други страни — основно на африканския континент. Това по \"удивителен\" начин съвпада с активното установяване на външнополотически връзки на Кремъл с лидерите на африканските държави. Само през последната година и половина Русия и нейните държавни компании са подписали договори за икономическо сътрудничество с Гвинея, Нигер, Чад, Нигерия, Централноафриканската република (ЦАР), Либия и др. А Владимир Путин и Дмитрий Медведев лично и не само по веднъж се срещаха с лидерите на Судан (неговият президент Омар Башир обеща да подари на Кремъл \"ключът от Африка\"), Габон, ЦАР и либийския главнокомандващ генерал Халифа Хафтар. От края на 2017 година в Африка, по данни на източници и местни медии, започват да се появяват наемници на  ЧВК \"Вагнер\", както и така наречените \"политтехнолози\" - специалисти по политически и предизборни кампании. The Bell писа, че с властите на Судан е сключена сделка подобна на сирийската: концесионни договори за добив на злато в замяна на обучение на войниците на местната армия от наемниците на ЧВК.  Една от следващите точки стана ЦАР. Официално, от януари 2018 година там работят 5 военни и 170 цивилни руски инструктори. За това кои са тези инструктори, какъв е статутът им и с какво точно се занимават не се споменава никъде. Затова пък ние намерихме документи, според които компанията Lobaye Invest, свързана с Пригожин, е получила в ЦАР два лиценза за проучване и разработка на находища на злато, диаманти и други полезни изкопаеми, каквито бъдат открити на територията от 4 хиляди квадратни километра. Да разследват какво се случва в ЦАР се готвеха загиналите при все още неизяснени обстоятелства журналисти Орхан Джемал, Кирил Радченко и Александър Расторгуев. В края на 2018 година Русия беше заподозряна, че е изпратила войски в Либия, а скоро след това Пригожин попадна във видео на Главното командуване на либийските въоръжени сили — така стана ясно, че той лично е присъствал на преговорите в Москва между министъра на отбраната на Русия Сергей Шойгу с фелдмаршал Хафтар.  \"Гърмящата смес\" от наемници и политтехнолози оказва на африканските страни охранителни услуги, обучава и се занимава с предизборни консултации\", писа през ноември в свое разследване агенция Bloomberg.  По техни данни, ЧВК от Русия работят в 10 страни, с които са подписани договори с руските военни — Конго, Мадагаскар, Ангола, Гвинея, Гвинея-Бисау, Мозамбик и Зимбабве, а през март Лавров направи \"дипломатическо турне\" в пет страни от Африка. Политтехнолози от Русия консултираха сегашния президент на Зимбабве Емерсон Мнангагве след военния преврат в страната през миналата година, подготвиха за избори действащия държавен глава на Конго Джозеф Кабила и едновременно няколко кандидата в Мадагаскар. Бившият офицер от полицията в Петербург Валерий Захаров сега официално заема поста съветник по сигурността на президента на ЦАР Фостен-Арканж Туадер. А в края на миналата седмица агенция Reuters съобщи за прехврълянето на 400 наемници от ЧВК \"Вагнер\" във Венецуела, които били получили задачата да охраняват президента Николас Мадуро.  По примера на легендарната Executive Outcomes пред ЧВК \"Вагнер\" се откриват перспективи да се превърне в \"многопрофилен холдинг\" оказващ на клиентите най-различни услуги — от физическа защита на лидерите и охрана на различни обекти до пряко военно участие. Чак след няколко години ще може да се даде оценка дали тази дейност носи печалба. Но за начало трябва да бъдат \"избити\" разходите: от 2014 година през ЧВК са преминали между от 7 до 10 хиляди наемници. От началото на сирийската кампания издръжката на частната армия, включваща компенсацията на загиналите, е излизала минимум по 5 милиарда рубли годишно.  На въпрос на The Bell за това дали ЧВК е бизнесструктура, насочена към получаване на печалба, Пригожин заяви, че ще ни даде \"философски отговор\" и ни посъветва \"да се научим да мислим логично\": \"Ако ЧВК може да съществува някъде в чужбина, то вероятно, тя се занимава с охранителна и военна дейност. Най-вероятно, тази компания има за цел печалба. Но с проектите, свързани с добива на полезни изкопаеми се занимават \"изкопаемо-добиващи компании\" (ИДК). В сферата на действие на ИДК няма място за ЧВК\".", "date": "2019.02.03", "title": "Частна армия за президента: историята на най-деликатната мисия на Евгений Пригожин"}
{"url": "https://www.faktor.bg/bg/articles/obshtestvo/ulitsata/dete-padna-ot-parapeta-na-bolnitsa-vav-varna", "text": "2-годишно дете е с тежка черепно-мозъчна травма след като падна от парапета в болница „Св. Анна” във Варна. Причините за инцидента се изясняват от полицията и районната прокуратура. Образувано е досъдебно производство.  Детето е настанено в реанимацията, предстоят операции, казаха за bTV от лечебното заведение.", "date": "2019.02.03", "title": "Дете е в тежко състояние, след като падна от парапет на болница във Варна"}
{"url": "https://www.faktor.bg/bg/articles/obshtestvo/ulitsata/leka-kola-se-obarna-varhu-tramvaynite-relsi", "text": "Лека кола се обърна върху трамвайните релси на столичния булевард \"България\" след верижна катастрофа между четири автомобила в неделя. Към момента няма данни за жертви. За щастие инцидентът станал на известно разстояние от спирка на трамваите, която към онзи момент имало много хора. Заради катастрофата беше блокирано движението на трамваите на централния столичен булевард.", "date": "2019.02.03", "title": "Лека кола се обърна върху трамвайните релси"}
{"url": "https://www.faktor.bg/bg/articles/banevi", "text": "Николай Банев измисли как да извади съпругата си от ареста. Бизнесменът използва познатата схема - да стане кандидат за евроизборите и да получи имунитет. \"Инициативен граждански комитет издига кандидатурата на Евгения Златева Банева за участие в изборите за Европейски парламент\", написа Банев във Фейсбука си.   \"Каним всички приятели, съмишленици, близки и роднини да подкрепят нейната кандидатура за евродепутат, кандидатура на образована и интелигентна жена-юрист, владееща перфектно английски и френски език, майка на три деца, бизнес дама, притежаваща всички качества на европейски ангажирана личност\", се казва още в съобщението.  Припомняме, че по подобен начин през 2009 г. Ангел Христов и Пламен Галев, по-известни като братя Галеви, станаха кандидати за кметове на Перник и Кюстендил от партия ПЛАМ. Двамата дупнишки бизнесмени и до момента са обявени за международно издирване. Самият Николай Банев доказа през 2016 г., че не е трудно да събере подписи и успя да влезе в надпреварата за президент. Ако схемата проработи, не е чудно самият Николай Банев да бъде издигнат от партия или инициативен комитет на кметските избори и да излезе от затвора.", "date": "2019.02.03", "title": "Банев опитва да измъкне от ареста жена си по схемата \"Братя Галеви\""}
{"url": "https://www.faktor.bg/bg/articles/obshtestvo/zakon-i-red/ostaviha-v-aresta-kradetsa-na-statuyata-na-apolon-v-stolitsata", "text": "Състав на Софийски районен съд остави в ареста Александър Иванов, който открадна статуята на Аполон Медикус от минералната баня в центъра на София. 37-годишният мъж бе арестуван в четвъртък вечерта в квартал \"Лозенец\". Мотивите на съдя са, че има риск да се укрие и да извърши друго престъпление. В залата стана ясно, че от 2010 до 2012 г. Иванов е извършил 6 кражби, бил е и осъден. Няма документи за самоличност, няма и постоянен адрес. Пред съда той каза само че осъзнава грешката си. Статуята на Георги Чапкънов изчезна на 14 декември заедно с бронзовите чучури на чешмите. Две седмици по-късно тя беше намерена в двор близо до местопрестъплението.", "date": "2019.02.03", "title": "Оставиха в ареста крадеца на статуята на \"Аполон\" в столицата"}
{"url": "https://www.faktor.bg/bg/articles/novini/balgariya/toma-bikov-predupredi-predstoi-mrasna-kompromatna-voyna-predi-izborite-s-dalgosrochni-posleditsi", "text": "\"Стигаме до най-ниските нива на политическия процес, а именно компроматната война и тоталното разкалване на терена. До евроизборите ще сме свидетели на много мръсна война. Това в последствие ще има дългосрочни последици. Окопната война, която БСП се опитва да предизвика, и пропастта в обществото, която цели да издълбае, в крайна сметка ще стигне от политическия елит и народа. Това заяви депутатът от ГЕРБ Тома Биков пред БНР. \"Наблюдавам изостряне на страстите в обществото, оставете политиката. Ако разрушим всички институции, ако разрушим доверието в държавата, в това, че все пак има хора, които се опитват да направят нещо и сложим всички под един знаменател и кажем, че всички от ГЕРБ са част от мафиотски модел, къде отиваме? След това да дойде БСП, да стане г-жа Нинова министър-председател – какво ще управлява?\", каза още той. \"БСП се заявяват като алтернатива на политическата стабилност\", подчерта Биков и добави: „Политическата стабилност има само една алтернатива – това е хаосът“. Депутатът от ГЕРБ призна, че очевидно е имало трудности в осъществяването на конкретния проект, предаде БНР. Според него обаче Банов не е взел насериозно слуховете, че някой „щял да го унищожи“. Той смята, че това не е бил рекет, а някакви хора са предупреждавали Боил Банов, че някой искал да го „унищожи“. В случая не е осъществен директен контакт между двамата, категоричен бе Биков.", "date": "2019.02.03", "title": "Тома Биков предупреди: Предстои мръсна компроматна война преди изборите с дългосрочни последици"}
{"url": "https://www.faktor.bg/bg/articles/novini/balgariya/boyko-borisov-koyto-iska-da-si-pravi-kompromati-nie-pokazvame-svarshena-rabota-za-razlika-ot-bsp", "text": "\"Това беше много важен проект, този мост беше с 3 ленти, сега е с 4, което ще облекчи трафика. Ще решим част от проблемите и със задръстванията. Направихме и две кръгови движения. На моста ще има е велоалея. Благодаря на Бойко Борисов, че държавата ни съдейства.Всичко това е благодарение на европейските средства\". Това заяви кметът на Стара Загора Живко Тодоров на откриването на реновирания надлез на бул. “Патриарх Евтимий” над жп линиите в града. \"Направихме прекрасен парк и до Стара Загора, нямаше един, който каза, че не е добре направен. Питах старозагорците там един по един. Всичко, което обещахме - го изпълнихме. Ще направим и първа копка на нова зала в града\", коментира Бойко Борисов пред журналисти на откриването. \"Моят призив към политиците е да си мерят повече думите, ако конфронтацията не се спре. Нашата политика винаги е била да показваме какво сме направили. Призивът ми е всички политици да си мерят приказките. Не се вкарвам в темата \"Ало, Банов съм\", който иска, да си прави компромати. А нека БСП да покажат какво са направили за хората\", допълни премиерът за скандала \"Ало, Банов съм\".", "date": "2019.02.03", "title": "Бойко Борисов: Който иска, да си прави компромати, ние показваме свършена работа, за разлика от БСП"}
{"url": "https://www.faktor.bg/bg/articles/novini/svyat/otkriha-granata-ot-parvata-svetovna-voyna-v-pratka-s-frenski-kartofi", "text": "Германска ръчна граната от Първата световна война, е открита във внесена от Франция пратка картофи за завод за производство на чипс в Хонконг, съобщи полицията, цитирана от Франс прес. Взривното устройство е открито вчера в завода \"Калби снакс\" и е обезвредено без проблеми. \"Гранатата беше в нестабилно състояние, защото е била с изваден щифт, но не е била избухнала\", заяви комисар Уилфред Уон Хо-хон. Полицията публикува видеозапис как сапьори поставят гранатата в канализация преди да я взривят. Взривното устройство е било широко осем сантиметра и е тежало един килограм. Полицията не съобщи точния географски произход на пратката картофи. Според историци гранатата е била изоставена в окоп през Първата световна война, който впоследствие е станал част от картофена нива, и е била събрана заедно с картофите. Това не е първи случай, в който в бившата британска колония се откриват стари боеприпаси, но обикновено става дума за американски бомби, пуснати върху превзетата от японците територия през Втората световна война. Хонконг е превзет от Япония през декември 1941 г. и е освободен през лятото на 1945 г. Територията е била обсипана с бомби от САЩ в началото на Тихоокеанската военна кампания.", "date": "2019.02.03", "title": "Откриха граната от Първата световна война в пратка с френски картофи"}
{"url": "https://www.faktor.bg/bg/articles/novini/svyat/zapochva-istoricheskoto-poseshtenieto-na-papa-frantsisk-v-oae", "text": "Днес започва историческото посещение на папа Франциск в Обединените арабски емирства. Това е първата папска визита на Арабския полуостров. От 3 до 5 февруари папа Франциск ще бъде на посещение в ОАЕ. В тази федерация от седем шейхства, управлявани от наследствени владетели, има девет католически църкви. Първата църква в Абу Даби е осветена през 1965 година. През годините бързото икономическо разрастване на Емирствата привлича милиони чужденци, които заемат най-разнообразни длъжности - от чиновническа служба до строителна дейност. От над деветте милиона души, които живеят сега в ОАЕ, около един милион са граждани на Емирствата, а останалите са с чуждестранен произход. Според доклад на изследователския център \"Пю\" в ОАЕ през 2010 г. са живели близо милион християни, включително 750 000 католици. Докладът предполага, че броят на християните може да се увеличи, а католиците да съставляват основната част. Сред католиците най-многобройни са са филипинците и индийците. Макар да са ограничавани, християните в емирствата никога не са били подлагани на насилие. През 2017 година джамия беше преименувана на Богородица като жест на религиозна толерантност. Според Ватикана във фокуса на посещението на папа Франциск в ОАЕ ще бъдат темите за диалога между религиите и мира.", "date": "2019.02.03", "title": "Започва историческото посещението на папа Франциск в ОАЕ"}
{"url": "https://www.faktor.bg/bg/articles/desnite-otivat-razdeleni-na-evroizborite", "text": "\"Да, България\", която е част от \"Демократична България\", от понеделник започва гласуването си във вътрешни предварителни кандидати за евродепутати. Гласуването е електронно или по пощата. В него може да участва всеки, дори ако не е член на партията, който свали приложението за мобилен телефон. За регистрацията е необходим и код, който може да се получи от член на партията или чрез електронна заявка. Кандидатите на \"Да, България\" са 17. От \"Демократична България\" разговарят за коалиция и подкрепа неофициално и с други партии от бившото дясно пространство, като СДС, БЗНС и Движение \"България на гражданите\". До реална коалиция с тях е малко вероятно да се стигне. В обединението на трите партии още не са забравили разнобоя в Реформаторския блок от миналия парламент, в който всяка от партиите гонеше своите лични интереси и провала на съдебната реформа. Нямаме намерение да правим Реформаторски блок 2, няма смисъл, коментираха неофициално от \"Демократична България\". Пред новото обединение, което има шанс за 1 евродепутат, според част от последните проучвания на електоралните нагласи, стои въпросът и в коя група ще бъде той. ДСБ са част от ЕНП, \"Зелените\" са част от \"Европейската зелена партия\", а в \"Да, България\" има либерално настроени млади политици, който обаче не желаят да бъдат в една група с ДПС (АЛДЕ).", "date": "2019.02.03", "title": "Десните отиват разделени на евроизборите"}
{"url": "https://www.faktor.bg/bg/articles/avtobusna-katastrofa-kray-ruskiya-grad-kaluga-ima-zaginali-sred-tyah-i-dete", "text": "Четирима души, сред които дете, загинаха при автобусна катастрофа край руския град Калуга днес, съобщи ТАСС, като се позовава на местните власти. В автобуса, потеглил от град Ярцево за Калуга, пътували 48 души, включително 33 деца. Най-малко 22 души са откарани в болница. По предварителни данни автобусът попаднал на хлъзгав участък от пътя и се преобърнал в канавката. Децата отивали на танцов конкурс в Калуга, съобщиха властите на Смоленска област.", "date": "2019.02.03", "title": "Автобусна катастрофа край руския град Калуга: Има загинали, сред тях и дете"}
{"url": "https://www.faktor.bg/bg/articles/tsvetanov-obyavi-koy-shte-go-pridruzhava-na-molitvenata-zakuska-pri-tramp", "text": "По традиция ще участвам в годишната Национална молитвена закуска при президента на САЩ Доналд Тръмп. На събитието ще присъстват и народният представител от ГЕРБ Пламен Нунев, депутатът Желю Бойчев, председателят на ПГ на ДПС Мустафа Карадайъ, зам.-министърът на младежта и спорта Ваня Колева и зам.-кметът на София Тодор Чобанов. Това написа във фейсбук зам.-председателят на ГЕРБ Цветан Цветанов. \"Молитвената закуска се провежда за 67-ма поредна година и събира общественици и политици от повече от сто държави от цял свят в името на духовните и семейни ценности за работа в услуга на общността и добруването между хората от всички религии, етноси и националности\", пише още той. \"По време на визитата си ще взема участие и във форум по сигурност в Сената на САЩ, организиран от сенатор Джеймс Инхоф - председател на Комисията по отбрана и Фатмир Медиу - министър на отбраната на Албания (2005-2008г.). Темата на форума ще бъде “Актуални предизвикателства пред Югоизточна Европа и противодействие на злонамереното влияние на Русия в региона”, като той ще събере премиери, министри и депутати от Балканите и ЕС, както и членове на Конгреса на САЩ. В Съединените щати ще проведа и редица двустранни срещи с представители на неправителствения сектор, Конгреса, Държавния департамент и Съвета по национална сигурност на САЩ\", пише още Цветанов.", "date": "2019.02.03", "title": "Цветанов и политици от още две партии на молитвена закуска с Тръмп"}
{"url": "https://www.faktor.bg/bg/articles/novini/balgariya/borisov-v-doklad-mvf-otchita-napredak-v-borba-s-koruptsiyata-u-nas", "text": "\"Приключи редовната мисия на МВФ. В част от заключенията си те отбелязват, че икономическите резултати в България продължават да бъдат стабилни. Очаква се икономическият растеж да достигне 3.2% през 2018 г., безработицата да спадне до близо 5%, а текущата сметка да регистрира пореден значителен излишък\". Това написа във фейсбука си премиерът Бойко Борисов.  \"Перспективите за 2019 г. са сходни. В доклада също се отбелязва постигнатият напредък в реформите по Механизма за сътрудничество и проверка, включително чрез създаването на единна комисия за борба с корупцията и засилване на независимостта между съдиите и прокурорите.", "date": "2019.02.03", "title": "Борисов: Очаква се икономическият растеж да продължи и да достигне 3,2%"}
{"url": "https://www.faktor.bg/bg/articles/yunal-lyutvi", "text": "\"Неволно правя паралел между старите и новите полици. Има съществена разлика. Когато се конструира ВНС през 1990 г., имаше много авторитетни личности като Васил Михайлов, Валери Петров, Вили Цанков и Георги Баев. Една от причините да се оттегля от политиката е заради лицемерието, което съществува в парламента. Реално не се спазва конституцията - властта не слуша народа, който гласува за набор от народни представители. На практика се гласува за партия. Обществото омаловажава гласуване. Все още не осъзнава, че от него зависи кой го управлява. Това говори за две неща - обществото не вярва в промени, както и че материалното му състояние се влошава\". Това заяви пред БНТ бившият депутат от ДПС и зам.-председател на парламента Юнал Лютфи.   \"В Европа има криза с политика и липса на лидери. Затова и либералите отстъпват в ЕС. Марин льо Пен и други радикални политици заемат все по-сериозно място в политиката, което ме притеснява. В момента либералите са 72-ма в ЕНП и са трета група. Допуска сега крайно десните да имат своя парламентарна формация. Ние сме проевропейска и пронатовска партия. През 1990 г. вторият подпис в списъка на Соломон Паси беше на Ахмед Доган. ДПС е прогнозируема партия. Ние не се променихме, а останалите партии, които не искат коалиция с нас. Ние сме против корупцията\", каза още Лютфи.  \"За нас спорът за военните самолети е излишен. България е член на НАТО и трябва да вземе изтребителите Ф-16. Не трябваше да се търси спора защо не сме искали \"Грипен\", коментира Юнал Лютфи.", "date": "2019.02.03", "title": "Юнал Лютфи разкри защо партиите бягат от коалиция с ДПС"}
{"url": "https://www.faktor.bg/bg/articles/novini/balgariya/borisov-i-zaev-shte-obsadyat-dogovora-za-priyatelstvo-mezhdu-balgariya-i-makedoniya", "text": "Премиерът Бойко Борисов ще проведе среща с министър-председателя на Република Македония Зоран Заев, който е на посещение в София на 4 февруари. Това съобщиха от Правителствената информационна служба. Двамата ще обсъдят развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество. В делегацията на министър-председателя Зоран Заев ще бъде министърът на културата на Република Македония Асаф Адеми. Той заедно с българския си колега Боил Банов ще поднесат венец пред бюст-паметника на Гоце Делчев в столичния парк „Борисова градина“ по случай 147-годишнината от рождението на революционера. По време на посещението министрите на културата на двете страни - Боил Банов и Асаф Адеми ще подпишат „Програма за сътрудничество в областта на културата” между България и Република Македония.", "date": "2019.02.03", "title": "Премиерите на България и Македония ще обсъдят Договора за приятелство между двете страни"}
{"url": "https://www.faktor.bg/bg/articles/novini/balgariya/elena-yoncheva-ne-se-zasyagam-che-me-narichat-tsola-dragoycheva-ne-sam-kontrabandistka-na-informatsiya", "text": "\"Не съм се засегнала от културата на министър Боил Банов (по повод констатацията му, че е като Цола Драгойчева - бел. ред.). Не съм контрабандистка на информация. Имаме 17-минутен запис, на който се чува, че той иска да ощети държавата със 700 000 лв. Някои колеги казват, че парите не са много, но това е моделът, по който се правят далаверите в България\". Това заяви пред БТВ депутатът от БСП Елена Йончева.  \"Аз предоставих запис, който съм проверила. Това е работа на цял екип, в който са Пенчо Милков и Димитър Данчев. Достоверността на записа трябва да бъде проверена от прокуратурата. Ние имаме защитен свидетел, който ще да даде показания. Аз няма да издам името му. Няма значение кой е, а дали информацията е истина. Той не може да ме е подвел, защото имам документи\", заяви Йончева. Според документите ѝ, са дописвани актове в период, за който Банов говори на записа.  По думите ѝ, министерството на културата съди фирмата изпълнителка за друг период, а не за този, за който разполага със записи. \"Бях в прокуратурата, предоставих всички данни, които имам, и записа. В понеделник ще ги внесем в ОЛАФ и в прокуратурата. С разкриването на този случай трябва да станем гневни в България\", каза още Йончева.  \"Сега аз се чувствам така, както тя е обвинена за офшорката с КТБ. Хората, които правиха Ларгото, дадоха душа и сърце. По обективни причини трябваше да удължим срока на договора с държавата, работили сме в студовете. Ако не бяхме довършили ремонта, щяха да продължат бездомниците и кучетата да стоят там\", заяви Росен Колелиев, който е шеф на една от фирмите изпълнителки.   \"Моята амбиция е да довърша битките си. С мен разговори за европейските избори не са водени. Смятам, че Сергей Станишев трябва да бъде водач на листите. С него се чуваме по няколко пъти в годината, говорим си най-вече за децата\", каза още Йончева.", "date": "2019.02.03", "title": "Елена Йончева: Не се засягам, че ме наричат Цола Драгойчева, не съм контрабандистка на информация"}
{"url": "https://www.faktor.bg/bg/articles/novini/balgariya/dnes-shte-preobladava-slanchevo-vreme-s-razkasana-sredna-i-visoka-oblachnost", "text": "Днес ще преобладава слънчево време с разкъсана средна и висока облачност. В сутрешните часове на места в низините и котловините видимостта ще бъде намалена. Юг-югозападният вятър ще се усили, ще е умерен, след обяд - временно силен. Атмосферното налягане ще се повиши и ще е малко над средното за месеца. Максималните температури ще са предимно между 12° и 17°, по-ниски на места в Северозападна България.  Над Черноморието ще преобладава слънчево време. Временни увеличения на облачността ще има над южните райони, без валежи. Ще духа умерен, след обяд и силен южен вятър. Максимални температури от 12° в северните до 17° в южните райони. Температурата на морската вода е 6-7°. Вълнението на морето ще е 2-3 бала. Над планините ще е предимно слънчево, с разкъсана средна и висока облачност, но ще бъде доста ветровито. Ще духа силен, по високите и открити части – до бурен юг-югозападен вятър. Максималната температура на височина 1200 метра ще е около 9°, на 2000 метра – около 3°.", "date": "2019.02.03", "title": "Днес ще преобладава слънчево време с разкъсана средна и висока облачност"}
{"url": "https://www.faktor.bg/bg/articles/novini/svyat/nikolas-maduro-predlozhi-novi-parlamentarni-izbori", "text": "Осемдневният краен срок за венецуелския президент Николас Мадуро да обяви нови избори, поставен му от седем държави от ЕС, изтича днес. След изтичането му Великобритания, Белгия, Германия, Испания, Португалия, Холандия и Франция са заявили, че ще признаят за президент на Венецуела опозиционния лидер Хуан Гуайдо, предадоха ДПА и Ройтерс. На митинг в Каракас пред привърженици снощи Мадуро отхвърли искането на европейските държави като \"безочливо\" и заяви, че той е законният държавен глада на страната си. На друг митинг наблизо Гуайдо се зарече, че народът ще остане на улиците, докато се бъде извоювана свобода, временно правителство и нови честни избори за президент. Но проправителствения митинг социалистът Мадуро се провикна: \"Вие искате избори? Вие искате предсрочни избори? Ще имаме парламентарни избори\". Митингът бе в чест на 20-годишнината от първото встъпване в длъжност като президент на покойния Уго Чавес. Опозиционният депутат Армандо Армас окачестви като поредната провокация идеята на Мадуро за предсрочни парламентарни избори. \"Мадуро не е президент и т.нар. Учредително събрание няма легитимност, няма стойност\", се казва в изявлението на депутата от Националното събрание (парламента). Подчиненият на Мадуро Върховен съд е обявил за незаконно Националното събрание, след което Мадури свика свое Учредително събрание, припомниха агенциите. Те отбелязаха, че позициите на Николас Мадуро се доразклатиха, след като вчера бе разпространено видео, в което един генерал от венецуелските ВВС изрази подкрепа за Хуан Гуайдо, провъзгласил се за временен държавен глада до произвеждането на избори. Генерал Франсиско Янес заяви, че \"90 на сто от армията не е с диктатора, а с народа на Венецуела, след което командването на въоръжените сили го заклейми като предател.", "date": "2019.02.03", "title": "Николас Мадуро предложи нови парламентарни избори"}
{"url": "https://www.faktor.bg/bg/articles/novini/svyat/sasht-sa-gotovi-na-novi-pregovori-s-rusiya-za-kontrola-nad-orazhiyata", "text": "САЩ са готови на нови преговори с Русия по контрола над въоръженията, стига да има възможност за проверка на договореностите и привеждането им в изпълнение, заяви държавният секретар на САЩ Майк Помпейо, цитиран от ТАСС и БТА.  \"САЩ продължават да държат на действителен контрол над въоръженията, който гарантира сигурността на САЩ и на техните съюзници и партньори, който може да бъде проверяван и привеждан в изпълнение и който включва партньори, които отговорно изпълняват задълженията си. САЩ са готови да преговарят с Русия по контрол над въоръженията, който отговоря на тези критерии\", каза Помпейо. \"За жалост Договорът за ликвидиране на ракетите със среден и малък обсег вече не действа, защото Русия продължава да го нарушава. Днешните ни действия имат за цел да защитят националната сигурност и интереси на САЩ, както и нашите съюзници и партньори\", добави той.  По-рано руското външно министерство съобщи, че САЩ официално са уведомили Русия, че прекратяват участието си в Договора за ликвидиране на ракетите със среден и малък обсег от 1987 г. и започват процедура по оттегляне от него. След това руският президент Владимир Путин обяви, че и Русия прекратява участието си в договора.", "date": "2019.02.03", "title": "САЩ са готови на нови преговори с Русия за контрола над оръжията"}
{"url": "https://www.faktor.bg/bg/articles/novini/balgariya/mvnr-obyavi-kolko-balgari-zhiveyat-v-chuzhbina", "text": "Министерството на външните работи на Р. България е изпратило на 31 януари 2019 г. до www.eurochicago.com писмо в отговор на въпроси на редакцията на уебсайта, свързани с броя на българите извън страната по държави, броя на дипломатическите представителства по света и на служителите в тях, броя на сътрудниците на бившата ДС, работещи в министерството и в дипломатическите мисии. Отговорът е подписан от постоянния секретар на МВнР Елена Шекерлетова, се казва в съобщение на eurochicago.com. Според отговора най-много са българските граждани в Германия - 416 хиляди, но за повечето от страните, където има по-големи български разселения, данните са видимо закръглени. Така например за Франция числото е 60-80 хиляди, за Австралия - 10-15 хиляди, за Нова Зеландия - 3-5 хиляди и пр. За Турция са посочени 350 хиляди, за САЩ - 300 хиляди, за Гърция също 300 хиляди, за Испания - 250 хиляди, за Великобритания - 200 хиляди, за Италия - 120 хиляди, за Канада - 70 хиляди, за Австрия - 35 хиляди, за Молдова - 31 хиляди, за Кипър - 25 хиляди, за Чехия също 25 хиляди, за Южна Африка - 20 хиляди, за Швейцария - 12 хиляди, за Норвегия - 7 хиляди, за ОАЕ - също 7 хиляди, за Малта - 6 хиляди, за Полша - 4 хиляди, за Йордания - хиляда и пр. Ако сравним новополучените данни с данните отпреди седем години (след предишното запитване до МВнР), ще видим, че през 2011 г. броят на българските граждани в Германия е бил само 74 869, а сега числото е над 400 хиляди и това е доста повече от САЩ, Гърция и Испания. За 2011 г данните за Великобритания са 100 хиляди български граждани, за Франция - 30 хиляди, данните за Турция - 500 хиляди. Т.е., българските граждани във Великобритания са се увеличили за 7 години със 100 хиляди, тези във Франция с 30-50 хиляди, а тези в Турция са намалели със 150 хиляди. Данните за САЩ, за Гърция и за Испания са същите, както сега. Излиза, че за седем години няма никакви промени в броя на българските граждани в тези страни, което едва ли е така, се констатира в съобщението на eurochicago.com. Общият брой на българските граждани по света, според данните за 2011 г., изпратени ни в началото на 2012 г. от МВнР, е бил 2 018 792. Ако съберем грубо приблизителните данни, изпратени ни сега по Закона за достъп до обществена информация (ЗДОИ), ще получим над 2 млн. и 417 хиляди български граждани извън България за 2018 г., твърди чикагският уебсайт и отбелязва, че според данните на МВнР българските емигранти по света са се увеличили с 400 хиляди за седем години. Българскоезичната електронна медия посочва, че в писмото си до МВнР от 10 януари т.г. е включила и въпроси, зададени не по ЗДОИ, свързани с идеята да се направи преброяване на българските граждани извън България. По тази тема от МВнР засега не са изпратили отговори. Според някои източници, продължава eurochicago.com, населението на България, вече е под 7 млн. Тези над 2 млн. и 417 хиляди български граждани в чужбина са една значителна част от тях, при това повечето са в активна и работоспособна възраст. И тази твърде значителна част наши съграждани с избирателни права, нямат никакво институционално представителство в България, ако не броим 25-те служители в печално прославилата се Държавна агенция за българите в чужбина. На втория въпрос, зададен по ЗДОИ, а именно за броя на българските дипломатически и консулски представителства по света и броя на служителите в тях, от МВнР са изпратили данни за служителите в задграничните представителства. Вижда се, че на много места те са по един или двама човека и не е ясно как успяват и да обслужат българите, и да свършат другата си дипломатическа дейност свързана с политическите, културни и бизнес контакти. От данните на МВнР личи, че най-много български дипломатически представители има в Брюксел - 61 в Постоянното представителство на България в ЕС, 14 в представителството ни в НАТО и 10 в българското посолство в града. В Москва (Руска федерация) българските дипломатически служители са 32; 25 - в Истанбул (Турция); 20 в Атина (Гърция); 19 в Скопие (Р. Македония); по 18 в Белград (Сърбия) и Париж (Франция); по 17 в Анкара (Турция), Берлин (Германия) и Лондон (Великобритания); 15 във Вашингтон (САЩ); по 13 в Рим (Италия), Киев (Украйна) и Техеран (Иран); 12 в Женева (Швейцария); 11 в Солун (Гърция); по 10 в Букурещ (Румъния) и Хага (Нидерландия); по 9 в Мадрид (Испания), Пекин (Китай), Тирана (Албания), Кайро (Египет) и Бейрут (Ливан); по 8 в Будапеща (Унгария) и Сараево (Босна и Херцеговина), по 7 в Прага (Чехия), Кишинев (Молдова) и Страсбург; по 6 в Копенхаген (Дания), Токио (Япония), Прищина (Косово), Мюнхен (Германия), Одеса (Украйна), по 5 в Берн (Швейцария), Лисабон (Португалия) и др. В Ню Йорк има 15 души в постоянно представителство и още 5 - в генералното консулство. Във Виена (Австрия) има 13 души в посолството и още 8 в постоянно представителство. Според изпратените данни в Белгия има общо 85 български дипломатически представители. В Турция са общо 53 (25 в Истанбул, 17 в Анкара, 8 в Одрин и 3 в Бурса). В САЩ има общо 40 дипломатически служители (20 в Ню Йорк, 15 във Вашингтон, 3 в Чикаго и 2 в Лос Анжелос). В Руската федерация са общо 36 (32 в Москва и 4 в Санкт Петербург). В Гърция са общо 31 (20 в Атина и 11 в Солун). В Германия са общо 26 (17 в Берлин, 6 в Мюнхен и 3 във Франкфурт на Майн). В Р. Македония са общо 22 (18 в Скопие и 4 в Битоля). В Сърбия са общо 21 (18 в Белград и 3 в Ниш). В Украйна са общо 19 (13 в Киев и 6 в Одеса). За последните две години служителите на бившата ДС, понастоящем на работа във външното министерство на Република България, са намалели с двама - от 56 на 54, завършва публикацията си eurochicago.com.", "date": "2019.02.03", "title": "МВнР обяви броя на българите в чужбина в отделните държави"}
{"url": "https://www.faktor.bg/bg/articles/vikat-deyvid-bekam-v-sada-po-dve-dela", "text": "Големи проблеми преди новия сезон в САЩ трябва да решава футболната легенда Дейвид Бекъм. Британецът ще трябва да се яви в съда заради две дела, които могат да доведат до изваждането на клуба му \"Интер\" (Маями) от първенството.  По първото дело Бекъм ще трябва да отговаря по обвинения в присвояване на земя за изграждане на футболен комплекс, а по второто за неясни капитали и недостатъчни данни за бизнес партньорите му, съобщи БНР. Новият клуб на Бекъм трябваше да стартира в Сокър лигата през 2020 година, но ако не реши двата проблема, дебютът ще бъде отложен.", "date": "2019.02.03", "title": "Викат Дейвид Бекъм в съда по две обвинения"}
