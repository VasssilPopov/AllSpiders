{"url": "https://www.faktor.bg/bg/articles/novini/svyat/koi-sa-vazmozhnite-stsenarii-za-razvitie-na-krizata-vav-venetsuela", "text": "Ускореното развитие на събитията през последните месеци във Венецуела отваря пътя към няколко сценария: преговори между правителството и опозицията, външна военна намеса, рухване на властта или точно обратното - изолация \"по кубински\". Признаването от около 40 държави на опозиционера Хуан Гуайдо за временен президент, твърдата народна подкрепа, на която той се радва, и петролните санкции на САЩ, стегнаха примката около президента Николас Мадуро. Но държавният глава запазва решаващата подкрепа на висшето военно ръководство, контрола върху институциите и подкрепата на руските и китайските си съюзници, които са направили огромни инвестиции в страната с най-големите петролни залежи в света, пише Франс прес. Ето четири сценария, които според редица експерти биха могли да се променят ситуацията, докато Венецуела се бори с най-тежката икономическа криза в новата си история. Преговори Мадуро каза, че е готов да се срещне с опонента си. Гуайдо обаче обуслови всякакъв диалог с Мадуро с оттеглянето от властта на социалистическия лидер, чието преизбиране за втори мандат според парламента е било белязано с измами. Осем европейски държави, Европейският съюз и пет латиноамерикански държави се срещнаха вчера в Монтевидео в опит да намерят политическо решение на кризата. Преговорите \"изглеждат много малко вероятни, освен ако армията не се дистанцира от Мадуро и не определи друг партньор в преговорите\", смята Ана Аюсо, специалистка по Латинска Америка в Центъра за международни изследвания в Барселона. След настоятелна молба на Николас Мадуро, папа Франциск каза, че е готов да посредничи, но със съгласието на двете страни. Хуан Гуайдо от своя страна изглежда предпазлив. Социалистическият президент \"би могъл да приеме преговори в замяна на отмяна на санкциите, на отслабване на международния натиск\", коментира политологът Ернесто Паскуал от Свободния университет на Каталуния. От идването на власт на Николас Мадуро през 2013 г. четири опита за диалог завършиха с неуспех. Военна намеса Съединените щати - първата държава, признала Хуан Гуайдо, не изключват възможността за военна намеса, макар за момента да са избрали да заложат на \"икономическия срив\" на страната, за да \"дестабилизират\" чавистката власт, смята анализаторът Луис Висенте Леон. Според редица експерти евентуална военна намеса може да бъде провокирана от венецуелска въоръжена акция срещу американската хуманитарна помощ, която Хуан Гуайдо иска да вкара в страната от Бразилия и Колумбия. Николас Мадуро смята такава помощ като прелюдия към военна намеса. Но \"не мисля, че САЩ са заинтересувани от участие в конфликт, същото важи за Колумбия и Бразилия\", посочва Ана Аюсо. Такава интервенция, впрочем, няма да събере международен консенсус след провала на опитите да бъдат установени демократични режими в Ирак и Афганистан, подчертава Ернесто Паскуал. Според Луис Висенте Леон, президентът Мадуро ще се опита да избегне използването на сила, за да попречи на доставянето на хуманитарна помощ. Той подчертава, че една интервенция може да предизвика насилие от страна на проправителствените въоръжени милиции, както в Либия и Сирия. Имплозия Според експертите военните остават ключът към кризата. Въпреки появата на пукнатини в армията върховното командване остава вярно на Мадуро. За да има \"вътрешно рухване, военните трябва да се отдалечат от чавистите. Това би станало края на революцията\" според Луис Висенте Леон. Според Ернесто Паскуал \"е малко вероятно\" военните да изоставят Мадуро заради \"интересите на висшето командване в петрола и мините\". За да сложи край на тази подкрепа, Гуайдо предложи амнистия на военните, които откажат да подкрепят \"диктатурата\". Но месец след този призив не се случи никакво масово дезертиране. Според Луис Висенте Леон \"една имплозия се случва, когато действащите лица разберат, че защитата им е гарантирана\". \"Армията се нуждае от преговори очи в очи, с известна личност, с международен гарант\", смята той. Изолация Николас Мадуро може също така да се окопае и да стегне редиците \"по кубински\", отбелязва Ана Аюсо, с \"много болезнени последици\" за населението, страдащо вече от сериозен недостиг и хиперинфлация, която може да достигне 10 000 000 процента тази година. Страната, която получава 96 процента от приходите си от петрола, ще трябва да намери нови пазари за своите 500 000 барела дневно, които изнася в САЩ, т.е.половината от производството и 75 на сто от паричния поток. \"Това е ужасен сценарий, защото не решава проблема и влошава ситуацията\", отбелязва Луис Висенте Леон. За Ана Аюсо това ще даде начало на период на \"най-големи репресии\" срещу опозицията и ще отвори пътя към \"военно правителство\". БТА", "date": "2019.02.09", "title": "Кои са възможните сценарии за развитие на кризата във Венецуела?"}
{"url": "https://www.faktor.bg/bg/articles/novini/svyat/-zhaltite-zhiletki-opitaha-da-saboryat-zagrazhdeniyata-kray-parlamenta-pusnaha-im-salzotvoren-gaz", "text": "Френската полиция разпръсна със сълзотворен газ протестиращите „жълти жилетки” във френската столица Париж. Тази събота демонстрантите изразиха недоволството си срещу правителството на президента Емануел Макрон за 13-ти път, информира „Ройтерс”. Протестното шествие започна от Триумфалната арка, превърнал се в арена на сблъсъци с полицията при предишни протести. След това те преминаха по площад „Шанс Елизе“ и се отправиха към сграда на парламента. При опит да съборят част от огражденията около сградата, която в момента се ремонтира, полицията използва сълзотворен газ срещу протестиращите. Местните медии съобщават, че при сблъсъците са пострадали двама демонстранти и двама униформени. Участник в протестите е бил тежко ранен, след като при избухване на граната със сълзотворен газ е била откъсната ръката му. Протестът на „жълтите жилетки” започна в средата на ноември 2018 г. като недоволство срещу поскъпването на горивата. След това демонстрациите преминаха в искания за подобряване на стандарта на живот, а протестите прераснаха в бунтове и сблъсъци с полицията, които взеха жертви. По официални данни, за 13 седмици по време на демонстрациите около 1700 протестиращи 1000 полицаи са били ранени.", "date": "2019.02.09", "title": "\"Жълтите жилетки\" опитаха да съборят загражденията край парламента, пуснаха им сълзотворен газ"}
{"url": "https://www.faktor.bg/bg/articles/novini/svyat/spored-ruskiya-poslanik-v-skopie-makedoniya-ne-mozhe-sama-da-reshi-za-smyanata-na-imeto-a-prespanskiyat-dogovor-e-nezakonen", "text": "Посланикът на Русия в Скопие Сергей Баздникин коментира пред ТАСС, че \"въпреки добрата воля на властите в Македония, които ни уверяват, че влизането им в НАТО не е насочено срещу Русия, като членове на организацията, те ще трябва да вземат решения, които не отговарят на националните им интереси\" Според него, народите на Македония и Гърция не подкреmят Преспанския договор и това ще има дългосрочни негативни последствия в толкова взривоопасен регион като Балканите. \"Но трябва да си даваме сметка, че Преспанския договор е сключен чрез сериозни нарушения на нормите на вътрешното и международното право, с други думи, излиза от пределите на правовото поле. Той едва ли ще може да бъде инструмент за постигането на справедливо, устойчиво и дългосрочно решение на проблема с името на държавата Македония. Напротив, както не веднъж е подчертавал президентът на Македония Георги Иванов, вместо решаването на един стар проблем, договорът може да създаде много нови\", твърди Баздникин. \"Отделни западни страни, начело със САЩ, действително нагнетяват русофобия по целия свят и се стараят да вкарат в своята пропагандистка орбита колкото е възможно повече страни, включително, опирайки се на същата прословута \"атлантическа солидарност\", за която вече говорих по-рано. Подобни политики видяхме и тук. Едно от практическите проявления на тази неистова кампания стана изгонването на руски дипломат от Скопие през март м.г. – и отново от солидарност по т.нар. дело \"Скрипал\", коментира той. \"Русия смята, че темата за преименуването на Македония трябва да бъде обсъдена в Съвета за сигурност на ООН\", казва Баздникин.", "date": "2019.02.09", "title": "Според руския посланик в Скопие Македония не може сама да реши за смяната на името, а Преспанският договор е незаконен"}
{"url": "https://www.faktor.bg/bg/articles/novini/balgariya/bivshiyat-ni-poslanik-vav-venetsuela-radev-nanese-shteta-varhu-obraza-na-balgariya-kato-chast-ot-es", "text": "\"Раздвояването в оценката на събитията във Венецуела между президента и правителството у нас, е достойно за съжаление. Смятам, че изявлението на президента Радев нанесе щета върху образа на България като част от ЕС, нанесе щета и върху самочувствието на българите в чужбина\", заяви пред Bulgaria ON AIR бившият посланик на България във Венецуела проф. Лазар Копринаров. \"Смятам, че не можеше под формата на неутралност да се избегне отговора на въпроса каква е оценката на България за ставащото във Венецуела\", каза дипломатът. По думите му при население от 32 милиона, бежанците от Венецуела от 460 000 хиляди преди 7 години сега са 2 милиона и 600 хиляди.  \"Те бягат от бедност и политически преследвания\", добави проф. Копринаров.", "date": "2019.02.09", "title": "Бившият ни посланик във Венецуела: Радев нанесе щета върху образа на България като част от ЕС"}
{"url": "https://www.faktor.bg/bg/articles/novini/svyat/protesti-na-sindikatite-v-rim", "text": "Най-големите италиански профсъюзи организираха протести в Рим, предаде БТА.  Шествието на протестиращите потегли от централния Площад на Републиката. Някои от участниците в него дойдоха от различни региони на страната. След като премине из централни улици на столицата, шествието ще спре на площад Сан Джовани ин Латерано, където лидерите на синдикатите ще произнесат речи. Протестната акция цели насочване на вниманието върху проблемите на заетостта, затрудненията във финансовата и пенсионната системи, недостатъчния икономически ръст. Профсъюзите призовават правителството да промени сегашния икономически курс.", "date": "2019.02.09", "title": "Протести на синдикатите в Рим"}
{"url": "https://www.faktor.bg/bg/articles/novini/balgariya/ns-otvarya-vrati-za-grazhdani-po-povod-140-godini-ot-parvoto-zasedanie-na-uchreditelnoto-sabranie", "text": "Народното събрание отваря врати за граждани на 10 февруари от 10.00 часа по повод 140 години от първото заседание на Учредителното събрание, съобщи пресцентърът на парламента. Денят на отворени врати е част от инициативите за отбелязване на годишнината от Учредителното събрание и приемането на Търновската конституция. Председателят на парламента Цвета Караянчева ще посрещне първите посетители. В сградата на парламента гостите ще могат да видят оригиналите на Търновската конституция и на Сребърната конституция. Сред експонатите са лични вещи на Петко Р. Славейков - първата Библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция. В Народното събрание гражданите ще имат възможност да разгледат пътуващата експозиция \"140 години от Учредителното събрание и подписването на Търновската конституция\". На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове. Денят на отворени врати ще продължи до 16.00 часа.", "date": "2019.02.09", "title": "НС отваря врати за граждани по повод 140 години от първото заседание на Учредителното събрание"}
{"url": "https://www.faktor.bg/bg/articles/novini/balgariya/putin-nagradi-s-orden-druzhba-nomenklatura-na-bkp-ot-vremeto-na-todor-zhivkov", "text": "С   на президента на Руската федерация Владимир Путин, издаден на 6 февруари, комунистическата номенклатура от годините на Тодор Живков Станка Шопова е отличена с орден „Дружба”. Награждаването и е заради големия й принос в подготовката и провеждането на световния шампионат по футбол FIFA 2018. Но в дипломатическите среди се знае, че това е една от формите, с които Кремъл се отблагодарява на верните си хора в България.  Посланикът на Русия в България Анатолий Макаров също поздрави председателя на фондация \"Устойчиво развитие за България\" Станка Шопова. „Приносът на Станка Шопова в развитието на руско-българското приятелство е наистина неоценим. Пожелаваме на нея неизчерпаеми сили и енергия за реализация на нови проекти в името на доброто сътрудничество между Русия и България”, изтъква Макаров. Шопова е първи секретар на ЦК на ДКМС, а по-късно с личната благословия на диктатора Живков преминава в ЦК на БКП. Днес тя е известна като един от основните изразители  на руските интереси у нас. Управлява руски капитали за над 304 млн лв. Дейността  и е  тясно свързан с Русия. От години  е представител на Санаторно-оздравителния затворен комплекс \"Камчия\" на брега на Черно море, чийто едноличен собственик е град Москва чрез Департамента по имуществото на руската столица. Размерът на капитала на курортния комплекс е 304,2 млн. лв. Парцелът се намира близо до устието на река Камчия и затова носи нейното име. Шопова е и един от лидерите на русофилството у нас.", "date": "2019.02.09", "title": "Путин награди с орден „Дружба” номенклатура на БКП от времето на Тодор Живков"}
{"url": "https://www.faktor.bg/bg/articles/novini/svyat/e-poptodorova-osven-ot-reshetnikov-ne-chuhme-otvan-druga-pohvala-za-pozitsiyata-na-radev-za-venetsuela", "text": "\"Ако ме питате дали очаквам да настъпи военен сблъсък във Венецуела - не, няма да има и военна интервенция. Смятам, че няма да има. Чета, зная кой вещае такива прогнози, те са продиктувани от едната, бих я нарекла много крайна гледна точка - това, което Мадуро чрез своите защитници иска да внуши на света\", заяви пред \"Канал 3\" бившият ни посланик във Вашингтон Елена Поптодорова. \"Това няма да се случи според мен, съвсем други условия сме. По-скоро ще се разчита на този международен натиск, който нараства, и на вътрешната неудържимост - Мадуро буквално не може да удържи ситуацията у дома, така че смятам, че ще настъпят вътрешни събития. Да не забравяме и ролята на съседите, на латиноамериканските държави, която е много ярка поне от 2 години насам\", насочи вниманието Елена Поптодорова. За сравнението с кризата във Венецуела с т. нар. Карибска криза от времето на Студената война, когато заради Куба САЩ и СССР са на ръба на ядрената война, тя изтъкна:  \"Истината е, че само по спомени на съвременници зная за онзи период от време, може да се съди само по заключенията какво се е случило. Вярно е, че тогава светът е бил на прага на взрив, но също така е вярно, че светът това го е преодолял, тоест двете сили (САЩ и СССР) са го преодолели\", припомни Елена Поптодорова. \"Но бедата с Венецуела, за разлика с Мексико, според мен, е че във Венецуела това е имплозия, експлозия навътре. Трябва да се отпуши\", прогнозира тя, като припомни, че \"процесът като постепенен, икономически и социален разпад върви още от времето на Чавес, но тази имплозия, за която говоря, тя се случва може би от 2 г.\" По думите й въпросът за позицията на Румен Радев \"трябва да бъде отправен най-напред към президента, който формулира позицията, и удивителното е, че той побърза да го направи публично, знаейки, че на следващия ден има съвет по сигурността. Значи имало е категорично желание да се открои, да бъде самостоятелен в позиция, която всъщност касае цялата държава, и непременно да бъде алтернативен, и тук използвам евфемизъм\", каза Елена Поптодорова.  Тя добави, че от чужбина само \"предишният резидент на КГБ генерал Решетников похвали президента за позицията, която е заел, от другаде не чухме друга външна похвала\".", "date": "2019.02.09", "title": "Е. Поптодорова: Освен от Решетников, не чухме отвън друга похвала за позицията на Радев за Венецуела"}
{"url": "https://www.faktor.bg/bg/articles/novini/balgariya/n-algafari-radev-se-opitva-da-privleche-okolo-sebe-si-tezi-koito-sa-po-blizki-do-politikata-na-rusiya", "text": "\"Смятам, че БСП не са подготвени, нямат тези кадри, които да поведат една такава битка. Всичките тези хора, които Корнелия Нинова събра около себе си - по-младите, не са готови, няма ги онези биткаджии, които бяха едно време, които можеха да изнесат големи, тежки кампании. Такива не виждам да има в момента в БСП\", коментира пред Канал 3 политическият ПР Нидал Алгафари. Той посочи, че на изминалия конгрес на социалистическата партия \"единственото нещо, което успяха да оставят като впечатление, е дали Сергей ще бъде водач на листата или няма да бъде водач на листата. Целият им конгрес премина през това - кои ще бъдат евентуалните 5 или 4 там души в листата, и нищо друго\", смята той. Според него само Елена Йончева прави някакви сензации, но \"за съжаление го има усещането като че ли Корнелия Нинова или екипа около нея се опитват да я жертват. Защото я хвърли в тази изключителна битка между нея и Бойко Борисов. И моето очакване даже, когато заплашиха на конгреса, че ще изкарат нещо, което е бомбастично, смятах, че ще е около икономическите кръгове на Бойко Борисов. Оказа се, че е нещо много дребно\",  коментира той за скандала \"Ало, Банов съм\". Според Алгафари,  \"удавникът се хваща за сламка, те се хванаха за някаква много дребна сламка. И Елена, от една страна, тя има лична битка и борба с Бойко Борисов, и това някак си съвпадна с интересите на Корнелия\". За позицията на президента Румен Радев по отношение на Венецуела, режисьорът смята, че държавният глава е направил гаф.  \"Има някои неща, които човек трябва да си направи сметка преди да се изкаже: ти с кого си? Дали България е в НАТО и в ЕС, и тогава политиката, която трябва да следва е тази, която имат общо НАТО и ЕС, или ти си в някакъв друг съюз, за който ние не знаем.  И по този начин той показа, че аз съм различен от правителството с цел да успея да привлека около себе си отново тези хора, които са по-близки до политиката на Русия като позиция. Така че вътрешнополитически той си направи правилен ход, но външнополитически, според мен, е гаф. Не може да имаме разнобой във външната ни политика, като двамата отговорни държавници, които се занимават с външна политика, всеки да дава съвсем различна. Гаф е!\", категоричен е Алгафари. \"На първата година президентите не са уверени в себе си, че са някакви божества, но на втората година, от многото блюдолизци, които съществуват около президента, започват да му вменяват, че ти си великият, независимо дали е Радев, Първанов, който и да било. И той наистина си въобразява, че целият този рейтинг, който му се поднася на тепсия, че е негов личен, а той не е негов личен, той е на президентската институция\", каза още той.", "date": "2019.02.09", "title": "Н. Алгафари: Радев се опитва да привлече около себе си тези, които са по-близки до политиката на Русия"}
{"url": "https://www.faktor.bg/bg/articles/novini/svyat/bryuksel-gamzhi-ot-ruski-i-kitayski-shpioni", "text": "\"Стотици руски и китайски шпиони действат в Брюксел, предупреди звеното за вътрешна сигурност към Европейската служба за външна дейност, пише днес германският \"Ди велт\", цитиран от вестник \"Сега\".  Смята се, че в белгийската столица, където са разположени основните институции на ЕС, има около 200 руски и 250 китайски агенти. Те работят основно в посолствата и търговските представителства на техните държави. Освен шпионите на Китай и на Русия в Брюксел активно действат разузнавателни агенти на САЩ и на Мароко. Техният брой обаче не се съобщава, допълва в. \"Ди велт.\" На еврослужителите е препоръчано да изблягват посещенията на определени места, сред които ресторант и кафе в близост до сградата на Европейската комисия и до централата на Европейската служба за външна дейност.", "date": "2019.02.09", "title": "Брюксел гъмжи от руски и китайски шпиони"}
{"url": "https://www.faktor.bg/bg/articles/ikonomika/turizam/5-rast-v-turizma", "text": "Изключително успешна е била изминалата 2018 година за туризма. Отчетен е 5-процентов ръст. Това обяви министърът на туризма Николина Ангелкова по време на конференция \"Естествено в България - 2019 година на вътрешния туризъм\". „За първи път преминахме границата от 9 млн. чуждестранни туристи. Над 9 млн. и 200 хил., което е ръст от около 5%. За първи път за първите 11 месеца имаме над 7 млрд. и 200 млн. лв. Очакваме разбира се, когато излязат резултатите за цялата 2018 г., приходите да достигнат почти 8 млрд. Това със сигурност показва колко важен е секторът за икономиката, за насърчаване на заетостта в дадените региони и колко важно е да показваме съответно прекрасните възможности за туризъм целогодишно“, заяви Ангелкова. Държавата обаче няма да се ограничи само до развитието спрямо чуждестранните туристи и предстои стартиране на повторна кампания за насърчаване на вътрешния туризъм.  „Предвиждам това да се осъществи чрез различен медиен микс, както винаги сме го правили. Както чрез телевизионни, онлайн канали, радиа и различни дигитални и маркетингови активности. Предвидили сме няколко лъча, където лично аз и моят екип ще бъдем на място, когато са годишнините на събитията от календара. Друг фокус, който имаме за тази година, е свързан с инвестиционните турове, които предвиждаме“, допълни Ангелкова. Тя поясни, че целта е да се покажат и различните форми за туризъм. „Например, на територията на националните ни курорти съвсем спокойно месеците март, април, май – тези, които са крилата на сезона, съответно октомври, ноември, биха могли да се използват за конферентен туризъм и да насърчим изграждането на голям конферентен център, например в Слънчев бряг, Златни пясъци, Пампорово, Боровец, където базата би могла да се използва целогодишно. В тази връзка на 30 и 31 май предвиждаме много голям международен инвестиционен форум в Слънчев бряг“, заяви още министърът.", "date": "2019.02.09", "title": "5% ръст в туризма"}
{"url": "https://www.faktor.bg/bg/articles/novini/balgariya/tsvetanov-v-chetvartak-v-komisiyata-za-kontrol-nad-sluzhbite-shte-ima-izslushvane-za-sluchaya-s-otravyaneto-na-emiliyan-gebrev", "text": "В четвъртък в Комисията за контрол над службите са сигурност ще се състои изслушване на компетентните институции във връзка с отравянето на бизнесмена Емилиян Гебрев и информациите за съпричастност на извършителя със случая „Скрипал“. Аз съм сигурен, че вече е създадена необходимата координация между българските, британските и европейските власти по случая и се работи активно по него. Това заяви днес в Харманли председателят на ПГ на ГЕРБ и зам.-председател на партията Цветан Цветанов. Председателят на ПГ на ГЕРБ подчерта, че в последните 3-4 години България, ЕС и САЩ са подложени на хибридна атака от Русия. „Има информации за руска намеса посредством онлайн и социалните медии в изборите в няколко държави, което във всеки един от случаите доведе до дестабилизация. Съществува мнение, че дори „Брекзит“ се е случил под такова влияние“, коментира той. Цветанов изрази мнение, че случаят „Скрипал“ само е затвърдил позицията на ЕС за продължаване на санкциите срещу Русия. По думите му Русия иска да отклони ЕС от политиката му за единство в името на всеобщия просперитет. Цветан Цветанов сподели и своята позиция във връзка с лансираната от ВМРО концепция за ромската интеграция. „Всяка една политика, насочена към по-добрата ромска интеграция, трябва да мине през широко обществено обсъждане, в което дейно участие да вземат всички заинтересовани страни и институции. Неслучайно в управленската ни програма като основен акцент бе заложено образованието. 30 000 деца бяха върнати в образователната система и сега те ще имат възможността да получат перспектива и да бъдат полезни на обществото“, каза зам.-председателят на ГЕРБ. Според него социалните помощи на ромите трябва да се обвържат с тяхната ангажираност, защото днес в обществото ни съществува усещането, че представителите на тази общност получават средства от държавата, но не изпълняват в замяна на това своите задължения както всички останали граждани. „Затова искаме да постигнем баланс и дадем равен шанс на всички деца. Това може да се случи само чрез образованието. В България има много роми, които са се интегрирали и водят успешен живот. Трябва по-често да даваме техния пример“, отбеляза Цветанов. Той подчерта, че ако се създадат условия за по-добра ромска интеграция, това би дало добавена стойност и на българската икономика. Цветан Цветанов сподели, че към момента не може да има окончателна позиция във връзка с концепцията и уточни, че до една седмица трябва да се проведе коалиционен съвет, като на него това ще бъде една от обсъжданите теми.", "date": "2019.02.09", "title": "Цветанов: В четвъртък в Комисията за контрол над службите ще има изслушване за случая с отравянето на Емилиян Гебрев"}
{"url": "https://www.faktor.bg/bg/articles/novini/svyat/-zhaltite-zhiletki-otnovo-izlizat-na-protest-vav-frantsiya", "text": "За тринайста поредна седмица във Франция са планирани протести на \"жълтите жилетки\".  Протестиращи от движението на жълтите жилетки се събират на площада на Триумфалната арка в Париж, откъдето ще потегли тяхното 13-о протестно съботно шествие, съобщава телевизия Бе Еф Ем Те Ве, циитирана от БТА. Заради демонстрацията в Париж отново има засилено полицейски присъствие. \"Жълтите жилетки\" в Париж с шествие в подкрепа на пострадалите при демонстрациите (СНИМКИ) В граничния с Франция град Вентимиля местни жълти жилетки пък искат да \"хвърлят мост към Италия\" и да обединят каузата си с тази на италианските жълти жилетки, допълва телевизията. По-късно днес на пропускателния пункт във Вентимиля ще има протест.  Призивът за обединяване на усилията на жълтите жилетки от двете страни на границата идва в момент на безпрецедентно обтягане на отношенията между Франция и Италия. Шествията започнаха като недоволство срещу вдигането на акциза на горивата и бързо прераснаха в движение срещу неравенството и бедността.  Не е ясно дали ще има контрапротест на червените шалове.", "date": "2019.02.09", "title": "\"Жълтите жилетки\" отново излизат на протест във Франция"}
{"url": "https://www.faktor.bg/bg/articles/novini/svyat/zatvoriha-dzhamiya-vav-frantsiya-zaradi-radikalen-islyamizam", "text": "Властите в Гренобъл са затворили джамията \"Ал-Кавтар\" за 6 месеца, поради обвинения във връзка с радикален ислямизъм, съобщава Ройтерс. Заповедта е издадена от префекта на френския град след разследване на специалните служби, което е установило, че в молитвения дом „се прокламират идеи, провокиращи насилие, омраза и дискриминация”. Затварянето на джамията е било също оправдано и на основата на предотвратяване на тероризъм. Асоциацията, занимаваща се с поддръжка на джамията, също е под наблюдението на властите. Министерството на вътрешните работи и Министерството на икономиката и финансите са замразили активите им. Посещавана от над 400 молещи се, джамията не е първата затваряна във Франция през последните години. През 2017 г. в град Клиши нелегален мюсюлмански молитвен дом беше закрит, което доведе до това молещите да се събират на протестна молитва по улиците, макар това да е обявено за незаконно в страната. Германия също затвори джамия в Берлин поради връзка с радикални идеологии, включително свързана с Анис Амри, атентатора от берлинския коледен базар, който уби десетки през декември 2016 г.", "date": "2019.02.09", "title": "Затвориха джамия във Франция заради радикален ислямизъм"}
{"url": "https://www.faktor.bg/bg/articles/novini/svyat/ofitsialno-ot-dnes-se-izpolzva-imeto-severna-makedoniya", "text": "След ратификацията на протокола за приемането на Република Северна Македония в НАТО в гръцкия парламент официално влиза в сила употребата на новото име на държавата - Република Северна Македония, съобщи \"Танюг\". В срок от седем дни държавните институции, граничните пунктове и дипломатическо-консулските представителства на страната ще променят табелите с новото име на държавата - Република Северна Македония.  Употребата на новото име трябва да бъде съгласувана със закона за употреба на езиците, което означава, че табелите ще бъдат написани и на албански език, тъй като, както неотдавна заяви говорителят на правителството Миле Бошняковски, албанците са 20 процента от населението на държавно ниво. Препоръки за промяна на надписите ще получат и местните органи на властта.  Промяната на конституционното име на Македония последва след подписването на споразумението от Преспа и неговата ратификация в македонския и гръцкия парламент. След 27-годишен спор за името с Гърция Македония промени своето име на Република Северна Македония.  След разрешаването на дългогодишния спор около името миналата сряда в Брюксел бе подписан присъединителен протокол за членството на Македония в НАТО от 29-те посланици на страните-членки на НАТО.", "date": "2019.02.09", "title": "Официално: От днес се използва името Северна Македония"}
{"url": "https://www.faktor.bg/bg/articles/novini/svyat/aleks-aleksiev-nyama-polezen-hod-za-maduro-toy-shte-padne-bez-voenna-interventsiya", "text": "\"Времето на Мадуро е изтекло и няма да мине много дълго преди той да бъде отстранен по един или друг начин. В момента фактически той няма подкрепа, с изключение на Русия, най-вече, защото Китай има съвсем друго мнение. Китай продължава да говори да има преговори във Венецуела, докато руснаците са тези, които практически са идеологически настроени. И поради това, и поради новите санкции на Щатите, които са от около две седмици, които фактически забраниха последния спасителен пояс на Мадуро – с други думи петролът, който продава в Щатите, той не може в момента да вземе парите, тъй като всички пари, които идват от компанията „Ситго“, която е в Америка, както знаете, се депозират в затворени вътре в САЩ сметки за Венецуела и Мадуро не може да ги използва. Даже в момента се говори за това и то упорито се говори, че на Гуайдо, на опозицията ще бъде разрешено от Щатите да използва тези пари за свои нужди\", коментира пред радио \"Фокус\" Алекс Алексиев, председател на Центъра за балкански и черноморски изследвания. \"Другото, което е важно да се отбележи, за което също според мен значи, че подкрепата на Мадуро ще продължава да отслабва, това е, че Болтън, шефът на сигурността на Тръмп, обяви съвсем официално, че тези военни, които се откажат от подкрепа на Мадуро и минат на страната на Гуайдо, фактически ще бъдат освободени от санкции, което е много важно. Така че аз общо-взето, смятам че няма да мине много дълго време, преди Мадуро да бъде сменен\", прогнозира той. \"Факт е, че Мадуро няма просто къде да ходи. Русия не може да го поддържа, защото Русия също няма пари. Тя вече е вложила около 17 милиарда долара във Венецуела. Няма полезен ход за Мадуро. Затова аз смятам, че той ще падне без военна интервенция\", смята експертът. \"Проблемът за Путин е, че се получава това, от което най-много го е страх: така наречените „цветни революции“. Още една революция, която сваля още един диктатор. Путин е диктатор и от това го е страх много. Така че възможно най-лошото за Путин е да загуби своя съюзник диктатор Мадуро по същия начин. И затова той се мъчи по всякакъв начин да го предотврати, но няма да успее. Защото просто той не е достатъчно силен. Има много варианти, за които надали ще имаме време да говорим, като например фактът, че Мадуро продаде 49,9% от главната фирма, която е венецуелска в Щатите, казва се „Ситго“, продаде я на „Роснефт“. Но дали това значи нещо, не е сигурно, тъй като според последните сведения, които идват от Вашингтон, почти сигурно е, че Щатите няма да позволят на Русия да влезе във владение на „Ситго“. Има и много други варианти. Но това, което е важно да се спомене, е че Мадуро няма полезен ход и той ще падне\", каза още Алексиев. \"Президентът Радев, според мен, е напълно погрешен в своите тълкувания тук. Когато цяла Европа, която в много други отношения е разделена, фактически беше останала само Италия, но в Италия също Лигата е на страната на Гуайдо -там се получават някакви дрязги, но цяла Европа е против Мадуро и в този момент България да се идентифицира с един социалистически диктатор е много жалко за България. И това не му дава в никакъв случай някакви авоари на Радев. Това е загубена позиция. И за съжаление не говори добре за България\", заяви той. \"Това което е явно, е, че БСП нищо не е научила, нищо не е забравила. Тя  продължава да бъде комунистическа партия. И това българският народ много добре трябва да го разбере, когато го извикат на урните да гласува отново. Тази партия не може да се реформира. Тя никога не е била българска. Тя винаги е била болшевишка партия. И крайно време е да се сложи край на нея в България. Интересите на социалистическата партия в България, тя е според мен комунистическа и продължава да е, не са интересите на българския народ. Те са интересите на техните руски господари. И затова, аз не смятам че това нещо, което наблюдаваме, тази поддръжка на един абсолютно безпомощен в момента диктатор, е нещо, което може да продължи. Но за съжаление показва до каква степен българските социалисти не са независими. Докато всички останали социалисти или голямото болшинство от тях в Европа поддържат опозицията във Венецуела. Така че тук също се получава раздвояване, където нашите социалисти се оказват по-големи католици от папата – до такава степен поддържат Путин и неговата политика, че се проявяват като антибългарски политици\", коментира още Алексиев.", "date": "2019.02.09", "title": "Алекс Алексиев: Няма полезен ход за Мадуро, той ще падне без военна интервенция"}
{"url": "https://www.faktor.bg/bg/articles/novini/balgariya/k-trenchev-nyamame-nishto-obshto-s-onezi-hora-koito-naistina-sa-davali-zhivota-si-za-idei", "text": "\"Аз съм си задавал въпроса защо сме на това дередже. В огромна степен се дължи на нашата специфична народопсихология. Първо, ние нямаме собствен цивилизационен модел, ние се опитваме да се впишем в модела на чужди нации. Това е невъзможно, защото техният модел е създаден от друга култура, друга среда. Например днес се опитваме да се набием в англосаксонския модел. И сме толкова смешни! Правим се на американци без парите на американците. Жалка работа!\", заяви пред \"Дарик\" почетният председател на КТ „Подкрепа” Константин Тренчев.   \"Ние като даденост, като държава сме уникални. Гордеем се с някакво минало, сигурно има генетична връзка, все още сме на територия, която се нарича България, но ние нямаме нищо общо с онези хора, които наистина са давали живота си за идеи. Идеята, която може да мобилизира една нация, я няма. Идеята не може да бъде да имам \"Мерцедес\" или БМВ и някоя руса силиконка там да се мотае. Това може да осмисли живота на някакъв човек, но не и на една нация. Прекалено материално се подхожда в такова едно ниско ниво\", каза още той.   \"Според мен всичко тръгва от това, че ние просто сме едни неверници, а когато си неверник, губиш всякакви ориентири - и морални и т.н. И нещата не отиват на добре. Знам ги политиците, те трябва да свалят звезди. Аз затова избягах от политиката, защото тази среда ми е втръснала до болка. Това е среда на лицемерие, на измамници, не искам да съм в нея\".", "date": "2019.02.09", "title": "К. Тренчев: Нямаме нищо общо с онези хора, които наистина са давали живота си за идеи"}
{"url": "https://www.faktor.bg/bg/articles/novini/balgariya/p-simeonov-skoro-shte-ima-pregrupirane-v-obedineni-patrioti", "text": "\"В коалицията \"Обединени патриоти\" предстои прегрупиране, което скоро ще наблюдаваме\", прогнозира пред \"Фокус\" Първан Симеонов, изпълнителен директор на Агенция \"Галъп интернешънъл\".  \"Обединените патриоти направиха доста трудни неща. Удивително е да се наблюдава, как са на път да се провалят в по-лесните. Имат пред себе си нагледния пример на Реформаторския блок - имат собствения си опит и грешките на другите, от които да се учат\", коментира той.  \"Там ми се струва, че ще спечелят онези, които успеят да покажат тяга в някаква посока, защото в момента част от Обединените патриоти говори на себе си, говорят един на друг, а не на публиката. Онези, които по-успешно говорят на публиката, ще успяват да дърпат напред и може да увлекат след себе си електората, докато другите си говорят един на друг. Там шансовете са сравнително добри, но ако продължават в този дух, може да се окаже, че ще се окажат вкупом зад борда\", прогнозира Първан Симеонов.  Според него, това се разбира от всички в коалицията, част от която се опитва да \"вдига цената си\" във вътрешнокоалиционния микс, но вдигайки цената, накрая може да се окаже, че се обезценяват вкупом.", "date": "2019.02.09", "title": "П. Симеонов: Скоро ще има прегрупиране в \"Обединени патриоти\""}
{"url": "https://www.faktor.bg/bg/articles/novini/balgariya/romite-se-varnaha-vav-voyvodinovo-plashat-s-voyna-ako-badat-izgoneni-otnovo", "text": "Около 40 роми с представители на правозащитна организация няколко часа обикаляха край незаконните ромски къщи във Войводиново. Това предизвика спонтанен протест по обед сред местното население. Около 50 души се опитаха да пробият полицейската блокада, но бяха спрени. Най-силно възмущение предизвиква жена с фотоапарат, която придружава ромите и говори на английски език. Ромите бяха категорични, че ще нощуват в къщите си. Тези, чиито постройки са бутнати, твърдят, че им е обещано да им осигурят фургони, ако се върнат. Те се заканиха с масови протести, ако бъдат изгонени отново от имотите си. В късния следобед полицията и местната власт успяха да убедят ромите и правозащитната организация, която ги представлява, да напуснат под полицейски конвой Войводиново. Хората от ромската махала останаха на улицата след като багерите събориха постройките им в началото на януари. Това се случи след като двама младежи от ромски произход пребиха командос на Богоявление. В знак на подкрепа към пребития военнослужещ имаше протести на местните хора, както и на негови колеги от армията.", "date": "2019.02.09", "title": "Ромите се върнаха във Войводиново - плашат с война, ако бъдат изгонени отново"}
{"url": "https://www.faktor.bg/bg/articles/novini/balgariya/priemaneto-na-severna-makedoniya-v-nato-reshitelna-stapka-za-evroatlanticheskata-integratsiya-na-zapadnite-balkani", "text": "Атлантическия съвет на България публикува декларация, с която привтства присъединяването на Северна Македония към НАТО. Това е доказателство за авторитета и привлекателността на атлантическата идея, се казва в документа. Ето и пълния текст:", "date": "2019.02.09", "title": "Приемането на Северна Македония в НАТО – решителна стъпка за евроатлантическата интеграция на Западните Балкани"}
{"url": "https://www.faktor.bg/bg/articles/novini/svyat/stoltenberg-prizova-evropeytsite-da-ne-se-otkazvat-ot-savmestnata-yadrena-otgovornost", "text": "Европейците не трябва да се отказват от съвместната ядрена отговорност в НАТО, заяви генералният секретар на алианса Йенс Столтенберг в интервю за медийната група \"Функе\". \"Споделянето на ядрената отговорност е важно за НАТО. И аз призовавам колкото се може повече партньори от алианса, включително Германия, да участват в тази отговорност\", каза Столтенберг. Според него \"целта на НАТО е свят без ядрени оръжия\", въпреки че не може да има едностранен отказ от тях. По неофициални данни в Германия се съхраняват около 20 единици американски ядрени оръжия. Срещу това се обявяват социалдемократите, Левите, Зелените и други. Американски ядрени оръжия има също в Холандия, Белгия, Италия и Турция. Всички тези страни са получили възможност да участват в планиране на използване на ядрени оръжия и провеждане на съвместни учения. Тази програма е известна като споделяне на ядрената отговорност, за което говори Столтенберг.", "date": "2019.02.09", "title": "Столтенберг призова европейците да не се отказват от съвместната ядрена отговорност"}
{"url": "https://www.faktor.bg/bg/articles/tsvetanov-zaryaza-lozyata-kray-harmanli", "text": "Председателят на Парламентарната група на ГЕРБ и зам.-председател на партията Цветан Цветанов участва в традиционното зарязване на лозовите масиви в Харманли.  По време на церемонията водосвет отслужи Старозагарският митраполит Киприан в съослужение с местни православни свещеници. Гости на събитието бяха още народните представители от ГЕРБ Делян Добрев, д-р Георги Станков и Станислав Иванов, областният управител на Хасково Станислав Дечев, кметовете на Харманли, Любимец и Димитровград, както и стотици граждани. \"За мен бе удоволствие на присъствам да ритуала по зарязването на лозите в Харманли. Пожелавам на всички производители в България берекет и богата година\", каза след зарязването Цветанов.  Масивът в местността Конлука е част от лозята на една от най-големите винарски фирми в Южна България. Семейство Зайчеви са собственици на хиляди декари лозови масиви и произвеждат вина, търсени на световните пазари. Те са и едни от най-големите работодатели в региона.", "date": "2019.02.09", "title": "Цветанов заряза лозята край Харманли"}
{"url": "https://www.faktor.bg/bg/articles/novini/balgariya/v-siderov-nezavisimo-kak-shte-se-yavyat-na-evroizborite-op-shte-prodalzhat-da-rabotyat-zaedno-za-da-zapazyat-mandata-si", "text": "„Независимо как ще се явят на евроизборите, партиите от коалицията „Обединени патриоти“ ще продължат да работят заедно, за да запазят мандата си”, заяви лидерът на „Атака” и председател на парламентарната група на „Обединени патриоти” Волен Сидеров. „Вътрешните противоречия могат да бъдат изгладени. Ако се разберем за това, то ще има сигнал, че явяването ни на евроизборите няма връзка с довършването на мандата. Има много критики към управлението, но се вижда, че в момента алтернативно управление не може да бъде формирано. Има неща, които са положителни, но изискват повече време и процес“, каза той. Според Волен Сидеров именно неяснотата как ще се явят на евроизборите през май водят до съмненията за разпад на коалицията. Относно представената от коалиционния му партньор Красимир Каракачанов концепция за интеграция на ромите той обяви, че тя не трябва да води до напрежение. „Решението на проблема не трябва да се приема като репресия или отнемане на права на част от обществото. В никакъв случай една такава концепция не трябва да води до напрежение, защото това е опасно за България. У нас ромското население е голям процент. Натрупани са страшно много проблеми, но те не могат да се разсекат с един удар на меча. Трябва да се работи внимателно и конструктивно, без да се предизвиква междуетническо напрежение, защото това е възможно“, каза той. Волен Сидеров посъветва Каракачанов да внесе концепцията си в Министерския съвет. Въпросът е как и дали ще може да бъде приложена“, каза още той.", "date": "2019.02.09", "title": "В. Сидеров: Независимо как ще се явят на евроизборите, ОП ще продължат да работят заедно, за да запазят мандата си"}
{"url": "https://www.faktor.bg/bg/articles/novini/svyat/velt-severen-potok-2-zasilva-vliyanieto-na-rusiya-v-evropa", "text": "Проектът за газопровода \"Северен проект 2\" е средство Русия да засили влиянието си в Европа чрез по-голям контрол върху доставките на енергия, заявява в редакционна статия днес германският консервативен в. \"Велт\", цитиран от ДПА. \"А сега Берлин използва лост да прокара проект, който разделя Европа - \"Северен поток 2\". Германия и Русия ще излязат победители от този проект, докато губещи ще са Полша, Украйна и всички онези страни в Европа, които изказаха опасения за сигурността и поискаха да се обуздае, вместо да се насърчава руското желание за агресия. \"Северен поток 2\" ще превърне Германия в основния дистрибутор на руски природен газ в Европа, предаде БТА. Това е смислено от икономическа гледна точка, но политическият негативен ефект ще е значителен: Москва ще увеличи мощта си, докато недоверието на централно- и източноевропейците към Германия ще нарасне\", посочва вестникът. Друг германски всекидневник, \"Райн Некар Цайтунг\", се пита доколко благоразумно от страна на Берлин е преследването на спорния проект за газопровода \"Северен поток 2\" в момент, когато Русия показва мускули. Много е хубаво, че германско-френските отношения бяха изгладени /с компромиса за регулирането на газопровода \"Северен поток 2\"/. Защо обаче този газов проект се лансира точно сега, от което ще спечели най-вече Русия, страна, която току-що заяви, че иска да увеличи ядрения си арсенал и разполага с ракети, които могат да достигнат безпроблемно Германия, центъра на ЕС, пише редакционният екип.", "date": "2019.02.09", "title": "Велт: \"Северен поток-2\" засилва влиянието на Русия в Европа"}
{"url": "https://www.faktor.bg/bg/articles/novini/balgariya/mareshki-s-novata-sistema-za-kontrol-na-gorivata-shte-vlyazat-mnogo-poveche-pari-v-byudzheta", "text": "\"С новата система за контрол на горивата ще влязат много повече пари в бюджета\", прогнозира Веселин Марешки пред БНТ. Той коментира, че системата най-вероятно ще следи всичко около движението, но трудно ще проследи какво има в самите съдове.  Марешки изрази надежда, че е дошъл краят на контрабандата на горива. Според него идеята за държавна верига от бензиностанции е добра, за да се бори с картела.  Това, според Марешки, е причината да е извън властта в момента, тъй като би отстоявал реализирането на тази негова идея.", "date": "2019.02.09", "title": "Марешки: С новата система за контрол на горивата ще влязат много повече пари в бюджета"}
{"url": "https://www.faktor.bg/bg/articles/novini/balgariya/730-apteki-shte-zatvoryat-na-20-fevruari-ako-ne-se-reshi-problemat-sas-sistemata-za-verifikatsiya-na-lekarstvata", "text": "Фармацевти излизат на ефективна стачка на 20 февруари, ако не се реши проблемът със системата за верификация на лекарствата. Работещите в над 730 аптеки ще спрат работа за един ден, каза председателят на националната аптечна камара Антон Вълев. Той е категоричен, че проблемът може да се реши само на обща среща с МЗ, производители и вносители на лекарства, предаде Bulgaria ON AIR. Очаква се такава среща да има следващата седмица. Междувременно вече 4 аптеки затворили врати и така жителите на редица населени места са остават без лекарства. Налага се хората да пътуват по 60 км.", "date": "2019.02.09", "title": "730 аптеки ще затворят на 20 февруари, ако не се реши проблемът със системата за верификация на лекарствата"}
{"url": "https://www.faktor.bg/bg/articles/novini/svyat/stotitsi-poleti-sa-otmeneni-v-siatal-i-tokio-zaradi-snyag", "text": "Зимна буря връхлетя американския щат Вашингтон и наложи отмяната на 200 полета от летището в Сиатъл, предаде Асошиейтед прес. Социални работници прибират от улиците бездомници и ги приютяват в убежища заради студа.   Снежна буря има и в Япония, заради която бяха отменени около 100 полета от токийските летища Нарита и Ханеда, предаде ТАСС.   На остров Хокайдо беше регистрирана рекордната за тази зима температура от минус 31,8 градуса по Целзий. Снеговалеж в Чикаго отмени 900 полета   В южното полукълбо, където е лято, силен пожар бушува в Нова Зеландия, предаде ДПА.     Над 3000 души са евакуирани заради огнената стихия близо до Нелсън на Южния остров. Огънят е обхванал вече площ от 2100 хектара с 27-километров периметър. Зимна буря и над половин метър сняг в Япония   Метеоролози прогнозират силни ветрове за утре, което може да усложни обстановката. Смята се, че пожарът е бил причинен случайно от фермер, обработвал земята си.", "date": "2019.02.09", "title": "Стотици полети са отменени в Сиатъл и Токио заради сняг"}
{"url": "https://www.faktor.bg/bg/articles/novini/svyat/telefonnite-izmami-ne-sa-samo-balgarski-patent", "text": "Телефонните измами са един от най-разпространените видове мошеничество. Те не са само български патент, срещат се често и в Германия - отскоро и в един нов вариант. Това се случва всеки ден, даже по няколко пъти на ден. В някое германско семейство звъни телефонът. На дисплея се изписва номерът на полицията 110. Но на другия край не е полицейският инспектор, а някой мошеник. Повечето германци за щастие не се хващат на въдицата, но някои наивни и доверчиви възрастни хора, както и чужденците, които не познават добре германската реалност, често стават жертва на телефонните измамници, пише Дойче веле. През миналата година само в провинция Северен Рейн-Вестфалия телефонните измамници са \"изработили\" над 7 милиона евро. Следователите в Долна Саксония, които се занимават с този много разпространен вид измами, са регистрирали почти 4000 \"полицейски\" позвънявания. Само за една година. Сега с телефонните измами се занимава федералната криминална служба, в чиито компетенции е и борбата срещу организираната престъпност. Истинските фалшиви пари Обикновено измамниците звънят от Турция, където е възможно телефоните да бъдат програмирани така, че на другия край на жицата да се появява номерът на германската полиция 110. Тези уж полицаи и прокурори разказват на човека, който вдигне слушалката, различни истории. Например, че трябва да помогне за разобличаването на някой престъпник или пък да спаси от кражба своите бижута. Целта е винаги една и съща. Човекът, комуто са позвънили, трябва \"навреме\" да предаде парите и скъпоценностите на \"сътрудника на полицията\", който ще пристигне при него всеки момент. А \"сътрудникът\" всъщност е съучастник на измамниците. Ето и няколко показателни случая. Телефонните измамници помолили 89-годишната Елиза Б. от Аугсбург да помогне на полицията за разобличаването на банков служител, който уж пуснал в обръщение фалшиви пари. Затова тя трябвало да изтегли от банковата си сметка 15 000 евро (уж фалшиви пари) и да ги предаде на униформения полицай. На банковите служители им се сторило подозрително, че възрастната жена тегли толкова пари наведнъж, затова те информирали полицията. Полицаите задържали измамника при предаването на сумата. На една 73-годишна пенсионерка обаче не ѝ провървяло толкова. Измамниците ѝ разказали по телефона сходна история, но 10-те хиляди евро, които поръчали \"полицаите\", пропаднали завинаги. Възрастната жена ги оставила на седалката на паркиран до супермаркета автомобил. Ето още един случай. Телефонните измамници предупредили една жена от град Вайнхайм, че бандити подготвят грабеж в дома ѝ. Полицията щяла да ги чака в засада, но тя трябвало да предаде всичките си ценности на полицейския инспектор, който ще намине веднага. Жената се усъмнила, но през прозореца видяла патрулни полицейски коли пред съседната къща. И решила, че това не е измама. По-късно се оказва, че мошениците подали фалшив сигнал за тревога в полицията, за да изглежда историята им достоверна. Златните кюлчета и подкупът на украински шофьор на тир Измамниците успели да убедят възрастно семейство в Хановер, че банката, където са вложили парите си, е пред фалит. Затова възрастните хора трябвало да обменят наличните си спестявания в златни кюлчета. Възрастното семейство купило три златни кюлчета за 110 000 евро и ги предали на своя \"спасител\". Фалшивите полицаи мамят не само германските пенсионери. На 14 януари тяхна жертва става един украински шофьор на тир. На магистралата го изпреварва полицейска кола със светлинен надпис: \"Полиция! Следвайте ме!\". Мошениците, представящи се за полицаи, го спрели и поискали подкуп. И то не малък. Заплашили го, че в противен случай ще спрат тир-а от движение. И шофьорът им дал парите. Изобщо не се замислил, че германските полицаи не взимат подкуп. Чак в последния момент забелязал, че регистрационните номера на \"германската\" полицейска кола са ...полски. Как да се предпазим от мошениците? Как да познае човек, че му звънят измамници? Полицейският комисар Ян Паул Маковски от Хилдесхайм дава няколко съвета по молба на най-тиражирания таблоид Билд. Те могат да бъдат полезни не само за германските граждани. Ето какво трябва да знаете, за да не ставате жертва на измами: Телефонният номер, който се появява на дисплея, не е задължително верният! Истинските полицаи и прокурори никога не питат по телефона за пари или други ценности! Истинските полицаи никога на вземат \"на съхранение\" пари и ценности! Ян Паул Маковски съветва хората на всяка цена да проверяват подобни телефонни позвънявания и истории, като се обадят в полицията на посочения в указателя телефонен номер. Веднага да информират членовете на семейството или приятелите си за подобни телефонни обаждания. Най-доброто средство обаче си остава: затворете телефона, ако позвъняването ви се стори подозрително.", "date": "2019.02.09", "title": "Телефонните измами не са само български патент"}
{"url": "https://www.faktor.bg/bg/articles/novini/balgariya/predpriemat-merki-sreshtu-nepravomerno-izdadeni-bolnichni-listove", "text": "Общи съвместни действия предприемат от Националния осигурителен институт, регионалните здравни инспекции и Здравната каса. НОИ следи фирмите с много на брой служители, представили болнични листове. Наблюдават се и лечебните заведения и медиците, които са ги издали. Следят се и определени диагнози. През миналата година са проверени над 1100 лечебни заведения. Обжалват се повече от 9000 болнични листове. \"Обжалването се извършва повече по отношение така действително някой болнични листове, които са постъпили и по които впоследствие би могла да бъде извършена някаква преценка. И най-вече по повод на именно тази продължителност на болничните листове спрямо диагнозата. Някъде около половината от обжалваните се отменят. В случаите на отменени болнични листове на практика няма сума за събиране, тъй като не са платени и няма щета\", заяви Даниела Сенова - директор \"Осигуряване и краткосрочни плащания\", НОИ.", "date": "2019.02.09", "title": "Предприемат мерки срещу неправомерно издадени болнични листове"}
{"url": "https://www.faktor.bg/bg/articles/novini/balgariya/neno-dimov-da-se-vazstanovi-dyuna-shte-bade-pretsedent-za-balgariya", "text": "\"МОСВ съгласува процедури, ние не даваме разрешения за строителство, това се прави от местната власт, нито го следим по време на изпълнение – това се прави от ДНСК\", заяви пред бТВ министърът на околната среда и водите Нено Димов по повод строежите по Черноморието. \"На \"Смокиня\" имаше един вандалски акт по отношение на дюната, Районната инспекция направи проверка, включително и геодезично замерване, видя проблема, но в момента е спряла административното наказание, защото прокуратурата се самосезира и води наказателно разследване. Докато това наказателно разследване ние трябва да изчакаме като институция. Ако то свърши с осъдителна присъда, при всички случай е по-тежко, и то ще има сила. Ако не свърши така, тогава ние ще наложим административна санкция\", обясни министърът. По думите му да се възстанови дюна ще бъде прецедент за България. \"Имаме законовата възможност да накараме разрушителя на дюната на \"Смокиня\" да я възстанови, което би било прецедент за България. Факт е, че нещо, което се е формирало десетилетия и дори столетия, не се възстановява, то няма да бъде автентично. Но трябва да се даде пример, че когато рушиш нещо, което нямаш право да рушиш, трябва да го възстановиш – усилието трябва да бъде в тази посока\", категоричен беше Нено Димов. За \"Арапя\" той обясни, че там  инвестиционното намерение е от 2005 г. и то не е изтекло. „Според Държавното горско стопанство там няма вековни дървета, няма защитени зони и \"Натура\", на практика няма нищо, което е свързано с правомощията на МОСВ\", посочи Нено Димов.", "date": "2019.02.09", "title": "Нено Димов: Да се възстанови дюна ще бъде прецедент за България"}
{"url": "https://www.faktor.bg/bg/articles/novini/svyat/chasovnikat-tiktaka-a-london-izobshto-ne-e-nayasno-kak-shte-napusne-evropa", "text": "Ще напусне ли Великобритания ЕС на определената дата - 29 март? Отлагане на Brexit-а изглежда все по-неотвратимо, въпреки че британският премиер Тереза Мей настоява срокът да бъде спазен, смятат аналитици. \"Засега е сякаш почти неизбежно Brexit-ът да се забави по един или друг начин, поне с няколко седмици\", заяви пред АФП Константин Фрейзър, експерт по европейска политика в изследователския център \"Ти Ес Ломбард\". Тереза Мей не се предава - консервативната британска ръководителка повтаря неуморно, че е твърдо решена да осъществи Brexit-а навреме и рязко отхвърля възможността за отсрочване, спомената от несъзвучни с общия тон гласове в нейното правителство - от външния министър Джереми Хънт и от финансовия Филип Хамънд. Според тях може би трябва да се изчака, докато бъдат приети законите, необходими за изпълнение на Brexit-а. Еврофобският всекидневник \"Дейли телеграф\" дори твърди, че министри са обсъждали възможността да го отложат с осем седмици - до 24 май. През това време часовникът тиктака, а Обединеното кралство изобщо не е наясно как точно ще напусне лоното на Европа, особено след като сделката за развод, договорена между Лондон и Брюксел, в средата на януари бе провалена от британските депутати с внушително мнозинство. Оттогава Тереза Мей се мъчи да започне наново преговорите с ЕС - конкретно във връзка с разпоредба, засягаща границата с Ирландия, за да издейства компромис, който би задоволил парламента. Въпреки категоричния отказ на Брюксел да сложи текста пак на масата, Мей се ангажира сделката да мине през парламента в нова редакция \"възможно най-скоро\". Ако до 13 февруари няма споразумение, на следващия ден депутатите ще гласуват за по-нататъшното развитие на Brexit-а. Във всички хипотези случай ще бъде твърде късно, настоява Константин Фрейзър: \"Националното законодателство ще е неподходящо за регулиране (на Brexit-а), дори в минимална степен\". Остава да бъдат гласувани още седем закона, включително текстове за търговията, селското стопанство и имиграцията, а дебатите по някои от тях още не са започнали, сочат данни на британския Институт за държавно управление. С цел да ускори темпото Даунинг стрийт отмени парламентарната ваканция през февруари, а е възможно и да удължи пленарните заседания. \"Дори при ускорен ритъм времето пак не стига\", отсича Ник Райт, експерт по европейска политика в Лондонския университетски колеж, потърсен от АФП. В очите на Тереза Мей Brexit-ът трябва на всяка цена да настъпи на 29 март, дори ако се наложи брутално да бъдат скъсани връзките между Лондон и Брюксел, изграждани в течение на 46 години. Но заплахата с Brexit \"без сделка\" - сценарий, потенциално катастрофален за британската икономика, е част от политическа стратегия, целяща да осигури парламентарна подкрепа за нейното споразумение, разсъждава Фрейзър. И обяснява, че \"тя вкарва в играта часовника\" по-малко от два месеца преди Brexit-а, за да притисне депутатите до стената: и еврофилите, които се страхуват да напуснат ЕС без предпазна мрежа, и брекзитиърите, които се опасяват от смекчен Brexit, дори и от никакъв Brexit. Според анализаторите е \"немислимо\" останалите 27 страни от ЕС, чието одобрение се изисква, да се обявят против отсрочка - те също биха пострадали от варианта \"без сделка\". Председателят на Европейския съвет Доналд Туск впрочем увери в сряда, че ще положи всички усилия да се избегне такъв сценарий. Ако обаче има отлагане, остава неясно докога, защото графикът създава проблеми. Според мнозина в Брюксел е трудно Brexit-ът да се отложи за по-късно от началото на юли, когато след майските избори ще започне да заседава новият Европейски парламент - по принцип без британски депутати. По-нататъшно отлагане би могло \"да удължи мъченията, ако Обединеното кралство не направи решителната стъпка\", предупреждава Константин Фрейзър. БТА", "date": "2019.02.09", "title": "Часовникът тиктака, а Лондон изобщо не е наясно как ще напусне Европа"}
{"url": "https://www.faktor.bg/bg/articles/novini/svyat/amerikanski-voenen-kam-rusiya-ako-ne-iskate-vashite-sasedi-da-vlizat-v-nato-ne-okupirayte-tehni-teritorii", "text": "\"Ако Русия не иска НАТО до своите граници, просто трябва да прекрати агресията срещу съседите си\", заяви капитанът от военноморските сили на САЩ Хари Табах, цитиран от украинското издание \"Обозревател\". \"Искам да се обърна към руснаците. Ако не искате вашите съседи да влизат в НАТО, не окупирайте техни територии. Защото ако ги нападате, те разбира се ще искат да влязат в Алианса\", коментира офицерът. По думите му, ако Русия прекрати агресията, това би предотвратило членството на Украйна в пакта. Ген. Табах отбелязва, че към момента в НАТО няма единно решение по отношение на Русия. По думите му, от руския президент Владимир Путин може да се очаква всичко - от подмолни схеми в стила на КГБ до използване на \"червеното копче\". Капитан 1 ранг Хари Табах е роден в Русия и единственият, който ез да е роден в САЩ е успял да постигне високо ниво на военна и политическа кариера. Таах е бил началник на военната мисия на НАТО в Москва, както и представител на НАТО в Русия.", "date": "2019.02.09", "title": "Американски военен към Русия: Ако не искате вашите съседи да влизат в НАТО, не окупирайте техни територии"}
{"url": "https://www.faktor.bg/bg/articles/novini/svyat/edin-zaginal-i-chetirima-tezhko-raneni-pri-sblasaka-na-dva-vlaka-v-ispaniya", "text": "Един човек загина, а четирима са тежко ранени след челен удар на два регионални пътнически влака в Североизточна Испания, на около 50 км от Барселона, предаде Франс прес, като се позова на железопътната компания и на властите. Жертвата е 26-годишната машинистка на единия от влаковете, съобщиха в \"Туитър\" службите за спешна помощ. По данни, разпространени от регионалното правителство късно снощи, четирима души са в тежко състояние, около 100 имат по-леки наранявания, а 65 души не са пострадали. Катастрофата е станала между каталунските градове Сант Висенс де Кастелет и Манреса. Единият от влаковете пътувал за Барселона, а другият - за Манреса, когато се оказали на една и съща линия. Започнало е разследване, за да се установи дали катастрофата е станала поради проблем в системата за сигнализация или в тази за контрол на местоположението и движението на влаковете, каза представител на каталунските власти. През ноември миналата година по същата линия между Манреса и Барселона имаше друг подобен случай: влак дерайлира в резултат на свличане на земни маси. Един човек загина, а 49 бяха ранени.", "date": "2019.02.09", "title": "Един загинал и четирима тежко ранени при сблъсъка на два влака в Испания"}
{"url": "https://www.faktor.bg/bg/articles/novini/svyat/gartsiya-ratifitsira-priemaneto-na-makedoniya-v-nato-samo-s-3-glasa-mnozinstvo", "text": "Гръцкият парламент ратифицира протокола за присъединяване на Македония към НАТО, предаде Ройтерс. Съгласно Преспанското споразумение, след като Гърция ратифицира протокола за присъединяване на Македония към НАТО, влизат в сила измененията в македонската конституция и нейното преименуване на Република Северна Македония. Членките на НАТО подписаха споразумението с Македония тази седмица, след като на 25 януари гръцкият премиер Алексис Ципрас прокара в парламента смяната на името на бившата югославска република, която вече официално ще се нарича Северна Република Македония. \"Смятам, че изпълнихме патриотичния си дълг. Постъпихме правилно\", каза Ципрас на депутатите при днешните дебати. Приемането на Македония в НАТО бе подкрепено с минимално мнозинство в 300-членния парламент. Споразумението бе ратифицирано със 153 гласа \"за\" при 140 \"против\" и един \"въздържал се\". Спорът между Атина и Скопие за името на Македония спъваше опитите ѝ да се присъедини към ЕС и НАТО. Като член и на двете организации Гърция има право на вето върху приемането на други страни, отбелязва Ройтерс, цитирана от БТА.", "date": "2019.02.09", "title": "Гърция ратифицира приемането на Македония в НАТО само с 3 гласа мнозинство"}
{"url": "https://www.faktor.bg/bg/articles/novini/balgariya/zapochvat-da-se-prilagat-novite-pravila-za-bezopasnost-za-lekarstvata", "text": "Започва прилагането на нови правила в ЕС за безопасност на лекарствата, съобщи Европейската комисия.  Производителите вече ще трябва да поставят двуизмерен баркод и средство срещу подправяне върху опаковките на лекарства, отпускани по лекарско предписание. Аптеките, включително продаващите онлайн, както и болниците, ще трябва да проверят автентичността на лекарствата, преди да ги дадат на болните. Лекарствените средства, произведени до днес и без знак за безопасност, могат да останат на пазара до изтичане на срока им на годност. Според новата система за проверка аптеките и болниците ще трябва да проверяват по цялата верига на доставка автентичността на лекарствата, се посочва в съобщението. За изпълнението на новата европейска наредба аптекарите ще трябва да инвестират в нов софтуер. Според част от фармацевтите в България новата система не само би затруднила работата, а има и сериозни пропуски. Друго притеснение е, че новата система ще бъде свързана с НАП и така тя ще има достъп до складови наличности и данни на пациенти. Именно за това през седмицата фармацевтите работиха с жълти жилетки в знак на протест.", "date": "2019.02.09", "title": "Започват да се прилагат новите правила за безопасност за лекарствата"}
{"url": "https://www.faktor.bg/bg/articles/novini/svyat/sasht-kategorichno-protiv-severen-potok-2-i-vtora-traba-na-turski-potok", "text": "САЩ продължават силно да се противопоставят на „Северен поток - 2“ и на втората тръба на „Турски поток“, заяви представител на Държавния департамент в отговор на искане за коментар по споразумението, постигнато в Европейския съюз относно измененията на газовата директива на ЕС и изпълнението на проекта „Северен поток - 2“.  \"Съединените щати продължават категорично да се противопоставят на\" Северен поток 2 \"и на втората тръба на „Турски поток“. Тези проекти представляват геостратегическа заплаха за енергийния сектор на Европа и нейната сигурност и могат да навредят на икономическата и стратегическата сигурност на Украйна,\" заявяват от Държавния департамент на САЩ, цитирани от Фокус.  По-рано стана известно, че Германия и Франция са уредили спора за „Северен поток 2“ и са постигнали компромис относно измененията на Газовата директива на ЕС, предлагайки нова версия, която не блокира руския проект.  Същността на предложението е страната, на чиято територия се намира точката на приемане на газ от морски газопровод, да получи правото да избере формулата за прилагане на правилата на ЕС за газовата директива към този проект и възможните изключения от нея. В случая със \"Северен поток-2\" такава страна е Германия.", "date": "2019.02.09", "title": "САЩ категорично против \"Северен поток-2\" и втора тръба на \"Турски поток\""}
{"url": "https://www.faktor.bg/bg/articles/novini/svyat/faradzh-pak-se-namesi-v-politikata-podkrepya-nova-partiya-na-brekzita", "text": "Във Великобритания се появи нова политическа формация, наречена \"Партия на Брекзита\" (Brexit Party), съобщи Британската избирателна комисия, цитирана от Франс прес. Партията се ползва с подкрепата на Найджъл Фараж, ревностен привърженик на раздяла без отстъпки с Европейския съюз и ключова фигура от кампанията за референдума за Брекзит през 2016 г. Регистрацията на партията ще ѝ даде възможност да участва на избори в Обединеното кралство, и най-вече в тези за Европейски парламент през май, които може да се състоят и отвъд Ламанша, ако Брекзитът бъде отложен за след 29 март. \"Партията беше основана с пълната ми подкрепа и с намерение да участва на европейските избори на 23 май, ако дотогава Брекзитът не е станал факт\", обясни Фараж пред в. \"Дейли телеграф\", уточнявайки, че в този случай той би участвал в изборите. Фараж обясни, че партията е получила \"стотици кандидатури\" от потенциални членове, както и сериозни обещания за финансиране. \"Машината се движи\", добави той. Говорител на избирателната комисия каза за АФП, че партията е регистрирана на 5 февруари и се оглавява от Катрин Блейклок, бивш ръководен кадър в еврофобската и антиимигрантска Партия за независимост на Обединеното кралство (ЮКИП). Пред \"Телеграф\" тя каза, че очаква \"хиляди\" членове на Консервативната партия \"да дезертират\" от нея, за да се присъединят към нейната формация. През декември миналата година Фараж напусна основаната и оглавявана от него близо 10 години ЮКИП, тъй като не била способна да изведе Великобритания до Брекзит.", "date": "2019.02.09", "title": "Фарадж пак се намеси в политиката, подкрепя нова \"Партия на Брекзита\""}
{"url": "https://www.faktor.bg/bg/articles/novini/balgariya/dzhambazki-kontseptsiyata-na-vmro-e-za-tezi-koito-sistemno-i-posledovatelno-otkazvat-da-se-vpishat-v-balgarskoto-obshtestvo", "text": "\"Нито едно от предложенията в концепцията за промени в политиката за интеграция на ромския етнос, представена от министър Каракачанов, не е в противоречие с Конституцията\", заяви пред Нова телевизия заместник-председателят на ВМРО и евродепутат Ангел Джамбазки. \"Предложенията, които правим са точно в духа на Конституцията. Всички граждани имат, както равни права, така и равни задължения. Не може някой да черпи привилегии от факта, че се е родил циганин по етнически произход.  Една част от тези хора са социализирани в обществото и водят съвсем нормален живот, ние не говорим за тях. Говорим за обитателите на гетата и махалите, които системно и последователно отказват да се впишат в българското общество\", обясни той.   Джамбазки отговори на критиките, че мерките са расистки:  \"Циганите са от наша раса. Не можем да говорим за расизъм при положение, че става дума за наши съграждани и когато започваме да спорим за това дали е расизъм или не е, се правим, че не забелязваме, че част от тези хора, които живеят в гетата, се опитват да паразитират върху нашата социална система на основа своя произход\". Евродепутатът обясни и какво представлява мярката за ограничаване на раждаемостта, предложени в концепцията.  \"Когато говорим за ограничаване на раждаемостта, ние говорим за следното нещо – след второто или третото дете спираме да плащаме социални помощи. Всеки, които има отговорността да създава 8-9-10 деца, да бъде така добър да си ги гледа. Но когато остави едно навън, голо през зимата, това дете трябва да му бъде отнето и той трябва да носи наказателна отговорност. Това е мярката за ограничаване на безотговорна раждаемост. Съгласни ли сте, че не трябва да има 10 деца по кофите\", обясни Ангел Джамбазки. Социологът доц. Алексей Пампоров от Института за изследване на обществата и знанието към БАН обясни, че предпоставката за създаването на концепцията на Красимир Ка ракачанов е \"лъжа\".  \"Когато казваме, че има изразходвани средства, които не се знаят изобщо- това не е вярно. Имаше одит на Европейската сметна палата, който показа колко точно пари са похарчени и колко са планирани до 2020 г. да бъдат похарчени. Тази концепция се прави сякаш, че стартира от ниво 0, а това не е така. България има стратегия, има план за действие с разписани мерки\", добави той. \"Приветствам всякакво усилие да се справяме с тези зони, които държавата допусна. Подчертавам, че държавата ги допусна, защото отдавна можеха да бъдат  взети марки\", каза доц. Пампоров.", "date": "2019.02.09", "title": "Джамбазки: Концепцията на ВМРО е за тези, които системно и последователно отказват да се впишат в българското общество"}
{"url": "https://www.faktor.bg/bg/articles/novini/balgariya/bpts-palna-zabrana-na-abortite-i-seksualnoto-obrazovanie-protiv-zabranata-za-telesno-nakazanie-na-detsata", "text": "Българската православна църква излезе с остра критика и настояване за пълна редакция на новата Националната стратегия за детето.  В своята позиция Светият Синод се обвява за пълна забрана за абортите, за забрана на сексуалното обучение за сметка на религиозното.  Според църквата въвеждането на забраната за телесно наказание на децата може да доведе до тотално непослушание на детето към родителите му. Родителите трябвало сами да избират как да възпитават децата си. Светият синод призовава за цялостна редакция на Националната стратегия за детето. \"Светият синод на БПЦ-БП счита за свой дълг да отправи своя апел към Министерския съвет на България за нейното преразглеждане, коригиране и допълване\", се посочва в становището.", "date": "2019.02.09", "title": "БПЦ: Пълна забрана на абортите и сексуалното образование, \"против\" забраната за телесно наказание на децата"}
{"url": "https://www.faktor.bg/bg/articles/novini/svyat/tsinichna-demonstratsiya-na-maduro-izprati-100-tona-humanitarna-pomosht-v-kuba", "text": "Кораб на венецуелския военноморски флот в пристигнал в пристанището на Хавана. Според венецуелското посолство в Куба той е натоварен с помощи за жителите, пострадали от силното торнадо, връхлетяло кубинската столица миналия месец. На борда му има машини и строителни материали за възстановяване на материалните щети.  Това се случва на фона на блокираните тонове предимно американски храни и медикаменти на границата между Венецуела и Колумбия. Помощта беше изпратена по искане на председателя на парламента и временен президент Хуан Гуайдо, но действащият държавен глава Николас Мадуро, който се ползва с подкрепата на армията, не я допусна в страната. Според привържениците на Мадуро помощта е \"троянски кон\". Приблизително същото количество храни, медикаменти и стоки от първа необходимост са блокирани за Венецуела на колумбийската граница. Международната общност продължава да търси изход от хуманитарната и политическа криза във Венецуела.", "date": "2019.02.09", "title": "Цинична демонстрация на Мадуро - изпрати 100 тона хуманитарна помощ в Куба"}
{"url": "https://www.faktor.bg/bg/articles/novini/svyat/amerikanska-voenna-namesa-vav-venetsuela-bi-imala-za-tsel-da-otstrani-maduro-i-da-slozhi-kray-na-humanitarnata-kriza", "text": "Венецуелският председател на парламента Хуан Гуайдo не отхвърли вероятността за възможна американска военна намеса във Венецуела, чиято цел би била да отстрани Николас Мадуро и да сложи край на хуманитарната криза, съобщава Нова телевизия. В медийно изявление Гуайдо, който беше обявен за президент,  все пак нарича въпроса за евентуална намеса \"много противоречива тема\".  Под ръководството на Мадуро икономиката на Венецуела се срина, страната беше обхваната от хиперинфлация, рецесия и недостиг на храна и лекарства. Военните в страната блокираха опитите да бъде доставена хуманитарна помощ за хората там. Мадуро заяви, че няма да допусне фалшива помощ. Според него кризата във Венецуела е измислена от Вашингтон, за да оправдае военна намеса.  В отговор Гуайдо призова привържениците си да излязат по улиците, за да осигурят доставките на хуманитарна помощ.", "date": "2019.02.09", "title": "Американска военна намеса във Венецуела би имала за цел да отстрани Мадуро и да сложи край на хуманитарната криза"}
{"url": "https://www.faktor.bg/bg/articles/novini/svyat/rekordnite-44-kandidaturi-sa-registrirani-za-prezidentskite-izbori-v-ukrayna", "text": "За предстоящите на 31 март президентски избори в Украйна са регистрирани рекордните 44-има кандидати, обяви днес украинската Централна избирателна комисия (ЦИК), предадоха АП и ДПА.  Досегашният рекорд от 26 кандидати датираше от 2004 г. Според последните социологически проучвания най-голяма подкрепа получава комедиантът Володимир Зеленски, изпълнявал ролята на украински президент в популярния телевизионен сериал \"Слуга на народа\". Неговият рейтинг се дължи на статута му на телевизионна звезда, както и на недоволството сред хората от сегашните лидери на Украйна, отбелязва АП, цитирана от БТА.  Резултатите от анкета, огласени по-рано тази седмица, отреждат на комика подкрепа от 21,9 на сто. Следват експремиерът Юлия Тимошенко с 19,2 и действащият президент Петро Порошенко с 14,8 процента. Проучването, проведено сред 10 хиляди украински гласоподаватели, е с марж на грешката един процентен пункт.", "date": "2019.02.09", "title": "Рекордните 44 кандидатури са регистрирани за президентските избори в Украйна"}
{"url": "https://www.faktor.bg/bg/articles/novini/balgariya/vetrovito-temperaturite-nad-nulata", "text": "В сутрешните часове на места в равнините и котловините видимостта ще е намалена. В Източна България ще духа слаб вятър от север-северозапад, в останалите райони ще остане почти тихо. Максималните температури ще са между 4 и 9 градуса, в крайните югозападни райони - до 10-12 градуса. Над Черноморието преди обяд облачността ще е все още значителна, но по-късно през деня ще се разкъсва и намалява. Максималните температури ще са 5-6 градуса. Температурата на морската вода е 6-7 градуса. Вълнението на морето ще бъде 2 бала. Над планините през по-голямата част от деня ще е предимно слънчево. Температурите ще се повишават и максималната на височина 1200 м ще е около 4 градуса, на 2000 м - около минус 2 градуса, съобщават от НИМХ.", "date": "2019.02.09", "title": "Ветровито, температурите над нулата"}
{"url": "https://www.faktor.bg/bg/articles/novini/svyat/predsedatelyat-na-makedonskiya-parlament-nasrochi-prezidentski-izbori-za-21-april", "text": "Председателят на парламента на Република Македония Талат Джафери определи 21 април за дата на президентските избори в страната, предаде Ройтерс. \"Убеден съм, че всички участници в изборния процес ще дадат своя принос, така че изборите да бъдат проведени в честна и демократична атмосфера\", заяви Джафери, след като обяви датата. Действащият президент от ВМРО-ДПМНЕ Георге Иванов, който е към края на втория си петгодишен мандат, няма право да се кандидатира за трети, отбелязва ДПА. Иванов е гласовит противник на споразумението с Гърция за промяна на името на страната на Република Северна Македония. Ролята на президента в Македония е предимно церемониална, но той подписва приетите от парламента закони и е главнокомандващ въоръжените сили, отбелязва Ройтерс, цитирана от БТА.", "date": "2019.02.09", "title": "Председателят на македонския парламент насрочи президентски избори за 21 април"}
{"url": "https://www.faktor.bg/bg/articles/novini/svyat/tramp-i-kim-shte-se-sreshtnat-v-hanoy-v-kraya-na-sedmitsata", "text": "Президентът на САЩ Доналд Тръмп съобщи, че срещата му със севернокорейския лидер Ким Чен-ун по-късно този месец ще се състои във виетнамската столица Ханой, предаде Ройтерс. \"Представителите ми тъкмо се върнаха от Северна Корея след много ползотворна среща и уточняване на датата и времето на втората среща на върха с Ким Чен-ун. Тя ще е в Ханой, Виетнам, на 27 и 28 февруари\", обяви Тръмп в Туитър. \"С нетърпение очаквам да се срещна с Председателя Ким и да дадем тласък на каузата на мира!\", допълни той.", "date": "2019.02.09", "title": "Тръмп и Ким ще се срещнат в Ханой в края на седмицата"}
