{"url": "https://www.faktor.bg/bg/articles/novini/balgariya/donchev-da-ne-se-preminavat-granitsite-v-politikata", "text": "\"В политиката трябва да има противопоставяне, но не бива да се минава границата, където противопоставянето се превръща в истерия%, заяви вицепремиерът Томислав Дончев в отговор на журналистически въпрос в Пампорово. Според него противопоставянето в политиката е необходимо, защото общото съгласие е много подозрително. Коментирайки политически изявления от последните дни, вицепремиерът допълни, че предизборната кампания е започнала от месеци и това се усеща по \"обостряне на политическите страсти, бурни политически емоции, висок глас на говорене - пряко или преносно\".", "date": "2019.03.17", "title": "Дончев: Да не се преминават границите в политиката"}
{"url": "https://www.faktor.bg/bg/articles/novini/svyat/makron-osadi-nasilieto-na-zhaltite-zhiletki-pri-protestite", "text": "Френският президент Еманюел Макрон остро осъди насилието при протестите на \"жълтите жилетки\" в Париж през уикенда, предаде ДПА. Действията на хората, прибегнали до насилие, не биха могли да се нарекат демонстрации, подчерта Макрон. Това са хора, които искат да разрушат републиката, дори да е с риск да убиват, каза късно снощи Макрон. Френският президент прекрати ски ваканцията си в Пиринеите и се завърна в Париж, съобщава в. „Дейли мейл“. Държавният глава пристигна в Елисейския дворец, където свика заседание на кризисния щаб, след погрома в самото сърце на френската столица, който оставиха след себе си протестиращите „жълти жилетки“. Макрон се срещна с вътрешния министър Кристоф Кастанер и други министри от кабинета си. Много бутици на булевард \"Шан-з-Елизе\" в центъра на Париж бяха разграбени и опожарени вчера следобед на фона на новата събота на мобилизация на протестното движение на \"жълтите жилетки\" във Франция.", "date": "2019.03.17", "title": "Макрон осъди насилието на \"жълтите жилетки\" при протестите"}
{"url": "https://www.faktor.bg/bg/articles/novini/svyat/i-v-cherna-gora-protestirat-protiv-prezidenta", "text": "Протест срещу управляващите в Черна гора. Хиляди преминаха през центъра на Подгорица с искане за оставката на президента Мило Джуканович. Това беше петата подобна демонстрация в последните 2 месеца. Протестиращите обвиняват президента, че вкарва роднините си във властта и е забогатял незаконно. Протестите започнаха след като бивш банкер и съюзник на Джуканович се обърна срешу него с обвинения в съмнителни бизнес сделки.   „Искам промяна. Вече станаха 30 години. Мисля на всеки е ясно, че реформи са необходими, а диктаторът трябва да си тръгне\", смята жителката Ана Вуйошевич.  „Първо, съдебната система е под техен контрол. Второ, полицията и армията са под техен контрол. Практически всички институции на Черна гора са контролирани от Демократичната партия на социалистите\", заяви жителят Милойе Бесович.", "date": "2019.03.17", "title": "И в Черна гора протестират против президента"}
{"url": "https://www.faktor.bg/bg/articles/novini/balgariya/yoncheva-shikalkavi-ne-kazva-vyarva-li-v-prokuraturata-a-ya-tarsi-za-signali", "text": "Според Елена Йончева БСП е излязла по-обединена от преди след пленума, който взе решение кой да води евролистата, като добави, че \"не и било лесно противопоставянето със Сергей Станишев\". Тя влезе директно в предизборна лексика и тон с мелодраматичните твърдения: \"това не е битка за евродепутати, това е битка за България\", повторено няколко пъти. Йончева не се смути дори когато и пуснаха видеозапис на нейно интервю от преди месец и половина, в която тя твърди, че с нея не са водени разговори за евролистата, както и, че тя няма намерение да се кандидатира. Тогава тя казва, че, според нея, водач трябва да е Станишев, но сега не коментира темата. Йончева отрече свалненият и имунитет заради обвинението за пране на пари \"няма да компрометира\" листата на БСП. На три пъти зададеният въпрос вярва ли в прокуратурата Йончева не отговори еднозначно и отклони отговора на въпроса.", "date": "2019.03.17", "title": "Йончева шикалкави, не казва вярва ли в прокуратурата, а я търси за сигнали"}
{"url": "https://www.faktor.bg/bg/articles/novini/svyat/milen-keremedchiev-haosat-se-prenasya-ot-velikobritaniya-v-evropeyskiya-parlament", "text": "\"Хаосът около Брекзит се пренася от Великобритания в Европейския парламент\", заяви пред бТВ бившият министър на външните работи в правителството на Сергей Станишев през 2007 г. Милен Керемедчиев. Той допълни, че проблемът се прехвърля и в Брюксел заради разделението между евролидерите.  \"Има възможност в последния момент да се постигне сделка, стига нервите и сърцето на г-жа Мей да издържи на това напрежение. На 2 юли евродепутатите ще се закълнат и ще влязат в залата на парламента. Дори да бъдат избрани британски евродепутати, докато не влязат в пленарна зала, има възможност да се поправи този по-голям хаос, който би се случил\", каза Керемедчиев. Бившият министър припомни, че има решение на Европейския парламент да се намали броят на депутатите от 751 на 705. Той допълни, че 10% от депутатите в Брюксел са от Великобритания. \"73 евродепутати са от Великобритания. Ако държавата стигне до европейски избори, те ще бъдат хаотични. Ще се покаже лявото разделение на британците. Хаосът се премести в Европейския парламент, защото британските депутати ще могат да гласуват за новия председател на Еврипейската комисия\", заяви Керемедчиев. Дипломатът е на мнение, че предсрочни парламентарни избори на Острова са слабо вероятни.  \"И представителят на лейбъристите – г-н Корбин има много нисък процент на доверие. Британският парламент гласува Тереза Мей да продължи с преговорите. Това за нея беше като подпечатване на бъдещите ѝ преговори\", допълни бившият министър. \"На британците им писна от тези скандали и преговори, които се водят втора година. Г-жа Меркел смята, че трябва да има по-дълги преговори, но да се стигне до споразумение. Президентът Макрон има друго мнение. Той казва: За какво преговаряме две години без резултат. Нереалистично е обаче Великобритания да напусне ЕС преди евроизборите\", заяви Керемеджиев.", "date": "2019.03.17", "title": "Милен Керемедчиев: Хаосът се пренася от Великобритания в Европейския парламент"}
{"url": "https://www.faktor.bg/bg/articles/novini/balgariya/v-kraya-na-mart-kt-podkrepa-shte-reshi-dali-shte-izdigne-nezavisim-kandidat-za-evrodeputat", "text": "На извънреден съвет в края на март КТ „Подкрепа“ ще обсъди възможността да подкрепи независим кандидат за евродепутат на предстоящия вот през май.  Със сигурност това няма да е президентът Димитър Манолов или някой от заместниците му, обяви самият Манолов в студиото на телевизия „Европа“.  Причината за необичайния ход – според синдиката в момента в Европа хората на наемния труд не са представени, а техните права не се защитават.", "date": "2019.03.17", "title": "В края на март КТ \"Подкрепа\" ще реши дали ще издигне независим кандидат за евродепутат"}
{"url": "https://www.faktor.bg/bg/articles/novini/svyat/razchetoha-chernite-kutii-na-zlopoluchniya-boing-v-etiopiya", "text": "Данните от черните кутии на разбилия се преди седмица в Етиопия \"Боинг 737 МАКС 8\" показват \"явни прилики\" с катастрофата на индонезийски самолет от същия модел през октомври. Това обяви днес етиопската министърка на транспорта Дагмавит Могес, предадоха световните агенции, цитирани от БТА. Черната кутия, записваща параметрите на полета, е показала \"ясни прилики\" между катастрофите на двата самолета от един и същи модел, каза Могес на пресконференция. Тя отбеляза, че устройството е в добро състояние. Предварителният доклад за причините за авиокатастрофата ще бъде публикуван до 30 дни, допълни етиопската министърка на транспорта. Всички 157 души на борда загинаха, когато самолет \"Боинг 737 МАКС 8\" на Етиопските авиолинии, изпълняващ полет от Адис Абеба до Найроби, се разби малко след излитане на 10 март. Редица страни, сред които и Съединените щати, наложиха забрана самолети от този модел да летят. Американската компания производител Боинг трябва да докаже, че \"737 МАКС 8\" са безопасни на фона на подозренията, че дефектни сензори и софтуер са допринесли за двете катастрофи, станали в разстояние на по-малко от половин година.", "date": "2019.03.17", "title": "Разчетоха черните кутии на злополучния \"Боинг\" в Етиопия"}
{"url": "https://www.faktor.bg/bg/articles/novini/balgariya/dimitar-delchev-dbg-se-gotvi-i-za-otdelno-yavyavane-na-evroizborite", "text": "Движение \"България на гражданите\" се готви и за отделно явяване на Евроизборите, тъй като до тях остават само 70 дни. Това заяви председателят на ДБГ Димитър Делчев пред БНР по повод очакванията десните партии да бъдат заедно на предстоящите избори. Делчев обясни, че ДБГ води разговори с всички партии в център-дясно и припомни, че още през януари от партията са призовали да не се протаква дясното обединение. \"Приличаме на хора, които скоро трябва да се явят на ветроходно състезание, още не са си построили лодка, но пък част от тях спорят дали платната да са сини или бели. По този начин десницата може и да се яви обединена, но чак на Евроизборите през 2024 г. Днес изтича срокът, около който се обединихме с Демократична България, и ние очакваме тяхното решение\". Делчев каза, че иска още от утре да започне искрен разговор с хората по най-важната тема - как българите да живеят тук също толкова качествено, както в Западна Европа. \"Разговорът ще е за заличаването на двойния стандарт при храните, за изчистването на въздуха, за преодоляване на корупцията, която е огромният проблем на България. Но над всичко стои въпросът как ползите от членството ни в Евросъюза да стигат до всички, а не само до една тясна клика, близка до управляващите\". На въпрос за призива да председателя на Европейската народна партия Жозеф Дол до четирите български партии, членове на ЕНП, да се обединят за общо явяване на Евроизбирите, Делчев обясни, че е изпратил лично отговор до г-н Дол. \"Поканих го да ни гостува, за да ни разясни как си представя такова обединение. Ние като лоялен член на ЕНП оценяваме неговото мнение и вероятно на него ще му бъде интересно нашето. Делчев добави още, че по време на 10-годишното управлението на ГЕРБ милиони българи са напуснали страната, а повече от половината, които са тук, не смятат, че има смисъл да гласуват\".", "date": "2019.03.17", "title": "Димитър Делчев: ДБГ се готви и за отделно явяване на евроизборите"}
{"url": "https://www.faktor.bg/bg/articles/novini/balgariya/zemetresenie-ot-4-5-po-rihter-raztarsi-gratskiya-ostrov-zakintos", "text": "Трус от 4,5 по Рихтер разтърси западния гръцки остров Закинтос. Няма данни за щети и пострадали. Епицентърът на земетресението е бил на 16 километра от източното крайбрежие на острова, на дълбочина от 23,2 километра. Трусът е бил усетен в няколко района на западната част на полуостров Пелопонес. Вторично земетресение с магнитуд от 2,5 по Рихтер е било отчетено 11 минути след първия трус. Гърция се намира в земетръсна зона и трусове с подобен магнитуд не са рядкост. Закинтос беше ударен от земетресение от 6,4 по Рихтер на 26 октомври миналата година, последван от около дузина вторични труса с магнитуд около 4 по Рихтер.", "date": "2019.03.17", "title": "​Земетресение от 4,5 по Рихтер разтърси гръцкия остров Закинтос"}
{"url": "https://www.faktor.bg/bg/articles/novini/svyat/viktor-orban-postavya-usloviya-za-da-ostane-chlen-na-enp", "text": "Премиерът на Унгария Виктор Орбан постави условията, при които неговата партия Фидес ще остане член на Европейската народна партия (ЕНП), предаде ДПА, цитирана от БТА. За Фидес си струва да остане в ЕНП, стига тя да не се присъедини изцяло към редиците на привържениците на миграцията, каза днес по национална медиа Антал Роган, началник на правителствената канцелария. Освен това защитата на границата би трябвало да се прехвърли от компетенциите на Еврокомисия към компетенцията на страните членки. Министрите на вътрешните работи трябва да получат правомощия да вземат решения по въпроси, засягащи миграцията и защитата на границата, а бюджетът на ЕС трябва да бъде използван за плащане на половината от разходите, които членки на ЕС имат по опазването на границата, допълни той. Фидес остава в ЕНП до категоричното изясняване на тези въпроси, добави той. Следващата седмица ЕНП ще решава дали да изключи Фидес. Напрежението между Орбан и ЕНП се засили, след като в Унгария започна кампания срещу председателя на Европейската комисия Жан-Клод Юнкер, който е член на ЕНП. Юнкер, заедно с Джордж Сорос, бе представян като привърженик на нелегалната миграция. На 20 март по инициатива на 13 от 56-те национални партии членки на ЕНП ще се състои гласуване за изключването на Фидес или за замразяването на нейното членство в групата. Но отстраняването на унгарската партия би отслабило позициите на ЕНП за изборите за Европейски парламент през май. Сега десноцентристката ЕНП разполага с най-много депутати в парламента на ЕС, припомни ДПА.", "date": "2019.03.17", "title": "Виктор Орбан поставя условия, за да остане член на ЕНП"}
{"url": "https://www.faktor.bg/bg/articles/petak-13/paravoennite-s-malchanie-podkrepyat-karvavata-banya-v-nova-zelandiya-nasazhdat-omraza-kam-bezhantsite-i-nato", "text": "Втори ден след кървавата баня в Нова Зеландия на страницата на паравоенните от Военен съюз – БНО „Шипка” няма и дума, която да осъжда терористичния  акт, отнел безпричинно вече живота на 50 мюсюлмани и ранил още десетки. Паравоенните са тотално  осъществил нападение над джамии в Крайстчърч. А тази мълчалива позиция е особен вид съгласие и подкрепа към злодейството в Нова Зеландия. Показателно е, че след зловещото избиване на невинни мюсюлмани, паравоенните са публикували на страницата си и са разпространили в интернет две свои позиции – едната е качена на 15 март в 13,33 ч., а другата същия ден, но в 22, 49 часа. И докато целия цивилизован свят и политически лидери открито осъждаха терористичното нападение, от  Военен съюз – БНО „Шипка” призовават българите: „А сега като, че ли бедите Ви са малко, щели да ни заселват и с мигранти върнати от западните държави, защото извършвали криминални престъпления и не подлежали на интеграция. Все едно че българският народ а не Меркел и нейните кукловоди ги извикаха да окупират и ислямизират насила Европа. Нашата Родина ще се превърне в непоносим концлагер за местното християнско и мюсюлманско миролюбиво население. Ще ви бият, насилват, ограбват и убиват ежедневно. По тази причина ние взехме нужните мерки. В много населени места създадохме щабове, комитети и структури за самозащита. Провеждаме непрекъснато и полеви обучения, докато пазим сами и южната граница на страната си. Приканваме и вас, ако искате да оцелеете в тази враждебна среда, да повикате неволята а не да не разчитате на местните органи на (МВР, СЪД, и ПРОКУРАТУРА). Те нямат правомощия, а освен това са подложени денонощно на натиск от анти-български НПО-та на С_о_Р_о_С, Същите постоянно ги съдят и дори имат сключени договори, за контрол над дейността и решенията им. СЪБУДЕТЕ СЕ И ПОГЛЕДНЕТЕ ИСТИНАТА В ОЧИТЕ.” В следващия документ на крайно русофилската паравоенна организация също няма и грам съжаление или несъгласие със случилото се в Крайстчърч, но за сметка на това манипулативно се твърди, че които целят да поробят света и България, предизвиквайки изкуствени етнически и религиозни конфликти: „Не вярвайте на сатанинските лъжи на бандата безродни престъпници, световните кукловоди и всякакви тайни общества - опитващи се да предизвикат изкуствен етнически и религиозен конфликт на територията на днешна Европа, за да реализират плановете си за Световно Господство и Нов САТАНИНСКИ и робски за вас и децата ви - Световен Ред. Не вярвайте и на сатанинските им провокации извършени от тях и техни агенти - в САЩ, Париж, Брюксел и други страни по света. Няма престъпление пред което тази световна мафия от престъпници и банкери би се спряла, за да постави народите под своят контрол и окончателно да пороби ВАС и децата ви. Провокации, терор, убийства, преврати, етнически и религиозни конфликти, Световен ФИНАНСОВ КОЛАПС и дори Нова Световна война са нещата с които ТЕ си служат и ще продължат да си служат. И да ВИ изтребват ако не си отворим очите за да се изправим и да ги спрем”.  Водачите на  Военен съюз – БНО „Шипка” все пак се презастраховат, отбелязвайки, че обикновените мюсюлмани у нас не трябва да се свързват с тероризма и нахлуващите в Европа негови проповедници: „Не мюсюлманите, нито обикновените бедни евреи, католици, протестанти и православни са виновни за всичко което се случва в света а безмерната алчност и жажда за контрол над света на тази световна олигархична върхушка и местните техни партийни слуги и агенти продали им съвестта и душите си.  НИЕ от Българското народно опълчение Шипка и Военният съюз официално заявяваме че обикновените български мюсюлмани както и всички български граждани /изключая престъпните партийни елити, незаконната власт и чужди агенти в страната ни/ нямат нищо общо с какъвто и да е било тероризъм. Нямат нищо общо и с нахлуващите незаконно в ЕС вече милиони такива”.  и световен жандарм на световната мафия. Освобождението на Родината обаче няма как да се случи с партии и политици, за това от  Военен съюз – БНО „Шипка” отново призовават за гражданско самоуправление, което не признава никаква друга власт и институции. И сред всичките заклинания срещу световната конспирация няма и дума  срещу световния тероризъм и хибридната война осъществявани от путинова Русия. В предишни свои позиции паровоенните многократно са настоявали, че ако вземат властта ще създадат военни трибунали и бесилки за предателите, които те посочат, тоест – правосъдие по техни стандарти. Още в първите часове след кървавата баня в Крайстчърч, масовият убиец  Брентън Тарант директно се свързва с някаква балканска следа. Освен неонацистки символи, върху снаряжението на терориста има многобройни надписи на латиница и кирилица. Някои от тях са на битки срещу Османската империя и на личности, сражавали се срещу исляма, включително свързани с България: „проходът Шипка 1877-78”, „Фружин” и „Битка при Булаир 1913”. От  изявления на българските служби пък стана ясно, че австралиецът е прекарал седмица в страната ни. Остава големият въпрос – имал ли е съмишленици у нас - хора, споделящи неговите \"възгледи, които услужливо са го насочили да мисли и действа в определена посока? Паравоенните формирования у нас няма как да не бъдат едни от заподозряните, защото от години проповядват идеология и позиции близки до тези на масовия убиец. За тях има информация, че се обучават от руски военни инструктори и се финансират от Кремъл. Сигналите за заплахи от Военен съюз – БНО „Шипка” срещу гражданския мир, мигрантите, различните по вяра, етнос и убеждения, срещу българския път в  ЕС и НАТО са непрекъснати, но въпреки това те продължават да сеят опасната крайно националистическа идеология, подклаждана от сляпо русофилство и преклонение към Путин.  Днес повече от всякога след кървавата баня в Нова Зеландия българското общество трябва да знае – имал ли е извергът Брентън Тарант контакти на нашата територия с лица от незаконните паравоенни формировония, защото, ако сега става дума просто за българска следа, то утре можем да станем лично свидетели на подобно злодейство.", "date": "2019.03.17", "title": "Паравоенните с мълчание подкрепят кървавата баня в Нова Зеландия – насаждат омраза към бежанците и НАТО"}
{"url": "https://www.faktor.bg/bg/articles/obshtestvo/zakon-i-red/v-plovdiv-otkriha-v-kola-telata-na-mazh-i-zhena", "text": "Полицията в Пловдив работи и по изясняване на причините и обстоятелствата около смъртта на двама души. Към 11:00 ч. са намерени починали 34-годишна жена и 40-годишен мъж в лек автомобил в гараж в пловдивския квартал \"Христо Смирненски\". От първоначалния оглед няма данни за насилие. Предполага се, че двамата са имали финансови затруднения и са сложили край на живота си, вдишвайки изгорелите газове от колата.", "date": "2019.03.17", "title": "В Пловдив откриха в кола телата на мъж и жена"}
{"url": "https://www.faktor.bg/bg/articles/ikonomika/sigurnostta-na-dostavkite-na-priroden-gaz-v-evropa-e-dalech-ot-politicheskiya-dneven-red", "text": "Сигурността на европейските доставки на природен газ остава далеч от политическия дневен ред. Новите газопроводи и проекти за втечнен природен газ (LNG) се нуждаят от внимание, особено в контекста на нарастващата нужда на Европейския съюз от вноса на енергийния ресурс – от една страна намалява собствения добив, докато, от друга, през 2025 г. изтичат редица договори, осигуряващи вноса на около 100 млрд. куб.м газ. Съществува известна заплаха в краткосрочен план и поради факта, че редица страни приеха плана за постепенно прекратяване на дейността на въглищните и ядрените електроцентрали, смята Петер Заниевски от Международната агенция по енергетика, пише Investor.bg. Според енергийния експерт ЕС трябва да търси допълнителен внос до 2025 г., за да покрие до една трета от очакваното потребление. В момента Русия изпраща рекордни количества към Европа, докато степента на използване на LNG остава сравнително ниска. Ограниченията за европейския производствен капацитет и инфраструктурата за внос могат да допринесат за несигурността на пазара през следващите години, особено ако Азия продължи да абсорбира нарастващите доставки на втечнен природен газ. Очаква се вносът на втечнен природен газ да нараства, тъй като новите доставчици, особено САЩ, увеличават своето присъствие на международните пазари и повече европейски страни изграждат съоръжения за регазификация на LNG. Въпреки това, за Русия все още се очаква да покрива около една трета от нуждите на ЕС при доставките на природен газ до 2040 г. Но зависимостта от вноса е само една част от уравнението за сигурност на газовите доставки за Европа. По-малко внимание се обръща на три въпроса, които в дългосрочен план могат да окажат още по-голямо въздействие върху тази сигурност: Колко лесно може да „тече“ природният газ в ЕС?; Как моделите на търсенето могат да се променят в бъдеще?; Каква роля може да играе газовата инфраструктура в декарбонизиращата се европейска енергийна система? Дали природният газ може да се движи лесно в рамките на ЕС е основен акцент в стратегията на блока. Анализът на МАЕ показва, че вътрешният пазар вече функционира достатъчно добре - около 75% от газа в Европейския съюз се консумира в рамките на конкурентен ликвиден пазар, в който този ресурс може да бъде гъвкаво пренасочен през границите към райони, в които се наблюдава повишаване на търсенето или недостиг в доставките. Въпреки това има няколко области, в които пазарите и физическите взаимовръзки се нуждаят от по-нататъшно развитие. Например, около 80 млрд. куб.м или 40% от капацитета на ЕС за регазификация на втечнен природен газ не могат да бъдат достигнати от съседни държави, а някои страни в Централна и Югоизточна Европа все още имат ограничен достъп до алтернативни източници на доставки. Ключова дилема е, че в момента няма очевидна, рентабилна алтернатива за гарантиране, че домовете на европейските граждани ще продължат да бъдат отоплявани и снабдявани с електричество.", "date": "2019.03.17", "title": "Сигурността на доставките на природен газ в Европа е далеч от политическия дневен ред"}
{"url": "https://www.faktor.bg/bg/articles/sport/albert-popov-posleden-na-finalite-na-svetovnata-kupa", "text": "Алберт Попов завърши на последното 23-то място след втория манш в слалома на финалите на Световната купа по ски алпийски дисциплини в Солдеу, Андора. Българският скиор, който през сезона постигна 6-то място в Шладминг и 9-то в Кицбюел, стартира трети във втория манш, след като в първия постигна време от 57,40 секунди и беше 21-ви. Той обаче стартира колебливо и спря хронометрите на 54,78 секунди. Така българският алпиец се нареди последен сред 23-мата най-добри скиори през сезона. Попов стана първият българин, който участва във финалите, след като спечели 95 точки през сезона в слалома. Такъв тип състезание се провежда за първи път през 1993 г. Победител в състезанието стана лидерът след първия манш французинът Клемент Ноел.", "date": "2019.03.17", "title": "Алберт Попов последен на финалите на Световната купа"}
{"url": "https://www.faktor.bg/bg/articles/layf-stayl/kakvo-e-da-se-sabudish-izvesten-kogato-veche-si-na-60", "text": "Вдъхновяващата история на французинът Филип Дюма е показателна за това как с малко повече вяра в себе си, поддържане на здрав дух в здраво тяло и един непознат, който да публикува снимките ти в интернет, са достатъчни животът ти да се промени напълно!   Филип Дюма е модел, той е на 63 години, роден е в Париж и е известен в целия свят. Но отскоро… Преди две години и половина, един ден се събуждам сутринта и мой приятел от Америка ми казва \"Виж си профила във Фейсбук!\" или Инстаграм беше… и ми казва, че съм станал много популярен в САЩ в един сайт”, спомня си Филип. До преди този ден Филип е работил като технически сътрудник на спектакли, винаги зад кулисите и извън светлината на прожекторите. Продуцентската компания обаче фалира, когато той вече е на 60 години и решава да се пробва в друга сфера, по съвети на свои приятели. „И понеже вече отчасти познавах киноиндустрията , започнах да се снимам като статист във филми. Там забелязах, че на снимачната площадка, щом ме забележеше режисьорът, ме слагаше като статист на първи план пред всички останали. Казах си, че явно имам качества, които мога да използвам и така и беше”, разказва Филип за началото на новата си кариера.   Спортува редовно, ходи 4-5 пъти седмично на фитнес, тренира класически танци, но трудно пази диета. Обича типичната френска кухня с много сосове и сирена. На 60 години си прави първата татуировка.   „Преди не знаех, не бях сигурен дали да си правя. Дори млад исках. На 60 години си казах \"Имаш желание да го направиш, тогава е крайно време да го направиш!\"”, споделя Филип Дюма.  С вдъхновяващата си история Филип участва и във филма \"Вечна красота\" на българския режисьор Деян Парушев. Филмът е селектиран в програмата на София филм фест и премиерата му ще бъде на 11 март.", "date": "2019.03.17", "title": "Какво е да се събудиш известен, когато вече си на 60?"}
{"url": "https://www.faktor.bg/bg/articles/obshtestvo/zakon-i-red/nelegalni-migranti-byaha-otkriti-v-tovaren-vagon-v-plovdiv", "text": "Намериха нелегални мигранти в товарен вагон в Пловдив. Те са открити тази сутрин около 10.00 часа на разпределителната гара в квартал „Тракия”, съобщава бТВ. Задържани са 27 души, които се представят за сирийци - 8 мъже, 11 жени и 8 деца. Бежанците ще бъдат настанени в миграционен лагер, поясняват от полицията. Композицията е пътувала по направлението Свиленград-София.", "date": "2019.03.17", "title": "Нелегални мигранти бяха открити в товарен вагон в Пловдив"}
{"url": "https://www.faktor.bg/bg/articles/novini/balgariya/bez-iznenada-elena-yoncheva-shte-vodi-listata-na-bsp-na-evroizborite", "text": "Елена Йончева бе избрана за водач на листата на „БСП за България“ за евроизборите. Кандидатурата на Йончева бе предложена от Изпълнителното бюро на партията и представена от лидера на БСП Корнелия Нинова пред Националния съвет. Освен Йончева кандидат за първото място в листата бе и президентът на ПЕС Сергей Станишев. След проведеното тайно гласуване Йончева е получила 95 гласа от Националния съвет, а Станишев - 75, съобщава Фокус. Очаква се цялата листа да бъде подредена в началото на месец април.", "date": "2019.03.17", "title": "Без изненада: Елена Йончева ще води листата на БСП на евроизборите"}
{"url": "https://www.faktor.bg/bg/articles/novini/svyat/saakashvili-rusiya-mozhe-da-napadne-shvetsiya-ili-finlandiya", "text": "\"Обект на следваща агресия на Кремъл могат да станат територии на Финландия и Швеция, които не са членове на НАТО\", пише бившият президент на Грузия Михаил Саакашвилит в статия в американското списание Foreign Policy. На фона на рязко падащия му рейтинг, Путин може да прибегне към това, което в миналото му е помагало - агресивна акция извън пределите на Русия, пише  Саакашвили, и припомня нахлуването на Русия в Грузия, анексирането на Крим и кървавата баня в Сирия. \"Но този път ще му трябва по-силнодействащо средство, отколкото операция на територията на бившия Съветски съюз. Той едва ли ще се реши на откровени агресивни действия по отношение на страните от Прибалтика, които са членове на НАТО. А завземането на неголеми отдалечени части от териториите на Швеция или Финландия, например, анклави в Арктика или малки острови може да бъде сравнително лесно осъществено и да предизвика прилив на ентусиазъм у руснаците\", предупреждава Саакашвили.", "date": "2019.03.17", "title": "Саакашвили: Русия може да нападне Швеция или Финландия"}
{"url": "https://www.faktor.bg/bg/articles/novini/svyat/balgariya-balkanite-i-manifestat-na-ubietsa-ot-kraystcharch", "text": "За балканската следа в извършеното от Брентън Тарант - терористът, който уби 50 души и рани десетки други в нападение над джамии в Крайстчърч, Нова Зеландия - се заговори почти мигновено. Освен неонацистки символи, върху снаряжението на терориста има многобройни надписи на латиница и кирилица. Някои от тях са на битки срещу Османската империя и на личности, сражавали се срещу исляма, включително свързани с България: „проходът Шипка 1877-78”, „Фружин” и „Битка при Булаир 1913”. Стана ясно също, че австралиецът е прекарал седмица в страната ни (9-15 ноември, 2018). Възможно ли е Тарант да е имал „гид” или ”гидове” в България – хора, съпричастни към неговите „възгледи”, които са го насочвали? Според главния прокурор Цацаров, „няма данни за терористична дейност и контакти на Тарант на територията на България”. Но австралиецът, за когото се твърди, че „се е интересувал основно от битки между християни и мюсюлмани”, е обиколил редица исторически места, в това число: Дряново, Плевен, Велико Търново, Благоевград, Пловдив, Асеновград, Бачково, Казанлък и Банско. От надписите върху снаряжението на Тарант и добре подбрания му маршрут се вижда, че той познава в детайли българската история. Не е изключено Тарант, фитнес инструктор без висше образование, да се е запознал със заплетената история на Балканите единствено от интернет източници. Но австралиецът не е страдал от липса на съмишленици. „Аз не съм пряк участник в нито една организация или група, въпреки че съм дарявал на много националистически групи и съм взаимодействал с още повече” – пише на стр. 16 от манифеста на Тарант „Голямата подмяна”. Има данни, че много от днешните терористи намират съмишленици, (финансова) подкрепа и информация в „Тъмната мрежа” (the Dark web), ъндърграундът на интернет.  Манифестът, който се състои от 85 страници, съдържа: Въведение, в това число отговори на всевъзможни въпроси; Част I, „Обръщения към различни групи” – „консерватори; християни; антифашисти, марксисти, комунисти; турци”; Част II, „Общи размишления и потенциални стратегии”; Заключение (погрешно означено като Част IV, Част III липсва). Според Тарант, най-силно влияние му е оказал „рицаря на справедливостта Брейвик”, с когото той се бил срещал. Андерш Брейвик е крайно десният норвежки терорист, който на 22 юли 2011 година уби 77 души в Осло – повечето от тях деца на лагер, организиран от младежката организация на управляващата Работническа партия. Основната „теза” в манифеста на Тарант е сходна с тази на Брейвик, описана от него в „2083: Декларация за европейска независимост”. И двамата твърдят, че Европа се ислямизира, като за това спомагала предателската политика на опортюнистичните и нихилистични елити на континента. Брейвик пише за опасността от израждането на Европа в „Еврабия”, а Тарант цели да докаже, че тече „голяма целенасочена подмяна” на бялото население на Стария континент с „пришълци”, изповядващи исляма (стр. 8, оттук идва и заглавието на манифеста). Тарант подчертава своята принадлежност към европейската култура, политически идеи и кръв”. Австралия не е нищо друго освен „пръст от ръката на Европа”, пояснява той (стр. 31). „Акo искам нещо да запомните, то е, че раждаемостта трябва да се промени”, пише австралиецът (стр. 6). Тарант използва познатата „теза”, че високата раждаемост на мюсюлманите ще доведе до заличаването на „бялата раса”. Всъщност мюсюлманите са едва около 5% от населението на Европа, т.е. антиислямската истерия е ирационална. И Брейвик, и Тарант определят себе си като „етнонационалисти” и „расисти”. \"Вината\" на САЩ и НАТО Да се върнем на връзката с България и Балканите. Освен нашата страна, за момента се знае, че терористът е бил в края на 2018 г. в Румъния, а през 2016 г. в Сърбия, като е преминал през Черна гора, Босна и Херцеговина и Хърватия с автобус. В манифеста България не е спомената. Тарант обаче използва термина „балканизация”, за да обозначи един желан от него югославски сценарий за бъдещето на САЩ (стр.11). Причината е във „вината”, която, според Тарант, носят САЩ и НАТО за събитията в Косово, където те се сражават на страната на „мюсюлманите-окупатори на Европа” и способстват „за клането на християни” (стр.11). Балканизацията на САЩ ще сложи край на наркотичния идеал за страната-тигел на нациите, расите и културите (\"the \"melting pot” pipe dream”, стр. 11). По пътя към джамиите, Тарант слуша в колата си сръбската националистическа песен от 90-те години \"Сърбия силна\", известна още като „Махнете кебапа”, която възхвалява Радован Караджич. (Тарант нарича себе си „метач на кебап”, това е и един от надписите върху оръжието му).  Брейвик не крие симпатиите си към френския Национален фронт. Тарант не го подкрепя (стр. 29), но изтъква разочарованието си от загубата на Льо Пен от Макрон на изборите през май 2017 г. „Интернационалистът, глобалистът, анти-белият, бивш банкер спечели”, пише той (стр. 13). Австралиецът донякъде подкрепя и американския президент Доналд Тръмп, като човек работещ „за възраждането на бялата идентичност”, но смята, че е слаб политик и лидер (стр. 27). България и айсбергът на радикализма Погрешно е да причисляваме Тарант и Брейвик към политическите партии, които функционират в рамките на закона. „Възгледите” на терористите са шарени кръпки от екстремни, нерядко противоречащи си идеи. Емпирично е доказано, че извършените от тях чудовищни актове имат негативен ефект върху подкрепата за популистките радикално-десни формации. Мнозинството от тях се дистанцираха от престъпленията на Брейвик (сред изключенията са някои организации в Русия). Вероятно това ще се случи и с австралиеца. Но айсбергът на радикализма има както официални върхове, така и мрачни, подводни сегменти като Тарант и Брейвик. Както видимата част, така и бушуващите бесове, които изригват внезапно, са част от тяло, което заплашва темелите на модерния свят. Илюзия е да се надяваме, че мултиетническата България, в която все повече хора нехаят за толерантността, ще бъде островът на блаженството, подминат от тези демонични процеси.", "date": "2019.03.17", "title": "България, Балканите и манифестът на убиеца от Крайстчърч"}
{"url": "https://www.faktor.bg/bg/articles/novini/svyat/-noshtnite-valtsi-splashvat-naselenieto-na-krim-na-5-godishnina-ot-okupatsiyata", "text": "В деня на петата годишнина на незаконния референдум за \"присъединяването\" на анексирания от Русия Крим участниците в прокремълското движение \"Нощни вълци\" устроиха мотопробег от Симферопол до Севастопол, което се търкува като демонстрация на сила и сплашване на несъгласните в окупирането на полуострова от Русия. Начело на колоната е бил водачът на \"вълците\" Александър Залдостанов, а след него - камион, стилизиран като огромен металически вълк с озъбена муцуна. Мотоциклетите и съпътстващите ги коли били украсени с икони, потрети на Салин и Путин, както и с надписи прославящи петата годишнина от \"руската пролет\" в Крим. В понеделник пък очакват в Крим да пристигне Владимир Путин.  Агенция Ройтерс съобщава, че той ще пристигне в Севастопол за откриването на Балаклавската топлоелектрическа централа. В мероприятията по случай петата годишнина от анексирането на Крим от Русия са включени и деца - членове на така наречената \"Юнармия\", ученици, дори от най-малките класове, облечени в руски военни униформи и кадети от Крим.", "date": "2019.03.17", "title": "\"Нощните вълци\" сплашват населението на Крим на 5-годишнина от окупацията"}
{"url": "https://www.faktor.bg/bg/articles/novini/balgariya/izdignaha-i-korneliya-ninova-za-vodach-na-evrolistata", "text": "Вече три номинации обсъжда пленумът на БСП за водач на евролистата, съобщи Канал 3. Освен предизвестените за партийния дуел Елена Йончева и Сергей Станишев, за челото на листата е била предложена и самата Корнелия Нинова. Кандидатурата ѝ е била издигната пред Националния съвет на БСП от Захари Захариев. Социалистът се аргументирал с довода, че ако поведе листата лидерката на партията, ще се преодолее възникналото напрежение около кандидатурите на Йончева и Станишев, които разделиха БСП. Очаква се обаче соцлидерката да си направи отвод. Самата тя заедно с партийното ръководство номинира Елена Йончева за водач. Йончева е лицето на битката за справедливост, изтъкнала сред аргументите си Нинова. И добавила, че Йончева има най-много номинации от структурите. Сергей Станишев пък е бил официално номиниран от бившия зам.-председател на партията Димитър Дъбов, който се числи към вътрешната опозиция. Дъбов се е мотивирал с това, че Станишев е подготвен политик, с богат опит, освен че преди всичко е президент на Партията на европейските социалисти /ПЕС/. Вече близо три часа социалистите обсъждат номинациите си за водач на червената листа за европейските избори на горещ пленум, на който по-рано Станишев призова да бъдат гласувани първите две места в листата, а не само водачът, за да се избегне разделението.", "date": "2019.03.17", "title": "Издигнаха и Корнелия Нинова за водач на евролистата"}
{"url": "https://www.faktor.bg/bg/articles/novini/svyat/protestirashti-v-belgrad-probiha-zashtitnite-zagrazhdeniya-i-stignaha-do-vhoda-na-prezidentstvoto", "text": "Демонстранти пробиха защитната ограда и стигнаха до входа на сградата на сръбското президентство, съобщи Танюг. В момента, когато президентът Александър Вучич започна обръщението си, част от протестиращите пробиха загражденията и стигнаха до входа, където жандармерията ги спря. Протестиращите скандират: \"Край с него\", \"Арестувайте Вучич\" ,\"Оливер Иванович\" (името на косовския сръбски лидер, за който опозицията твърди, че е убит по нареждане на Вучич – бел. ред.). Демонстрантите, които дойдоха пред президентството по призива на лидера на движението Двери Бошко Обрадович по обяд, когато президентът обяви, че ще се обърне към народа, са пробили всички защитни съоръжения около сградата, съобщи Вучич. Той допълни, че демонстранните се опитват да проникнат в сградата, но че никой не бива да се страхува и компетентните служби ще реагират. Улицата, на която се намира президентството, за момента е затворена за движение, а Борко Стефанович, един от лидерите на опозицията, съобщи на журналистите, че \"всички входове и изходи от президентството са блокирани\", информира вестник \"Блиц\". Лидерите на опозиционния Съюз за Сърбия Драган Джилас и Бошко Обрадович се опитват да спрат демонстрантите, отправили се към входа на президентството, съобщават репортери от мястото. През това време лидерът на Демократическата партия Зоран Лутовац преговаря с полицията, за да не се стигне до употреба на сила. В началото протестиращите се намираха зад металните заграждения, носеха свирки, сръбски знаменца и транспаранти. Обрадович се обърна към тях, повтаряйки искането за оставките на Вучич, на премиера Ана Бърнабич, на председателката на парламента Мая Гойкович и на директора на РТС Драган Буйошевич. Пред президентството са и други опозиционни лидери, Вук Йеремич и Драган Джилас. Междувременно стана ясно, че камион с демонстранти е под полицейска блокада в центъра на Белград, предаде Танюг. Полицията не позволява камионът да се доближи до сградата на сръбското президентство, пред която са се събрали множество протестиращи. Демонстрантите преговарят с полицията да отблокира камиона.", "date": "2019.03.17", "title": "Протестиращи в Белград пробиха защитните заграждения и стигнаха до входа на президентството (обновена)"}
{"url": "https://www.faktor.bg/bg/articles/novini/balgariya/i-vasilev-milite-bspartiytsi-razchitali-na-elena-yoncheva-da-im-specheli-i-parlamentarnite-izbori-sled-evroizborite", "text": "\"Милите БСПартийци, разчитали на Елена Йончева и на нейния имидж, за да им спечели парламентарните избори след евроизборите с борбата си срещу корупцията. Партията, която е епицентър на корупцията. Нека да ги \"светна\" - в разследващите корупция среди Елена няма безспорен авторитет, меко казано, защото там се ценят хора, които не са партийно обвързани и са независими. За да има авторитет, тя първо трябва да разкрие и извади на показ корупцията в БСП - толкова много олигарси има там, а тя нещо ги пропуска. Като се започне от Изпълнителното бюро. Достатъчно е да посочите \"говорителя\" Кирил Добрев. Нали преди да търсиш треската в чуждото око, трябва да извадиш гредата от своето\", коментира в профила си във Фейсбук бившият посланик на Бъглария в Москва Илиян Василев. \"Йончева се опитва да се присламчи към работата на други журналисти, които рискуват много, докато тя е в \"златни пелени\". И да превърне чужди рискове в лична партийна слава и постове. Питам, в колко от разследванията, които тя \"прави\" и се базират на чужда работа, тя отдава дължимото на хората, които са разкрил фактите и обстоятелствата за корупция преди нея? Примерно - къщата в Барселона. Тя твърди, че нарочно крие източниците, за да не пострадат - но дори и по този начин е задължително да признае и изрази признателност към \"хората преди нея\", а не да внушава, че тя е Началото и Края. Сори, не става\", категоричен е Василев. \"Няма нужда да убеждавам никого - разследващите журналисти разбира се имат нужда от платформа, от трибуна, на която да направят достояние на широкото общественост своята работа. За това те най-често са принудени да се обръщат към Йончева. И това е автогол на ГЕРБ - затвориха медиите и останаха каналите през такива канали, които хора като Радев и Йончева превръща в изборни победи\", смята той.", "date": "2019.03.17", "title": "И. Василев: Милите БСПартийци, разчитали на Елена Йончева да им спечели и парламентарните избори след евроизборите"}
{"url": "https://www.faktor.bg/bg/articles/novini/balgariya/t-bikov-po-vazhno-ot-intrigeta-stanishev-yoncheva-e-dali-bsp-podkrepya-timermans", "text": "\" За ГЕРБ не е от толкова голямо значение кой ще бъде начело на листата на БСП за евровота през май\", коментира пред телевизия \"Европа\" интригата в левицата депутатът от ГЕРБ Тома Биков. Според него, ако е вярно, че Сергей Станишев е получил най-много номинации, е редно той да е начело, иначе се поставя въпроса защо са тези номинации. \"По-интересно ще е дали евродепутатите от БСП ще подкрепят Франс Тимермант за председател на новата Еврокомисия, защото Тимерманс е обявил, че ще наложи на всяка цена Истанбулската конвенция\", допълни Тома Биков. По-рано днес Биков коментира и разнобоя между двете крила на БСП: \"Разнобой между Корнелия Нинова и Сергей Станишев така или иначе съществува. Ако ме питате дали БСП ще се разцепи на този пленум, според мен – няма. Но така или иначе, там има напрежение и то на фундаментално ниво. Те имат диаметрално противоположни виждания по основни въпроси, които засягат и Европа и България. Това е и големият проблем на БСП, и на това се дължи невъзможността на БСП да се оформи като реалистична алтернатива за управление. Просто вътре в самата партия не са се разбрали какво искат и за какво се борят\".", "date": "2019.03.17", "title": "Т. Биков: По-важно от интригата Станишев-Йончева е дали БСП подкрепя Тимерманс"}
{"url": "https://www.faktor.bg/bg/articles/novini/svyat/talibanite-ubiha-27-dushi-v-nyakolko-atentata-v-afganistan", "text": "Най-малко 27 човека бяха убити в няколко нападения на талибани и експлозии в афганистанските провинции Кандахар, Хелманд и Фаряб, съобщиха днес местните власти, предаде ДПА, цитирана от БТА. При нападение срещу обект на афганистанските сили за сигурност в северен район на Фаряб бяха убити 22 човека, казаха двама членове на провинциалния парламент. Други 14 човека са ранени, някои тежко, в сблъсъци, започнали снощи в 22 ч. и продължили четири часа, като нападателите взели в плен четирима войници, казаха източниците. По думите им три полицейски контролни пункта и една малка казарма са били унищожени. В съседната провинция Кандахар четирима полицаи загинаха при взрив на крайпътна бомба, каза говорител на губернатора. А в Лашкаргах, главния град на Хелманд, служител на разузнаването загина, а трима негови колеги бяха ранени при експлозия на магнитна бомба, прикрепена към автомобила им, съобщи ДПА. Член на местния парламент в западната провинция Багдис съобщи днес, че стотина правителствени войници са напуснали позициите си и са направили опит да избягат в съседен Туркменистан по време на продължаващите от една седмица боеве с талибаните, предаде Асошиейтед прес. Войниците не били допуснати да прекосят границата. Не е ясно каква е съдбата им. Талибаните пуснаха в социални мрежи снимки на пленени от тях войници. Говорител на губернатора на Багдис съобщи, че 16 войници са загинали в боевете в провинцията, които продължават. Той не уточни броя на войниците, направили опит да избягат от бойното поле. Талибаните контролират на практика половината от територията на Афганистан и всеки ден извършват нападения срещу силите за сигурност.", "date": "2019.03.17", "title": "Талибаните убиха 27 души в няколко атентата в Афганистан"}
{"url": "https://www.faktor.bg/bg/articles/novini/svyat/turtsiya-promenya-blizkiya-iztok-dokato-sasht-izglezhda-oshte-sa-v-nevedenie", "text": "Близкият изток се променя бързо, но САЩ сякаш са последната държава, която го осъзнава. През последните най-малко 10 години регионът беше изобразяван като разделен на две – проиранска коалиция и една друга по-хлабава, но и по-голяма група, която се противопоставя на амбициите на Техеран. Накратко понякога противопоставянето глупаво се свежда до сунитско-шиитско религиозно разделение, посочва анализаторът Хюсеин Ибиш в материал за Bloomberg, цитиран от Investor.bg. Това винаги е било изопачаване на ситуацията, като става все по-ясно, че макар про- и антииранските лагери да съществуват, се очертава и трети блок – този на сунитско-ислямистката ориентация, воден от Турция. Анкара все повече се превръща в значим регионален играч със свой собствен дневен ред, амбиции, идеология и съюзници. Основните играчи в антииранската група са проамерикански ориентирани: Саудитска Арабия, Обединените арабски емирства (ОАЕ), Египет, Йордания, Израел. Войната в Сирия обедини тази група с Турция срещу подкрепяния от Техеран диктатор Башар Асад. Но когато контролираните от бунтовници части на Алепо паднаха в ръцете на Асад през декември 2016 г., на сирийската война на практика беше сложен край, както и на обединения фронт срещу Иран. Вместо това Турция насочи вниманието си върху това да ограничи дейността на кюрдските милиции в Северна Сирия и да изгражда партньорството си с Русия, Иран и Асад. Анкара вече не гледа на Техеран като на неприятел, а като на конкурент, а понякога и като на партньор. Ролята на Турция в центъра на новия близкоизточен алианс беше затвърдена през 2017 г. след бойкота на Саудитска Арабия, ОАЕ, Бахрейн и Египет срещу Катар. Тогава Доха разчиташе на Анкара, която продължи да поддържа военна база в страната, за подкрепа. Двете държави също така подкрепят и регионалното сунитско движение Мюсюлмански братя, което стана и една от основните причини за бойкота. Израел и повечето проамерикански арабски държави гледат на тази коалиция начело с Турция с притеснение, тъй като това отчасти отслабва и силите на антииранския лагер. Нещо повече, ако Турция – която най-накрая отмести поглед от Европа след един век на неуспешни усилия да се интегрира със Запада, спре погледа си на изток, то тя може да се превърне в регионален хегемон, също толкова амбициозен, колкото Иран, но по-ефективен. Турция има по-голяма икономика, по-напреднали технологии и по-силна армия. Тя е и членка на НАТО. Страната също така не извършва такава подривна дейност, както Иран, но може да започне и ако не друго, то да стане също толкова доминираща в дългосрочен план, колкото Техеран.", "date": "2019.03.17", "title": "Турция променя Близкия изток, докато САЩ изглежда още са в неведение"}
{"url": "https://www.faktor.bg/bg/articles/novini/svyat/dzho-baydan-po-pogreshka-obyavi-che-shte-se-kandidatira-za-prezident", "text": "Джо Байдън обяви кандидатурата си за президентската надпревара на изборите през 2020 година, но веднага се поправи, съобщи Нова телевизия.  Бившият вицепрезидент на Барак Обама направи грешката по време на реч пред 1000 демократи на официална вечеря в родния си щат Делауеър. Той обяви, че неговото представяне е най-прогресивното „за всеки, който се кандидатира за президент на САЩ“, след което се поправи и каза „За всеки, който би се кандидатирал за президент“. Секунди след думите му залата стана на крака, започна да го аплодира и да скандира „Кандидатирай се, Джо, кандидатирай се.“ В същото време от трибуната Джо Байдън беше категоричен: „Нямах това предвид!“. 76-годишният Байдън подчерта, че предстоящите президентски избори са изключително важни. „Приятели мои, трябва да обединим страната отново“, заяви той.", "date": "2019.03.17", "title": "Джо Байдън по погрешка обяви, че ще се кандидатира за президент"}
{"url": "https://www.faktor.bg/bg/articles/novini/svyat/mey-kam-deputatite-napravete-blagoroden-kompromis", "text": "Тереза Мей призова британските депутати да направят „благороден компромис“ в момент, в който премиерът се опитва да ги убеди да подкрепят сделката й за Brexit по време на третия вот в парламента, съобщава ВВС. В статия за в. „Сънди Телеграф“ премиерът посочва, че ако вотът по споразумението не е положителен то това ще означава, че „няма да напуснем ЕС в продължение не много месеци, ако въобще го напуснем“. Очаква се споразумението по развода с Брюксел да бъде гласувано в Камарата на общините за трети път през следващата седмица. Преди броени дни депутатите отхвърлиха за пореден път сделката за Brexit и гласуваха в подкрепа на отлагането му. Сега ЕС ще решава по сроковете и условията за евентуално удължаване на Brexit. По силата на член 50 от Лисабонския договор Лондон трябва да напусне еврообщността на 29 март.", "date": "2019.03.17", "title": "Мей към депутатите: Направете благороден компромис"}
{"url": "https://www.faktor.bg/bg/articles/novini/svyat/ogromni-chasti-ot-amerikanskiya-sreden-zapad-sa-pod-voda-sled-tsiklon-bomba", "text": "Огромни части от американския Среден запад са под вода, след като бе връхлетян от мощен зимен циклон, който местните медии бързо нарекоха циклон-бомба. Най-големи са щетите в Небраска, като това са най-големите наводнения в щата от 50 години. Сериозни са щетите и в Айова, Уисконсин, Минесота и Южна Дакота. Топящото се огромно количество сняг накара няколко реки да излязат от коритата си, потопи къщи и заля няколко основни магистрали.  Наводненията вече взеха и 3 жертви, съобщава \"Ню Йорк Таймс\".  Двама от загиналите са от щата Небраска – една от жертвите беше намерена мъртва в дома си, след като не успяла да се евакуира навреме, а втори човек загина, след като се опитал да помогне на моторист с трактора си, но мостът, на който се намирал рухнал и той бил отнесен от водата. Жертва има и в Айова. Причината за безпрецедентно лошото време е циклон, наречен от синоптиците \"бомбогенеза\" - район с бързо спадащо ниско атмосферно налягане.", "date": "2019.03.17", "title": "Огромни части от американския Среден запад са под вода след циклон-бомба"}
{"url": "https://www.faktor.bg/bg/articles/novini/svyat/s-velkov-tarant-e-deystval-sam-i-pod-vliyanieto-na-istoricheski-sabitiya-v-evropa", "text": "\"Стрелецът от Нова Зеландия Брендън Тарант се е информирал за историята ни от книгата на Жорж Кастелан \"История на Балканите XIV-XX\". Акцентът в нея е върху действията на Османската империя срещу страните, които е завладяла, и впоследствие нейната религиозна и административна политика\", смята бившият депутат от БСП и експерт по сигурността Славчо Велков пред бТВ. Той предположи, че Тарант е дошъл в България, знаейки историята ни и вдъхновен от това, което се е случило - от противодействието по време на робството до войните за национално освобождение. \"Дошъл е да провери всичко това и да се надъха. Доказателство за това са местата, които е посетил, и които са наситени с български военни паметници\", коментира Велков. Славчо Велков обясни, че терористите, които са вълци единаци и не принадлежат към терористични организации, са изключително трудни за установяване, тъй като не комуникират с никого и сами готвят актовете и набавят оръжията си. \"Видно от надписите върху оръжието му е, че са правени от човек, който неумело борави с кирилица. Повечето от тях стоят и в момента на български военни паметници, които са над 1900 в 1200 населени места само в България. На стотици паметници има такива надписи, каквито виждаме по оръжието\", коментира Славчо Велков. \"Ако по време на посещението му се пазят записи от камери на обществени места, съм почти сигурен, че ще го видим с фотоапарат или телефон около паметниците\", допълни той. По думите му Тарант подражава и се учи от хора като Андеш Брайвик, Мохамед Мерах, братята Куаши и братята Царнаеви. Според Велков той е действал по-скоро сам под влиянието на исторически и реални събития в Европа. \"Той иска да придаде показен характер, не е камикадзе като някои други. Дори снима всичко на живо и го предава в социалните мрежи. Бяга, но знае, че ще остане жив. Сега той ще бъде най-известният човек в Нова Зеландия\", коментира експертът.", "date": "2019.03.17", "title": "С. Велков: Тарант е действал  сам и под влиянието на исторически събития в Европа"}
{"url": "https://www.faktor.bg/bg/articles/novini/svyat/darzhavniyat-departament-referendumat-v-krim-pod-dulata-na-orazhiyata-beshe-fars", "text": "Държавният департамент на САЩ определи така наречения \"референдум под дулата на оръжията\" като \"фарс\".  \"Така нареченият \"референдум\" преди пет години в Крим под дулата на оръжията беше фарс, осъден от международната общонст. Крим е Украйна\", написа в профила си в Туитър Робърт Паладино . Припомняме, че Русия анексира Крим след незаконен референдум на 16 март 2014 година, който не е признат от мнозинството държави и международни организации в света.", "date": "2019.03.17", "title": "Държавният департамент: \"Референдумът\" в Крим под дулата на оръжията беше фарс"}
{"url": "https://www.faktor.bg/bg/articles/novini/svyat/vmesto-zaproletyavane-silen-snegovalezh-i-buren-vyatar-vav-velikobritaniya", "text": "Жълт код за опасно време беше обявен за някои части на Великобритания. Сняг и силен вятър ще има в Шотландия, Северна Ирландия и в североизточната част на Острова.  Виелица вече предизвиква редица проблеми по пътищата, а дърво падна върху къща в Западен Съсекс, съобщават британските медии. Синоптиците предупредиха, че на места ще паднат до 10 сантиметра сняг.  Полицията в Шотландия предупреди водачите да бъдат изключително внимателни заради влошените метеорологични условия.", "date": "2019.03.17", "title": "Вместо запролетяване: Силен снеговалеж и бурен вятър във Великобритания"}
{"url": "https://www.faktor.bg/bg/articles/anton-todorov-bsp-izbira-dnes-vodach-na-evrolistata-si-mezhdu-chumata-i-holerata", "text": "БСП избира все едно между „чумата” и „холерата” за водач на евролистата си. Избира между обвинена за пране на пари в особено големи размери и руски гражданин до 1995 г., син на високопоставения БКП номеклатурчик и секретар по международната дейност на ЦК на БКП Димитър Станишев, любимият събеседник на палестинските терористи като Абу Айяд, например, изтъква политологът Антон Тодоров, коментирайки във фейсбук провеждащия се днес пленум на БСП, на който трябва да бъде изготвена листата за предстоящите европейски избори. Опирайки се на исторически факти и документи, Тодоров обяснява кои са претендентите за първото място в листата на столетницата. „Елена Йончева, която антибългарските цоциалисти се готвят да изберат за водач на евролистата си - ето нейната история: - дъщеря на резидента на ПГУ-ДС 1967-1972 г. в Брюксел, където е работил срещу НАТО и ЕИО под егидата на резидентурата на КГБ - рускиня по майчина линия, цялото семейство на майка й са работили в режимни учреждения - дядото в репресивните служби, а другите в обслужващата система на ЦК на КПСС - обвинена в пране на пари в особено големи размери - получила шестцифрени суми от продажбата на рекламно време на БНТ на фирми с държавно участие в момент, когато е живеела с днешния си конкурент за водаческото място Станишев. Нима това не е конфликт на интереси? - получила шестцифрена сума от офшорка, която е разкрита като част от офшорните схеми на Цветан Василев за източване на КТБ. Парите, които са получени във фирмата на Йончева и офшорката на Василев \"Офроуд\" са Вашите пари, на онези, които бяхте измамени от пирамидата КТБ.  Днес Ви се предлага да гласувате за Милиончева, която от тези пари си е гласувала сама на себе си като едноличен управител на \"Офроуд\" сумата от 12 710 лева МЕСЕЧНА заплата!!!!! Елена Милиончева притежва днес имущество за милиони /апартаменти, къщи, магазини, гори/, а Вие лапайте мухите! \"И да знаеш, Милке, че последният комунист на планетата ще умре в България. Даже когато в Съветска Русия няма да има нито един жив комунист. Какъв народ сме, Милке, какъв народ...\", припомня Тодоров с ирония думите на големия Димитър Талев. Според политолога Димитър Станишев - баща на другия претендент за водач на червената листа Сергей Станишев, е важен московски „ставленик“. До 1995 г. Сергей Станишев е руски гражданин. Той е един от половин дузината \"български\" министър-председатели, които през годините са били руски или съветски граждани.  Каква е историята на Димитър Станишев и как е възможно отрочето му да е прието толкова радушно в уж цивилизована Европа! Дълги години бащата на днешния председател на БСП и президент на ПЕС Сергей Станишев, Димитър Станишев е сред най-близките до Москва комунистически висши номенклатурчици. На 9 септември 1978 г. членът на ЦК на БКП Димитър Станишев чете специален доклад за празника на комунистите: „Едно от най-големите завоевания на нашата революция е пълното единомислие между БКП и КПСС, кристално чистата дружба между българския и съветския народ, завещаната от Г. Димитров линия на БКП на непрестанно задълбочаване на дружбата и сътрудничеството със СССР даде най-богатите си плодове след Априлския пленум на ЦК на БКП. Този далновиден закономерен курс разработен и провеждан под непосредственото ръководство на др. Тодор Живков, най-пълно отговаря както на националните ни интереси, така и на интересите на социалистическата общност...” Тези няколко реда дават представа за недостижимите висоти на комунистическият новоезик (по Оруел), който бащата на Станишев е усвоил в съвършенство. Да кажеш, че политиката на БКП за сливане със Съветите и пълното подчиняване на старанта ни на империята на злото „най-пълно отговарят на националните ни интереси“ се изисква особен „склад“ на ума. Димитър Станишев е роден през 1924 г. в с. Щука, Струмишко, което се намира в днешна Република Македония. Член е на РМС от 1940 г., а от 1949 г. става член на БКП. От март 1944 г. е партизанин-терорист в шумкарската терористична шайка „Чавдар“. След 9 септември участва в репресиите като особено се отличава в акциите за насилствено насаждане на македонска национална идентичност сред българските граждани в Пиринска Македония. Скоро след това заминава за Москва, където през 1951 г. завършва история, а през 1954 г. защитава дисертация по история на марксизма-ленинизма. В Москва през 1949 г. се запознава с майката на двамата си сина Дина Мухина. След завръщането си в България през 1955 г. той става завеждащ катедра „Международно комунистическо работническо и националноосвободително движение“ във Висшата партийна школа. От 1972 г. е доцент в АОНСУ при ЦК на БКП.  През 1974 г. за кратко е пълномощен министър в посолството ни в Москва. В периода от 1965 до 1974 г. е консултант, а в периодите 1976-1978 г. и 1984-1990 г. и завеждащ отдел „Външна политика и международни връзки“ при ЦК на БКП. От 1965 г. е представител на ЦК на БКП в редакционната колегия на сп. „Проблеми на мира и социализма” в Прага. От 12 май 1977 г. е избран за член на ЦК на БКП и остава такъв до 1990 г. Привидно благ и разсъдителен човек, Димитър Станишев се е занимавал и с неща, които не съвпадат с този изграден за него образ на порядъчен и интелектуално поставен висш комунистически функицонер. Едни от най-фрапантните примери в тази посока са свързани с „износа на революция“, в който комунистическа България участва много активно и нелегалните контакти и поддръжка на някои от най-безмилостните терористични организации по онова време. Ето един документ, който описва срещата на другаря Димитър Станишев с Абу Айяд (може да го срещнете и като Ияд или Аяд). Абу Айяд идва за пръв път в България през юли 1983 г. в България. Забележете, по официална покана на Държавна сигурност.  Терористичната група „Черният септември“ години наред се разхожда в България като у дома си. Имат си даже свой представител тук, Тарик Шакир Махди (Абу Дауд), който е представян в справки на ДС като „виден палестински деец, отговарящ за терористичните акции в окупираните от Израел територии.“ Безсърдечен и много жесток терорист, оперативен главатар на палестинската терористична група „Черният септември“ след създаването й през септември 1971 г. Сетихте ли се вече? Да, това е същата група, която извършва убийството на единадесет израелски спортисти по време на Олимпийските игри в Мюнхен през 1972 г. Абу Айяд (истинското му име е Салах Кхалаф), бивш учител, се прочува със своя екстремизъм и подбира за свой първи помощник Абу Юсеф – краен терорист и главорез като шефа си. Мохамед Наджар е шеф по терористичните операции, дясна ръка на Абу Айяд. Остава такъв до април 1973 г., когато израелските служби го убиват. Али Хасан Саламех, прекият водач и участник в акцията в Мюнхен, е заместник на Абу Айяд. Абу Айяд никога не признава публично факта, че оглавява една от най- зловещите и безпощадни терористични организации през 70-те години. Веднага след основаването си през септември 1971 г. (на 28 ноември с.г.) организацията извършва терористичен акт в Кайро, целта на който е да бъде убит Васфи ат Тал, министър-председател на Йордания. Само за периода от есента на 1972 г. до лятото на 1973 г. „Черният септември“ извършва повече от двадесет (20 !!!) смъртоносни терористични акта – похищение на пътнически самолети, завземане на посолства, убийства на дипломати и политици, вземане на заложници: „На 2 март 1973 г. отряд на „Черния септември атакува посолството на Саудитска Арабия в Хартум, Судан, където са убити американския посланик в Судан и белгийски и американски дипломати. Септември 1973 г. Двама бойци на „Черния септември“ вземат за заложници трима руски евреи, емиигриращи от съветския съюз в Австрия Австрийското правителство се съгласява да закрие транзитния пункт в Австрия за руски евреи, емигриращи за Израел.“  Начело на тази организация е шефът на охраната на Ясер Арафат, Абу Айяд, а в същото време Арафат с непостижимо лицемерие осъжда тези терористични актове пред световните медии. Най-скандалното е, че оръжията, с които е извршена Мюнхенската касапница са български, най-вероятно доставени от „Кинтекс“. Ето какво пише в своята книга „Един септемврийски ден: пълната история на касапницата по време на Олимпиадата в Мюнхен през 1972 г. и израелската операция за възмездие „Гняв Божи“ авторът Саймън Рийв: „Абу Дауд отиде до София, за да се опита и да получи няколко автомата със заглушител за организацията Фатах, след което реши, че би могъл да пристигне в Мюнхен и да подготви плановете за атаката. Една сутрин в средата на юли 1972 г. Абу Дауд пристигна в Мюнхен, купи си детайлна карта на града и започна да разглежда хотели и възможни изходи за бягство... След кратко пребиваване в Мюнхен, Абу Дауд отлетя същия ден и пристигна в България за да купи оръжията за „Фата“\". Абу Айяд междувременно вече беше организирал групата от нападатели…“ Същата информация съобщава и професор Даниел Баракский от Университета в гр. Валдоста, Джорджия: „Клането в Мюнхен е планирано от Абу Айяд, Али Хасан Саламех, Юсеф ал Наджар, Абу Мохамед, Кемал Адуан и Кемал Насър и е било осигурявано и подкрепяно от разузнавателните служби на България, част от КГБ, отговорни за подкрепа на множество терористични актове. Връзката между българите и Организацията за освобождение на Палестина е поддържана от Ахмад Джабрил - сирийски военен деец, председател на Народния фронт за освобождение на Палестина – Главно командване, с подкрепата на Сирия и Иран. Джибрил, Айяд, Фахри ал Умар и Абу Дауд се срещат с представители на българските служби в София един месец преди мюнхенското клане. Тази информация е получена след залавянето и ареста на Абу Дауд през февруари 1973 г., когато в радиоинтервю той признава за тези факти.“  В архива на ЦК на БКП открих документи, които доказват, че няколко години преди атентата в Мюнхен, предшественикът на Димитър Станишев като завеждащ-отдел „Външна политика и международни връзки“ на ЦК на БКП Константин Теллалов е разпореждал както снабдяване от „Кинтекс“ /през сирийската армия/ на палестинските терористи от ООП, така и обучението им в България за различни срокове – от 5-6 месеца до пълен курс във военните училища. Димитър Станишев е приел щафетата за  на тероризма и както се вижда се е „справял“ не зле”.", "date": "2019.03.17", "title": "Антон Тодоров: БСП избира днес водач на евролистата си между „чумата” и „холерата”"}
{"url": "https://www.faktor.bg/bg/articles/novini/balgariya/stanishev-nosi-cherven-konnik-za-yoncheva", "text": "\"Убеден съм, че при мъдрост и добра воля ще се намери решение за листата, което да позволи на БСП да покаже, че отиваме да печелим избори, а не да решаваме вътрешнопартийни въпроси\", заяви президентът на ПЕС Сергей Станишев пред журналисти преди заседанието на Националния съвет на БСП. Станишев носеше играчка - рицар в червено и обясни, че наскоро Елена Йончева му е била на гости със сина си. \"Той хареса един конник, който си прибра и стана една от любимите му играчки и съм му обещал втори\", коментира президентът на ПЕС. Станишев заяви, че водачеството на листата не може да бъде самоцел.", "date": "2019.03.17", "title": "Станишев носи червен конник за Йончева"}
{"url": "https://www.faktor.bg/bg/articles/novini/svyat/es-potvarzhdava-che-ne-priznava-aneksiraneto-na-krim-ot-ruskiya", "text": "Европейският съюз потвърждава, че не признава анексирането на Крим от Руската федерация и я призовава да освободи незаконно задържаните в Керченския проток украински моряци. Това се посочва в декларация на върховния представител на Евросъюза за външната политика Федерика Могерини, пет години след анексирането на полуострова.", "date": "2019.03.17", "title": "ЕС потвърждава, че не признава анексирането на Крим от Русия"}
{"url": "https://www.faktor.bg/bg/articles/novini/svyat/premierat-na-nova-zelandiya-e-poluchila-manifesta-na-tarant-9-minuti-predi-atakata", "text": "Министър-председателят на Нова Зеландия Джасинда Ардърн съобщи, че е получила манифеста на нападателя девет минути преди атаката в Крайстчърч. В него обаче не се посочвало място, на което ще бъде извършено нападението. Манифестът бил изпратен на около 30 души. Жертвите на нападението вече са 50. Премиерът Ардърн обяви, че ще поиска отговори от социалните мрежи заради това, че на техните платформи нападението е било излъчвано на живо.  В изявление Фейсбук обяви, че за първите 24 часа след атаката са били премахнати милион и половина видеоклипа, повечето от които са били блокирани още при качването им.", "date": "2019.03.17", "title": "Премиерът на Нова Зеландия е получила манифеста на Тарънт 9 минути преди атаката"}
{"url": "https://www.faktor.bg/bg/articles/novini/balgariya/izpalnitelnoto-byuro-na-bsp-edinodushno-shte-predlozhi-na-vodach-na-listata-za-evroizborite-da-e-elena-yoncheva", "text": "\"Изпълнителното бюро на БСП единодушно ще предложи на днешния пленум водач на листата за евроизборите да е Елена Йончева\", съобщи заместник-председателят на партията Кирил Добрев часове преди началото на пленума. \"Тя събира най-много номинации от всички проведени досега събрания, 266 от 293, което означава, че тя е обединителна фигура\", добави той. По думите му, с нейния избор БСП ще разшири електоралната си база. Добрев заяви, че не се притеснява от вътрешната опозиция в БСП, която предпочита водач на евроизборите да бъде Станишев.", "date": "2019.03.17", "title": "Изпълнителното бюро на БСП единодушно ще предложи за водач на листата за евроизборите Елена Йончева"}
{"url": "https://www.faktor.bg/bg/articles/novini/balgariya/slanchevo-s-temperaturi-do-24-gradusa", "text": "Днес ще бъде слънчево, с повече облаци преди обяд над източната половина от страната. Вятърът ще е слаб, предимно от запад. Затоплянето ще продължи и максималните температури ще са предимно между 19 и 24 градуса, по-ниски по морския бряг.", "date": "2019.03.17", "title": "Слънчево с температури до 24 градуса"}
{"url": "https://www.faktor.bg/bg/articles/novini/svyat/protestirashtite-sreshtu-vuchich-okupiraha-darzhavnata-televiziya", "text": "Протестиращи срещу режима на сръбския президент Александър Вучич нахлуха в държавната телевизия РТС в Белград. Преди това те блокираха входа на медията. Част от демонстрантите успяха да пробият полицейския кордон и нахлуха вътре. Веднага след това на мястото бяха изпратени спецчасти, които попречиха на протестиращите да се качат до горните етажи на сградата, съобщава БГНЕС.  Демонстрантите поискаха да се включат на живо в предаванията на телевизията, за да направят изявление за причината за продължаващите месеци наред протести из цялата страната. Начело на групата, която влезе в РТС, е лидерът на \"Двери\" Бошко Обрадович. \"Никой от служителите на РТС няма да пострада, защото повечето от тях мислят като нас. Влязохме тук, за да върнем телевизията на народа и ще я освободим\", заяви Обрадович. Демонстрантите, останали пред зданието, пък хвърляха яйца по фасадата. Полицията започна преговори с протестиращите и не реагираше на провокациите. Около час след нахлуването в сградата на телевизията там влезе и жандармерия и изведе някои от демонстрантите. Междувременно, Министерството на културата и информацията излезе с декларация, в която заявява, че нападението на демонстранти срещу сградата на РТС „преминава деликатната линия, която дели обществото от анархията и беззаконието“.  „Призоваваме групата, влязла в сградата, да се изтегли, а останалите, които ги подкрепят, да се въздържат от подобни действия“, се казва в декларацията на министерството. За пореден път протестиращите срещу държавния глава се събраха първо пред Философския факултет в центъра на Белград. Там пред множеството говори известният драматург Синиша Ковачевич. \"Ако не кажем \"Стига!\", тук ще останат само старците! Коренът на всички злини се намира в сградата на улица \"Андричевич\" /където се намира президенството, бел.ред./\", каза още Ковачевич и добави: \"Той ни превърна в модерни роби!\". Опозиционните лидери Драган Джилас и Бошко Обрадович, лидер на партия \"Двери\", бяха сред последните изведени от сградата на РТС. След това събралите се опитаха отново да проникнат в сградата, но полицията ги избута с щитове. Обрадович призова протестиращите да продължат акцията си днес пред президентския дворец, където президентът Александър Вучич ще направи обръщение във връзка с проникването в сградата на РТС. \"Приятели, мисля, че всички ние ще отидем утре на това обръщение и ще поискаме оставката му. До утре по обяд край президентския дворец\", призова той. Вътрешният министър Небойша Стефанович обеща вчера на извънредна пресконференция, че всички участници в протеста, влезли в сградата на РТС, ще бъдат наказани. Министърът на отбраната Александър Вулин нарече протестиращите \"фашисти\" и заяви, че те трябва да бъдат строго наказани. Това беше първият инцидент след месеци мирни протести срещу Вучич, отбелязва Асошиейтед прес. Граждански протести под мотото \"Един от 5 милиона\", които се провеждат от 30 ноември насам веднъж седмично, тази вечер освен в Белград имаше още и в Крагуевац, Ягодина, Пирот, Брус, Александровац, Смедерево.", "date": "2019.03.17", "title": "Протестиращите срещу Вучич окупираха държавната телевизия"}
{"url": "https://www.faktor.bg/bg/articles/novini/balgariya/bsp-shte-opredeli-vodach-na-listata-za-evrovota", "text": "Националният съвет на БСП ще проведе редовно заседание, за да определи водач на листата на коалиция „БСП за България“ на предстоящия евровот.  Пленумът трябва да утвърди и броя на местата за партньори от коалиционната и гражданската квота в листата. Битката за първото място ще бъде между депутата Елена Йончева и лидерът на европейските социалисти Сергей Станишев. Двамата са събрали голям брой номинации от структурите на партията. Много номинации има и за депутата Иво Христов, за зам.-председателя на партията Деница Златева, за евродепутата Момчил Неков, както и за депутите Румен Гечев, Димитър Данчев, за самата Нинова и други. Днес ще се решава кой ще води листата, а останалите имена трябва да бъдат подредени до средата на април.", "date": "2019.03.17", "title": "БСП ще определи водач на листата за евровота"}
{"url": "https://www.faktor.bg/bg/articles/novini/svyat/17-dushi-zaginaha-pri-ogromno-svlachishte-v-kitay", "text": "17 души загинаха, а други 13  са изчезнали след като огромно свлачище събори две жилищни кооперации в китайската провинция Шанкси. В спасителната операцията участват 700 пожарникари, военни и доброволци. Спасителните работи вървят бавно, тъй като не може да бъде използвана тежка техника заради нестабилната почва в района на свлачището. Оцелели под отломките се издирват с помощта на кучета и специална екипировка, засичаща топлинни сигнали от телата на затрупаните.", "date": "2019.03.17", "title": "17 души загинаха при огромно свлачище в Китай"}
{"url": "https://www.faktor.bg/bg/articles/novini/svyat/42-zhertvi-na-navodnenie-v-indoneziya", "text": "42 души загинаха при наводнение в най-източната провинция на Индонезия – Папуа. 21 други са ранени в района Сентани, близо до провинциалната столица Джаяпура. Пороен дъжд вали в района вече втори ден и той е причина за опустошителните наводнения, съобщава БГНЕС. Девет къщи и два моста са повредени, но спасителните екипи не са успели все още да достигнат до някои от засегнатите от бедствието райони. Повече от 100 жители са потърсили подслон във временни убежища, след като домовете им са били засегнати от пороя.", "date": "2019.03.17", "title": "42 жертви на наводнение в Индонезия"}
{"url": "https://www.faktor.bg/bg/articles/novini/svyat/zuzana-chaputova-vodi-sled-parviya-tur-na-prezidentskite-izbori-v-slovakiya", "text": "Либералният кандидат Зузана Чапутова печели с голяма преднина първото място на президентските избори в Словакия. На втория тур тя ще се изправи срещу подкрепяния от управляващите кандидат Марош Шефчович. Либерал, екоактивист и критик на правителството - Зузана Чапутова води убедително на първия тур на президентските избори в Словакия. При преброени почти 100 процента от бюлетините, тя печели 40,55% от гласовете, а основният ѝ съперник Марош Шефчович остава на втора позиция с 18,66 на сто. Избирателната активност достигна повече от 48%. 45-годишната Чапутова благодари на всички избиратели, като се обърна към тях не само на словашки, а и на езиците на националните малцинства. Зузана Чапутова, кандидат за президент на Словакия: Първите резултати показват желание за промяна. Словашките избиратели могат да си представят кандидат, който не е бил дълго време в политиката, но който може да даде друга гледна точка и различни варианти за решаване на проблемите. Предизборната кампания в Словакия беше белязана от темата за борбата с корупцията. Убийството преди една година на разследващия журналист Ян Куциак предизвика масови антиправителствени протести и макар управляващата партия \"Смер - социална демокрация\" да остана на власт, позициите ѝ бяха силно отслабени.", "date": "2019.03.17", "title": "Зузана Чапутова води след първия тур на президентските избори в Словакия"}
{"url": "https://www.faktor.bg/bg/articles/novini/svyat/zhertvite-na-terorista-ot-nova-zelandiya-stanaha-50", "text": "Броят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло в една от джамиите, предадоха Ройтерс и ДПА. Ранените са също 50, от тях 36 остават в болницата. Двама души са в критично състояние. 48-годишният Абдул Азиз, роден в Афганистан, е успял да спаси живота на мнозина, прогонвайки нападателя от джамията Линууд, съобщава Асошиейтед прес. Азиз нападнал Брентън Тарант с това, което имал под ръка - машина за кредитни карти, с която замерил нападателя. След като хвърлил по него и собствения му празен пистолет, разбивайки предното стъкло, нападателят се уплашил достатъчно, за да напусне мястото на нападението. По-късно той бил спрян от новозеландски полицаи. Тарант вече бил отнел живота на 42 души в друга джамия, преди да нападне Линууд, където преди намесата на Азиз загиват седем души. Един човек почина по-късно в болницата. Азиз е напуснал родината си като млад и е живял над 25 години в Австралия, преди да се премести в Нова Зеландия преди две години.", "date": "2019.03.17", "title": "Жертвите на терориста от Нова Зеландия станаха 50"}
{"url": "https://www.faktor.bg/bg/articles/novini/balgariya/r-ovcharov-kolko-pati-tryabva-da-zagubish-izbori-sas-sergey-stanishev-za-za-razberesh-che-tova-ne-e-tochniya-chovek", "text": "\"Сергей Станишев очевшидно не е личност, която обединява\", коментира пред БНТ Румен Овчаров, но не отговори утвърдително на въпрос дали Йончева е такава фигура. \"Колко пъти трябва да настъпиш една мотика, за да разбереш, че бъркаш, колко пъти трябва да загубиш избори със Сергей Станишев, за за разбереш, че това не е точния човек\", попита Овчаров. Той припомни, че на предишните евроизбори Станишев е твърдял, че няма да стане евродепутат, но след това е променил позицията си. \"Да превръщаме Станишев в кауза е твърде силна манипулация\", коментира Овчаров и добави: \"Време е Станишев да оцени какво БСП е направила за него и да направи нужната крачка\", каза той, но не конкретизира каква да е тя. \"Нащите лидери трябва да разберат, че не са като Тодор Живков, не са вечни\", заяви Овчаров.", "date": "2019.03.17", "title": "Р. Овчаров: Колко пъти трябва да загубиш избори със Сергей Станишев, за да разбереш, че това не е точният човек"}
