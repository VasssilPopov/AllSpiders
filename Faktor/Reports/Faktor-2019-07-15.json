{"url": "https://www.faktor.bg/bg/articles/ministerstvoto-na-finansite-shte-predostavi-vtorata-chast-ot-darzhavnata-subsidiya-za-2019-g-na-pravoimashtite-politicheski-partii-na-19-yuli", "text": "Министерството на финансите ще предостави втората част от държавната субсидия за 2019 г. на правоимащите политически партии на 19 юли 2019 година, пише в сайта на министерството. В рамките на годината субсидията се превежда на четири части. След обнародване на измененията в Закона за политическите партии, партиите са получили издадената от министъра на финансите заповед, определяща документите, които трябва да се представят в МФ за държавната субсидия и необходимите срокове. След изтичане на 14-дневния срок за обжалване на издадената заповед, по реда на Административнопроцесуалния кодекс, Министерството на финансите ще преведе втората част от държавната субсидия на правоимащите политически партии, изпълнили установените изисквания. В случай че в срок до 18 юли 2019 г. включително, политическа партия от 44-тото Народно събрание не е възстановила доброволно дължимите на централния бюджет средства, субсидията й ще бъде редуцирана в размер, съответстващ на нормативно установения – партията ще получи 70 % от втората част на субсидията.", "date": "2019.07.15", "title": "Плащат втората част от държавната субсидия на партиите на 19 юли"}
{"url": "https://www.faktor.bg/bg/articles/kiril-ananiev-nzok-shte-bade-ravnopravna-na-chastnite-zdravni-fondove", "text": "\"Законодателството от 2009 година е направено с най-добри чувства. За съжаление през годините системата започна да се пропуква. Нас най-много ни интересува пациентът. В последните години нито пациентите са доволни, нито лекарите са доволни, нито министерството е доволно. Това е целта за преструктурирането на здравната система\", коментира пред БТВ здравният министър Кирил Ананиев. \"Ние запазваме солидарния модел. Искаме обаче българските пациенти да могат сами да определят кой да управлява техните здравноосигурителни вноски. Те категорично остават 8%. Искаме още българските граждани да могат да взимат информирани решения къде и кой да ги лекува. Ние предлагаме демонополизация на НЗОК. Това означава, че касата ще се конкурира с частните здравни фондове. Пациентът ще може сам да избира здравния фонд, в който да се осигурява. НЗОК ще стане равнопоставен играч на частния пазар. Хората ще могат доброволно да се осигуряват в НЗОК. Това досега не беше възможно. Всичко това ще доведе до конкуренция и между болниците. Искам да обясня, че избор ще имат абсолютно всички граждани - и тези, които ги осигурява работодателят, и държавните чиновници, и пенсионерите\", разкри министър Ананиев. \"Основният пакет от медицински и дентални дейности ще се одобрява от министъра на здравеопазването и съсловните организации. Този пакет ще е основен и ще важи за всички здравни фондове. Ще има базови цени, под които няма да може да се пада. Това ще важи за сключването на договори между фондовете и болниците. Така лечението на българските граждани ще бъде гарантирано и успешно. Фондовете няма да имат никакво право да подбират своите вложители и да ги селектират. Така ще се получи една осреднена здравна вноска. Ще има възможност фондовете да предлагат различни предложения за допълнително здравно осигуряване, които не попадат в основния пакет. Това също ще доведе до конкуренция между здравните фондове. Например, някъде ви искат кешово плащане, а вашият фонд ще може да ви предложи да поеме тези кешови плащания. Говорил съм с много колеги от целия свят. Няма перфектен модел, но ние трябва да намерим най-добрия за нашата действителност и култура. Със сигурност с предложения модел се запазва солидарността. Социално значимите заболявания е почти сигурно, че ще бъдат под номер едно и две в основния пакет. Говоря за онкоболните, редките болести и тн. Никой няма да остави тези хора без лечение. За здравно неосигурените лице се предвижда държавен фонд, от който ще се плащат осигуровките. Аз непрекъснато търся разговори и консенсус с всички в здравната сфера\", категоричен беше министърът на здравеопазването. \"Има интерес към строителството на детска болница. Надявам се възможно най-скоро тя да стане факт. Обявена е обществена поръчка и там трябва да се спазват определени срокове. Относно заплатите на медиците, увеличихме размера на над 100 клинични пътеки, без да увеличаваме обема, като това е една голяма възможност за увеличение на заплатите\", каза още Ананиев.", "date": "2019.07.15", "title": "Кирил Ананиев: НЗОК ще се конкурира с частните здравни фондове"}
{"url": "https://www.faktor.bg/bg/articles/merkel-e-dishala-zatrudneno-na-sreshta-s-zhurnalisti-v-parizh", "text": "Германската канцлерка Ангела Меркел е дишала затруднено по време на среща с журналисти в Париж в неделя, защото е трябвало бързо да изкачва стълби, за да се появи навреме пред медиите. Това заяви днес на брифинг говорителят й Щефен Зайберт в отговор на въпроси на журналисти, предаде ТАСС, цитирана от БТА. \"Канцлерът много бързо изкачваше стълбите, за да се появи своевременно пред очакващите я горе журналисти и непосредствено след това направи изявление\", обясни говорителят и добави: \"В това няма нищо особено, за което да си струва да се съобщава и изобщо няма повод за спекулации\". Меркел направи изявление пред медиите за участието си в проявите по случай националния празник на Франция. Много журналисти забелязаха, че тя диша трудно и се задъхва. Някои не изключиха, че това може да е свързано със здравословното ѝ състояние. След срещата с представителите на медиите тя имаше планиран съвместен обяд с френския президент Еманюел Макрон. На 10 юли канцлерката за пореден път започна да трепери на официално събитие - по време на среща в Берлин с финландския премиер Анти Рине. За първи път подобно нещо й се случи на 18 юни, когато ѝ гостува украинският президент Володимир Зеленски. Тогава канцлерката неочаквано за всички започна силно да трепери. На 27 юни същото нещо ѝ се случи по време на прием при германския президент Франк-Валтер Щайнмайер, припомня ТАСС.", "date": "2019.07.15", "title": "Меркел е дишала затруднено на среща с журналисти в Париж"}
{"url": "https://www.faktor.bg/bg/articles/rumen-radev-shte-udostoi-poslanika-na-darzhavata-izrael-s-orden-madarski-konnik-parva-stepen", "text": "На 16 юли, от 11.00 часа на „Дондуков“ 2 президентът Румен Радев ще връчи на посланика на Държавата Израел у нас Ирит Лилиан орден „Мадарски конник“ първа степен. Това съобщиха от прессекретариата на държавния глава. Отличието се връчва за заслугите на дипломата за развитието и укрепването на българо-израелските отношения.", "date": "2019.07.15", "title": "Румен Радев ще удостои посланика на Държавата Израел с орден „Мадарски конник“ първа степен"}
{"url": "https://www.faktor.bg/bg/articles/zad-aktualnite-sdelki-s-ankara-kremal-sreshtu-rusiya", "text": "Това започва да напомня за дружбата на СССР с идеологически близките режими от времето на социализма: сближаването между Анкара и Москва не е икономически изгодно за Русия, пише  *** Русия започна да доставя на Турция поръчаните зенитно-ракетни комплекси S-400 - първите компоненти вече са в авиобазата Мюртед. НАТО и Съединените щати неведнъж изразяваха  несъгласието си с тази сделка, Вашингтон дори заплаши със санкции, но Кремъл засега тържествува. Доколко обаче ще е голяма печалбата на Русия от дружбата с Турция или отново поддръжката за \"братския режим\" е по-важна от икономиката? Сегашното сътрудничество с Турция започва да напомня дружбата на СССР с идеологически близките режими от времената, в които Москва инвестираше милиарди в големи инфраструктурни проекти на чужда територия, без да получава незабавна икономическа отплата. Отговорът на въпроса за какво са му на турския президент Ердоган руските ракети S-400 не е сложен. Първо, армията му получава най-съвременното оръжие, което изнася Русия, при това по-мощно от американските си аналози, а е два пъти по-евтино. И второ - турският властелин демонстрира на Съединените щати и на Европейския съюз своята независимост и самостоятелност. А това е важно за него на фона на рязкото охлаждане на отношенията с Вашингтон и Брюксел след потушаването на опита за военен преврат в Турция и е сигнал за обособяването на Ердоган като фактор. Решението му е политическо, а не военно-стратегическо, символ на неговата мощ. Логиката на Кремъл вероятно е подобна. Военно-стратегическите цели на сегашното руско ръководство винаги са на първо място. Колкото и да изтъкват хуманитарното или историческото значение на Крим, за руския Генерален щаб полуостровът винаги е бил и ще си остане военна база. И в случая с Турция това не е по-различно: да продадеш на държава от НАТО едно от най-модерните си оръжия напук на Съединените щати, да предизвикаш разкол в Северноатлантическия пакт - това е мечтата на руските военни стратези. И печалбата някак отива на втори план. Макар размерът на сделката да е впечатляващ - 2,5 милиарда долара, основната цел е проникването на натовския оръжеен пазар. Приходите изобщо имат все по-малко значение в руската външна политика, във външноикономическите сделки, включително в такива стратегически отрасли като износа на оръжие и нефт или в атомната енергетика. И сега Москва се стреми да си сътрудничи с Анкара именно в тези три сфери. Наред с началото на продажбата на оръжие на една от най-силните армии на НАТО, съществува още един двустранен проект - вече започналото строителство на атомната електроцентрала \"Акую\". То се осъществява благодарение на дадения от Русия кредит при много изгодни за Анкара условия - 20 милиарда за 30-годишен срок, които един ден няма да връща Ердоган, а и едва ли Путин ще се отчита за тези средства. Трети пример е тръбопроводът \"Турски поток\", заменил насочения директно към ЕС \"Южен поток\", чието строителство бе прекратено от Русия. Половината от капацитета на новия газопровод е предназначена за Турция, на която в момента ѝ трябват по-малки количества газ заради икономическата криза. При това турците се опитват да станат и конкуренти на Русия в региона, правейки сондажи в спорния кипърски шелф. Анкара го смята за своя територия, но Европейският съюз твърди, че полезните изкопаеми са собственост на Кипър. Ако добивът на газ започне, Турция ще се сдобие с повече собствено синьо гориво, респективно нуждите ѝ от руски доставки ще намалеят още повече. Лично за мен политическият и военно-стратегическият елемент в дружбата с Ердоган е очевиден. Да не говорим за това, че двамата авторитарни лидери - президентите на Турция и Русия - се разбират много добре, говорят на един и същи език и могат да изпитват взаимна симпатия. Докато икономическите и дори политическите ползи за Русия от всичко това са доста мъгляви. Макар продажбата на S-400 на турците да е еднозначно печеливша за Москва, проектът \"Турски поток\" предизвиква въпроси относно своята ефективност, а строителството на ядрената централа е изгодно, но само за Турция. В същото време и без това сложните отношения на Анкара с другите страни от НАТО стават още по-напрегнати. Що се отнася до дълговете, които Ердоган трупа, те ще трябва да се връщат от следващите поколения, които ще трябва и да установяват дали са били необходими тези толкова съмнителни проекти от гледна точка на тяхната доходоносност. Естествено възниква и въпросът дали интересите на руския авторитарен режим не противоречат на интересите на страната като цяло. При обсъждането на външната политика на съвременна Русия от страна на експертите-международници постоянно изплува темата за националните интереси. Някои смятат, че Кремъл ги защитава ефективно, поради което може да му бъде простено отстъплението от стандартите във вътрешната политика. На мен ми се струва, че сегашното руско ръководство често подменя националните интереси със своите непосредствени, след което убеждава руснаците, че борбата трябва да се води точно за това. Темата доколко конфронтацията със Запада изобщо е от интерес за Русия няма да я обсъждаме - тя е вечна. Но е очевидно, че е напълно излишно сега да се влошават допълнително отношенията с НАТО, защото икономиката вече трудно издържа сегашния режим. Страната няма полза и от личните симпатии между Путин и Ердоган. Поради това Турция няма да поеме \"проруски курс\" нито по темата Крим, нито в Сирия, нито по други въпроси. Излиза, че зад актуалните сделки с Анкара стоят в по-голяма степен не националните интереси, а амбициите на руските ръководители, за които руснаците плащат от джоба си.", "date": "2019.07.15", "title": "Кремъл срещу Русия"}
{"url": "https://www.faktor.bg/bg/articles/irak-predade-na-rusiya-33-detsa-na-chlenove-na-id", "text": "Ирак съобщи днес, че е предал на Русия 33 деца на руски гражданки, заподозрени, че са се присъединили към групировката \"Ислямска държава\" (ИД) в момент, когато Москва обяви, че е разбила клетка на ИД на своя територия, предаде БТА, цитирайки ДПА. Децата са били екстрадирани в Русия на 10 юли в координация с руското посолство в Багдад, каза говорителят на иракското външно министерство Ахмед ас Сахаф в прессъобщение. Той добави, че външното министерство на Ирак е екстрадирало 473 деца на членове на ИД от различни националности, включително от Русия, Франция, Германия и Турция. Министерството призовава всички страни да повишат усилията си за приемане на техни граждани, които са се присъединили към екстремистката групировка. През май Ирак съобщи, че е предал 188 деца на членове на ИД на Турция.", "date": "2019.07.15", "title": "Ирак предаде на Русия 33 деца на членове на ИД"}
{"url": "https://www.faktor.bg/bg/articles/ursula-fon-der-layen-shte-podade-ostavka-kato-ministar-na-otbranata-na-germaniya-na-17-yuli", "text": "Урсула фон дер Лайен, която европейските лидери избраха за кандидат за председател на Европейската комисия, каза, че ще подаде оставка като министър на отбраната на Германия в сряда, на 17 юли, предадоха световните агенции. \"Утре аз ще поискам Европейският парламент да ми гласува доверие. Независимо от изхода от вота, аз ще подам оставка като министър на обраната, за да служа с всички сили на Европа\", каза Фон дер Лайен в Туитър. Консерваторката от партията на Ангела Меркел каза, че е благодарна за годините на работа като министър на отбраната, които е споделила с германските въоръжени сили. Фон дер Лайен оглави германското министерство на отбраната през 2013 г. Изходът от утрешния вот е несигурен. Много политически групи са разделени относно номинацията на Фон дер Лайен. Тя ще трябва да спечели най-малко 374 гласа в 747-местния ЕП. Засега е сигурно, че тя ще има подкрепата на всички 182 членове на консервативната Европейска народна партия. По повод заявеното от министърката намерение да подаде оставка, германският канцлер Ангела Меркел каза, че уважава решението на Фон дер Лайен и добави, че е ясно, че \"тя навлиза в нова фаза\", предаде Ройтерс. Европейският парламент се очаква да обяви утре около 21.00 ч. българско време резултатите от гласуването на предложението Урсула фон дер Лайен да оглави Европейската комисия. Това съобщи пресслужбата на ЕП. Тайното гласуване ще започне два часа по-рано. Утре сутрин Лайен ще има три възможности да говори пред евродепутатите и ще разполага с 30 минути, за да изложи работната си програма. Тази вечер тя е пристигнала в Страсбург за двустранни срещи, уточниха от ЕП. По-рано днес Лайен отговори писмено на евродепутатите социалисти и от групата \"Обнови Европа\". Тя съобщи в писмата си, че ако бъде избрана, следващата ЕК ще се състои от поне 13 еврокомисари жени.", "date": "2019.07.15", "title": "Урсула фон дер Лайен подава оставка като военен министър на Германия на 17 юли"}
{"url": "https://www.faktor.bg/bg/articles/ministar-danail-kirilov-se-sreshtna-s-d-r-helmut-palder", "text": "Министърът на правосъдието Данаил Кирилов се срещна днес с д-р Хелмут Палдер, бивш ръководен министерски съветник в Баварското държавно министерство. Министър Кирилов запозна изтъкнатия юрист с предложенията за законови промени, свързани с провеждане на разследвания срещу главния прокурор и председателите на Върховния касационен и Върховният административен съд. От своя страна д-р Палдер сподели баварския опит при разследванията срещу съдии и прокурори за престъпления по служба или при съмнения за корупционни практики. Министър Кирилов информира госта и за проекта за изграждане на пилотен затвор край с. Самораново. Към новия затвор е предвидено и изграждането на обучителен център за служители на Главна дирекция „Изпълнение на наказанията“. В тази връзка министърът и гостът му се договориха за бъдещо сътрудничество при обучение на служители в пенетенциарната система, както и за продължаване на доброто сътрудничество, в което България и Германия имат дългогодишни традиции, съобщиха от пресцентъра на Министерството на правосъдието.", "date": "2019.07.15", "title": "Министър Данаил Кирилов се срещна с д-р Хелмут Палдер"}
{"url": "https://www.faktor.bg/bg/articles/novini/svyat/rusiya-razmenya-ukrainskite-moryatsi-i-oleg-sentsov-za-ruski-zhurnalist-i-50-zatvornitsi", "text": "Русия и Украйна подготвят голяма размяна на затворници, сочат изявления на служебни лица от двете страни, цитирани от Ройтерс и Асошиейтед прес. Руският заместник-външен министър Григорий Карасин заяви днес пред журналисти в Москва, че се обсъжда размяната на задържаните в Керченския проток през ноември миналата година 24-ма украински моряци. Те се намират в следствен изолатор в Москва и на всички е предявено официално обвинение в \"незаконно пресичане на държавната граница на Руската федерация, извършено от организирана група\". Украинската генерална прокуратура съобщи днес, че е вероятно руски журналист, задържан в Украйна, да бъде освободен, информира БТА. В Киев пристигна днес на посещение руският омбудсман и официална руска представителка по правата на човека Татяна Москалкова и води разговори относно задържаните руски граждани в Украйна. На съвместен брифинг с украинската си колежка Людмила Денисова след срещата им тя каза, че в момента се извършва предварителна работа по уточняване на списъците на задържаните и в двете страни. Според Москалкова в този списък фигурират 50 руски граждани, като 27 от тях се намират в места за лишаване от свобода. Според Ройтерс Русия държи десетки украински граждани, а сред разменените може да бъде и украинският режисьор Олег Сенцов, който излежава присъда в Русия по обвинение в тероризъм. Москалкова и Денисова обсъдили и механизма за взаимното освобождаване на гражданите на двете страни, а също и \"възможността за решаване на хуманитарни въпроси относно предоставянето на медицинска помощ на отделни граждани, които се намират в места за лишаване от свобода\". Двете са се договорили да продължат работа си утре в офиса на Москалкова в Москва, за да извършат \"цялостна ревизия на списъците\". Говорейки по украинския телевизионен канал \"Прямой\" по въпроса за задържаните в Русия украински моряци, Москалкова каза, че \"Москва е готова да ги освободи, ако Киев поеме задължение да гарантира след това участието им в съдебния процес\". Москва е готова да върне и \"задържаните плавателни средства, ако те бъдат запазени като доказателства\". Тя напомни, че тази позиция е била изложена в руска нота до Украйна, но Киев дал отрицателен отговор. Москалкова добави, че президентът Зеленски не е знаел за този отговор. Една от целите на посещението на Москалкова в Киев бе и да участва в поредното съдебно заседание по делото срещу главния редактор на РИА \"Новости Украйна\" Кирил Вишински, но то бе отложено. Украинският политик Виктор Медведчук, който оглавява проруската опозиция в Украйна, каза пред Ройтерс, че размяната на затворници между двете страни е въпрос на дни. Юрист и бизнесмен, 64-годишният Медведчук е главна фигура в партията \"Опозиционна платформа - За живот\" и е разследван от украинските власти за държавна измяна заради възгледите си по въпроса за Донбас. Неговата партия обаче има реални шансове да се класира на второ място в предстоящите избори в неделя. А партията на 41-годишния нов президент Зеленски \"Слуга на народа\" се очаква да победи с около 50 на сто от гласовете, но може и да не й достигне абсолютно мнозинство за самостоятелно управление. Медведчук обаче изключва коалиция с бившия комедиен актьор Зеленски и каза пред Ройтерс, че идеологиите им твърде много се разминават. Засилената активност относно задържаните руснаци и украинци идва след състоялия се миналата седмица телефонен разговор между руския президент Владимир Путин и новоизбрания му украински колега Володимир Зеленски, отбелязва АП. \"Зависи от политическата воля на украинския президент Зеленски. Ако е налице такава воля, преговори са възможни и съм уверен, че може да се постигне съгласие (за размяна)\", каза Медведчук. \"Зная мнението на другата (руската) страна, можем да се договорим, и то в близките няколко дни\", добави той в интервю в за Ройтерс в Киев вчера. Думите на Медведчук имат тежест заради приятелството му с Путин и опитите му да посредничи между двете страни в миналото. Руският лидер е кръстник на дъщерята на Медведчук, а самият украински политик каза, че е разговарял с него при последната си визита в Москва миналата седмица. При първия си телефонен контакт миналата седмица двамата президенти са обсъждали и размяна на затворници. Зеленски освен това предложил на Путин да се срещнат на неутрално място - в беларуската столица Минск. При предишния украински президент Петро Порошенко двете страни разговаряха в присъствието на представители на Германия и Франция (т.нар. Нормандски формат - б.р.), отбелязва Ройтерс. Зеленски предложил на Путин разширяване на този формат, с включването на САЩ и Великобритания, но според Медведчук това е нереалистично и представлява \"предизборен пиар\". Той смята, че среща между Зеленски и Путин е необходима възможно най-скоро. Според Медведчук руският президент уважава Зеленски, но изчаква да чуе неговата позиция относно разрешаването на конфликта в Донбас и възстановяването на двустранните отношения.", "date": "2019.07.15", "title": "Русия разменя украинските моряци и Олег Сенцов за руски журналист и 50 затворници"}
{"url": "https://www.faktor.bg/bg/articles/anonimni-hakeri-tvardyat-che-pritezhavat-dannite-na-milioni-balgari", "text": "Националната агенция по приходите и ДАНС проверяват изтичане на лични данни от системата на Приходната агенция. Това потвърдиха пред NOVA от НАП. По-рано през деня на електронната поща на определени медии бяха изпратени файлове, за които се твърди, че са на Министерството на финансите. Данните съдържали ЕГН-та, имена и доходи. По информация в някои електронни медии, течът е дело на анонимни хакери, които са разпратили през руски имейлсървъри масив от 57 папки. Те били съпроводени със съобщение, че състоянието на киберсигурността ни е пародийно. Хакерите твърдят, че разбитите бази данни засягат информация за над 5 милиона български и чужди граждани, и компании. Данните съдържат ЕГН-а, имена, а в определени папки – и доходи.", "date": "2019.07.15", "title": "Анонимни хакери твърдят, че притежават данните на милиони българи"}
{"url": "https://www.faktor.bg/bg/articles/boyan-magdalinchev-vsichki-zasedaniya-za-izbor-na-glaven-prokuror-shte-badat-izlachvani-na-zhivo", "text": "Процедурата за избор на нов главен прокурор ще бъде толкова прозрачна, колкото е разписано в Конституцията и Закона за съдебната власт. Всички заседания на ВСС ще бъдат излъчвани на живо и ще могат да бъдат наблюдавани. На този етап няма никакви основания да се твърди, че изборът е предрешен. Най-малкото ние не знаем кои ще са кандидатите. Със сигурност политиката няма да надделее. Аз вярвам в независимостта на съдебната власт и съм сигурен, че при избора на нов главен прокурор тази независимост ще проличи. Това каза в предаването \"Още от деня\" по БНТ представляващият ВСС Боян Магдалинчев, който коментира откриването на процедура за избор на нов главен прокурор. \"Аз не разбирам какво означава да има реформа във ВСС. В тази насока няма нито една препоръка от мониторинговите доклади от ЕК. За мен това означава, че нещата са реформирани. Аз залагма на здравия разум и на това, което ние трябва да свършим. Не искам да залагма на това, че правосъдният министър ще подаде оставка, ако мониторинговият доклад не отпадне. Аз се надявам и вярвам, че след работата на този ВСС докладът ще отпадне\", убеден беше Магдалинчев. \"Факт е, че досега прокурор не е избиран за главен прокурор. Не мога да кажа дали това ще стане сега. Може би е дошло времето да бъде избран един професионалист с дълъг опит в системата, който ще му помогне да налага закона. За мен главният пркурор трябва да познава системата. Той трябва да има висок морал и много високи професионални качества. Не се притеснявам, че системата ще приеме жена за главен прокурор. Би било добре да има възможно най-много кандидатури за нов главен прокурор. Правосъдният министър се отказа да номинира кандидатура за главен прокурор, защото не иска да се бърка в независимата съдебна власт и избора на някой от тримата големи. За мен обаче няма да има проблем, ако той преосмисли своето решение. В медиите се коментираше, че Пламен Георгиев ще бъде новият главен прокурор. След всичко което се публикува за него, той не може да бъде кандидат. Същото важи и за Иван Гешев, чиято жена беше забъркана в скандал. Аз не \"отстрелвам\" тези две имена. Медиите ги \"отстреляха\". Това може би имаше предвид Иван Гешев, когато каза, че очаква мръсна и кална битка\", завърши Боян Магдалинчев.", "date": "2019.07.15", "title": "Боян Магдалинчев: Всички заседания за избор на главен прокурор ще бъдат излъчвани на живо"}
{"url": "https://www.faktor.bg/bg/articles/obshtestvo/zakon-i-red/otkriva-se-protsedurata-za-izbor-na-nov-glaven-prokuror", "text": "На заседание на Пленума на Висшия съдебен съвет ще бъде открита процедурата за избор на главен прокурор. Според предварително приетата хронограма предложения за наследник на Сотир Цацаров ще могат се правят на следващите четири заседания за съдебния кадрови орган, последното от които е на 29 юли. Предложения могат да правят не по-малко от трима от членовете на Прокурорската колегия, както и министърът на правосъдието. Изборът на следващ главен прокурор е насрочен за 24 октомври -  два месеца и половина преди края на мандата на настоящия Сотир Цацаров.  За да има избран, той трябва да е подкрепен от поне 17 от 25-те членове на Висшия съдебен съвет.  Под решението трябва да сложи подписа си и президентът. За ключовия за съдебната система избор – слушайте „Хоризонт“ след 8 часа, когато в студиото ще е говорителят на Прокурорската колегия на съдебния кадрови орган Даниела Машева.", "date": "2019.07.15", "title": "Открива се процедурата за избор на нов главен прокурор"}
{"url": "https://www.faktor.bg/bg/articles/ikonomika/t-traykov-za-zavoda-na-folksvagen-dopalnitelnite-preferentsii-koito-predostavya-turtsiya-imat-znachenie", "text": "\"Решението, което се очертава, не е в наша полза. Това не е краят на света и няма да е последният такъв случай. В последните месеци администрациите работеха и си взаимодействаха по начин, който не виждаме често. Но това, което преобърна колата е свързано с дългогодишни грешни политики. Например, състоянието на образователната ни система, нямаме кадри. Упоритото и дългогодишно нежелание да бъде разработен транспортния коридор Север-Юг, тоест Хамбург-Кулата. Ако беше модернизирано ж.п. трасето Русе-София щяхме да разполагаме с пристанище на час и половина от София\", коментира пред бТВ бившият министър на икономиката Трайчо Трайков въпроса къде ще бъде новият завод на \"Фолкваген\". \"Допълнителните преференции, които предоставя Турция също имат значение. Още когато бях министър поставих въпроса да се предоставят преференции за компании, които избират да инвестират в рамките на ЕС\", каза той по повод обещанието на турската страна на инвестира 100 милиона в завода, както и да закупува за администрацията си коли от този завод. Трайков обясни, че фирми от мащабите на \"Фолксваген\" не се съобразяват в много голяма степен с политически фактори, тъй като те подписват изключително подробни споразумения със съответното правителство, които гарантират техните права.", "date": "2019.07.15", "title": "Т. Трайков за завода на \"Фолксваген\": Допълнителните преференции, които предоставя Турция имат значение"}
{"url": "https://www.faktor.bg/bg/articles/al-bano-i-romina-pauar-shte-izpeyat-zlatnite-si-hitove-v-sofiya-1", "text": "Обявеният за най-успешен италиански дует на всички времена Ал Бано и Ромина Пауър отново се завръща с турне, в което е включена и София. Юбилейната обиколка е посветена на 40-годишната им кариера - на годините, в които са изпели най-големите си и обичани хитове. Турнето ще бъде наистина специално и ще включва впечатляваща сценография, изцяло хитов репертоар, сценични ефекти и мултимедия с кадри от невероятната кариера на дуета, изпълнена с много музика и незабравими срещи с публиката им по цял свят, както и мигове от живота на звездната двойка зад сцената. Ал Бано Каризи - уникалният и неповторим глас на популярната италианска музика, тръгнал от малкото селце в Пулия-Челино Сан Марко, започнал своята кариера като Артист на Клана Челентано. Работил със самия Адриано Челентано, и със звезди като „Ролинг Стоунс“. Безспорно музикантът е един от най-търсените гласове в света на италианската популярна музика. Посланик на добра воля в ООН. Ромина Пауър - дъщеря на световноизвестния холивудски актьор и режисьор Тайрън Пауър и на „първото момиче на Джеймс Бонд“- известната холивудска актриса Линда Кристън. Ромина среща Ал Бано - своята бъдеща половинка в живота и на сцената,на снимачната площадка по време на снимки на филма „Nel Sole“, който е заснет по идея на едноимената песен на Ал Бано Каризи и която е първият му хит от 70-те години. Концертите в това ново специално турне ще разкажат истинската „приказка“ за Ал Бано и Ромина Пауър, чрез музиката и песните на звездната двойка през всичките тези 40 години. Вечните песни на дуотоса едни от най-запомнящите се и емблематични златни хитове на италианската популярна музика, с незалязващ успех, с голяма любов, и щастието да бъдат актуални и обичани от публиката им до днес. Ал Бано и Ромина Пауър са вестители и на посланията към човечеството за един по-хуманен, добър, толерантен и мирен свят. Потвърждение за това са хитовите им песни Liberta, Felicita, Ci sara, Cara terra mia, Ma il cuore no, Angeli, Sempre sempre и много други, изпяти през шеметната им кариера! На концерта в София ще вземат участие и гости в спектакъла им, които ще са част от изненадите за българските фенове! Ал Бано и Ромина Пауър и този път не крият симпатията си към България и българската публика! Щастливи са, че датата на концерта им в София е 2 декември, тъй като чрез този концерт те ще имат предимството да са сред първите да пожелаят щастлива Коледа на феновете си в България. В концертния им репертоар са включени всички техни златни хитове, изпети през годините на тяхната невероятна кариера до днес. Останалото ще бъде чуто и видяно на 2 декември в \"Арена Армеец\" - София!", "date": "2019.07.15", "title": "Ал Бано и Ромина Пауър ще изпеят златните си хитове в София"}
{"url": "https://www.faktor.bg/bg/articles/grigor-dimitrov-izpadna-ot-top-50-na-tenisa", "text": "Най-добрият български тенисист Григор Димитров загуби три позиции в световната ранглиста на АТР, обновена след края на турнира \"Уимбълдън\". 28-годишният Димитров, който отпадна в първия кръг след неочакван обрат от 2:0 до 2:3 срещу дебютанта Корентен Муте, запази актива си, но вече заема 52-ото място в класацията.Той не е бил толкова назад от 29 октомври 2012, когато беше 55-ти.Промени в челната тройка няма. Лидер остава шампионът от \"Уимбълдън\" Новак Джокович (Сърбия), следван от Рафаел Надал (Испания). Швейцарецът и финалист на турнира Роджър Федерер е трети.", "date": "2019.07.15", "title": "Григор Димитров изпадна от топ-50 на тениса"}
{"url": "https://www.faktor.bg/bg/articles/ikonomika/biznes/kompaniite-v-sasht-shte-poluchat-oshte-do-kraya-na-yuli-litsenzi-za-podnovyavane-na-prodazhbite-za-huavey", "text": "Администрацията на Вашингтон може да одобри лицензите на някои американски компании, които да подновят продажбите на техни продукти за \"Хуавей\" в рамките на по-малко от две седмици, съобщава Ройтерс, цитирайки висш официален представител на САЩ. \"Хуавей\", най-големият производител в света на телекомуникационно оборудване, беше добавен в т.нар. \"черен списък\" на Министерството на търговията на САЩ през май, който забранява на американските компании да доставят на китайския гигант произведени от тях нови стоки и услуги, освен ако те не получат лицензи, които обаче вероятно ще бъдат отказани. Но след срещата с китайския президент Си Цзинпин в края на миналия месец, президентът на САЩ Доналд Тръмп обяви, че американските фирми ще могат отново да продават продукти на \"Хуавей\".  През последните дни министърът на търговията Уилбър Рос пък заяви, че ще бъдат издавани подобни лицензи (разрешения), когато предоставяните на китайската компания американски продукти не представляват заплаха за националната сигурност. Обещанието на Тръмп и бързото му прилагане от Министерството на търговията показват, че американските компании, произвеждащи микропроцесорни устройства (чипове), съчетано с китайския политически натиск, могат до доведат до възобновяване на продажбите на технологии на САЩ за \"Хуавей\". Два неназовани американски производителя на чипове, които доставят продукти на \"Хуавей\", заявиха пред Ройтерс, че ще кандидатстват за повече лицензи след коментарите на Уилбър Рос. Агенцията отбелязва, че през 2018-а година китайският технологичен гигант е изразходвал за покупки на части 70 млрд. долара, като около 11 млрд. долара от тях са отишли за американски компании, включително за Qualcomm, Intel и Micron Technology. Говорител на \"Хуавей\" беше цитиран да казва, че \"наложените от черния списък ограничения на компанията трябва да бъдат премахнати изцяло,  вместо да се прилагат временни лицензи за американските доставчици. Въпреки че \"Хуавей\"  беше признат за виновен за неправомерни действия, компанията не представлява риск за киберсигурността за която и да е страна, така че тези ограниченията са незаслужени\". Според Ройтерс подадените молби за лицензии ще бъдат разглеждани по отделно и вероятно ще започнат да бъдат издавани разрешителни през следващите две до четири седмици. Междувременно филиалът за проучвания и развойна дейност на \"Хуавей\" (Huawei Technologies Co.) - Futurewei Technologies Inc., който се занимава с проучвания и разработки в Силиконовата долина, планира обширни съкращения на фона на продължаващия търговски спор между САЩ и Китай. В американското звено на \"Хуавей\" работят около 850 души в изследователски лаборатории в Тексас, Калифорния и Вашингтон. На този етап Министерството на търговията на САЩ заяви, че няма да поднови експортния лиценз на Futurewei, позовавайки се на съображения, свързани с националната сигурност. Миналата седмица китайският технологичен гигант пък заяви, че има желание да подпише споразумения за \"нешпионаж\" с която и да е държава, за да гарантира, че неговото оборудване няма да бъде използвано за шпионаж.", "date": "2019.07.15", "title": "Компаниите в САЩ ще получат още до края на юли лицензи за подновяване на продажбите за \"Хуавей\""}
{"url": "https://www.faktor.bg/bg/articles/ikonomika/turizam/prihodite-ot-balgarski-turisti-s-rast-ot-nad-10-prez-may", "text": "Въпреки спада в приходите на българските хотели като цяло през май 2019 г. нощувките и приходите от българи са повече от миналата година по същото време. През май 310 573 българи са пренощували в местата за настаняване, което е с 8,5 на сто повече на годишна база. Средствата, които са оставили в хотелите, надхвърлят 25,725 млн. лв. - ръст от 10,5%. От големите морски курорти по нашето Черноморие засега само Св. Константин и Елена и Дюни не са засегнати от спада на туристите и на приходите. Дори напротив – през май приходите от нощувки на хотелите в курорта Св. Константин и Елена отбелязват 50% ръст спрямо същия месец на м.г. Те са 1,5 млн. лв. сега спрямо 1,054 млн. лв. през м.г., показват данните на НСИ. Друг такъв курорт е Дюни. През май м.г. приходите от нощувки на местата за настаняване в курорта са били 288 хил., докато през май 2019 г. са 414 хил. лв. т.е. ръстът е 43%. И в двата курорта процентното съотношение между приходи от нощувки на българи и на чужди граждани през сравняваните месеци се променя съвсем слабо в полза на българите, показват данните. Приходите на останалите курорти бележат спад. Най-силен е той в Златни пясъци – 18%. Слънчев бряг през май 2019 г. има с 10% по-ниски приходи в сравнение със същия месец на м.г., а най-слаб е спадът в Албена – 5,5%. И в трите курорта обаче сравнението се прави с твърде силния май на 2018 г., когато приходите са били рекордно високи. Например в Албена през май 2018 г. хотелите са получили 3 млн. лв., докато година по-рано приходите им са били 1,7 млн. лв., а през май 2016 г. – 1,8 млн. лв. В Златни пясъци и Слънчев бряг положението е идентично.", "date": "2019.07.15", "title": "Приходите от български туристи с ръст от над 10% през май"}
{"url": "https://www.faktor.bg/bg/articles/nsi-otchete-deflatsiya-0-6-na-sto", "text": "Инфлацията за юни спрямо май е минус 0.6 на сто, съобщи Националният статистически институт. Инфлацията от началото на годината (юни 2019 г. спрямо декември 2018 г.) е 1.2 на сто, а годишната инфлация за юни 2019 г. спрямо юни 2018 г. е 2.8 на сто. Средногодишната инфлация за периода юли 2018 - юни 2019 г.", "date": "2019.07.15", "title": "НСИ отчете дефлация 0.6 на сто"}
{"url": "https://www.faktor.bg/bg/articles/ministrite-na-zemedelieto-v-es-obsadiha-situatsiyata-s-afrikanskata-chuma-po-svinete", "text": "Министрите на земеделието на държавите-членки в Европейския съюз (ЕС) обсъдиха ситуацията със заболяването Африканска чума по свинете (АЧС). Това стана по време на днешното заседание на Съвета по селско стопанство и рибарство, което се проведе в Брюксел. Министърът на земеделието, храните и горите Десислава Танева акцентира върху допълнителни мерки за контрол на храните, които преминават през границите. Тя посочи, че именно те са рискови за пренасяне на заболяването. По думите ѝ са необходими общи действия и интегриран план, с които целият ЕС да се справи с това опасно заболяване. Всички държави се изказаха в подкрепа на продължаването на координирани действия за борба с Африканската чума по свинете. Те локализираха пограничните зони, прилагането на ефективни мерки за надзор и контрол съвместно със заинтересованите страни, съобщиха от пресцентъра на МЗХГ. България настоява за навременно финансиране от Европейската комисия по линия на ветеринарните програми за справяне с болестта. Десислава Танева заяви, че тази помощ е изключително важна и страната ни очаква подпомагане за извършените действия от миналата година. Десислава Танева припомни, че първият случай на заболяването е регистриран за първи път в България през 2018 г. „През предходната седмица регистрирахме още няколко огнища . От миналата година прилагаме план с мерки за превенция и борба срещу АЧС. За нас заболяването е изключително опасно, защото страната ни има добре развит индустриален сектор в свиневъдството с брутна продукция около 130 млн. евро за 2018 г. Свинското месо е с най-висок дял на потребление от населението ни“, посочи още министърът. Тя уточни, че страната ни продължава да изпълнява мерките за превенция, които срещат неодобрение от хората по места. „Започваме мащабна информационна кампания, за да запознаем населението с превенционните мерки срещу АЧС. Надяваме се това да е полезно за населението и да не срещаме затруднение по отношение на прилагането на мерките“, коментира Танева. Министър Танева благодари на еврокомисаря по здравеопазване и безопасност на храните Витянис Андрюкайтис за подкрепата, която страната ни винаги е получавала при различни епизоотии и с които се е справяла успешно. На днешното заседание на Съвета комисар Андрюкайтис призова към продължаване прилагането на мерките в ЕС, в т.ч повишаване на информираността на населението относно възможността за разпространяване на болестта посредством храни и продукти, като се работи съвместно с превозвачите и пътните служби. Комисарят отново напомни за необходимостта от намаляване популацията на диви свине в незасегнатите райони и прикани за спазване на мерките в зоните от регионализацията. Това ще позволи запазването на търговията в незасегнатите райони, като Комисията продължава да работи в насока за вдигане на ограниченията от страните извън ЕС. Той допълни, че се работи по разработването на ваксина, но това е процес, който отнема много време и финансов ресурс.", "date": "2019.07.15", "title": "Министрите на земеделието в ЕС обсъдиха ситуацията с африканската чума по свинете"}
{"url": "https://www.faktor.bg/bg/articles/obshtestvo/zakon-i-red/shved-se-napi-otkradna-taksi-i-katastrofira-v-nesebar", "text": "Пиян шведски турист в Несебър е откраднал лек автомобил, предназначен за таксиметрови превози, съобщава Агенция Фокус.  След като подкарал таксито, шведът е катастрофирал. Пристигналите полицаи направили тест за алкохол на туриста и той показал, че скандинавецът е карал с 1,74 промила.  С постановление на районната прокуратура в Несебър той е задържан за 72 часа. Предстои внасяне на искане за мярка за неотклонение \"задържане под стража\".", "date": "2019.07.15", "title": "Швед се напи, открадна такси и катастрофира в Несебър"}
{"url": "https://www.faktor.bg/bg/articles/obshtestvo/zakon-i-red/vas-ne-pozvoli-na-bulgartransgaz-da-sklyuchi-dogovor-s-gazovo-razvitie-i-razshirenie-v-balgariya-za-turski-potok", "text": "Върховният административен съд не позволи на \"Булгартрансгаз\" да сключи договор с консорциума \"Газово развитие и разширение в България\" за изграждането на българския участък на газопровода \"Турски поток\", докато не приключат окончателно споровете с отстранената саудитска компания \"Аркад\".  До делата в съда се стигна, след като газовата ни компания първоначално избра за изпълнител на проекта арабското обединение, но след като то не спази срока за подаване на документите, го отстрани и обяви за победител класирания на второ място консорциум \"Газово развитие и разширение в България\".  В края на миналия месец сезираната от арабската фирма Комисия за защита на конкуренцията определи решението на \"Булгартрансгаз\" за смяна на изпълнителя на проекта за газопровода като неправомерно и остави в сила първоначалното класиране, според което обществената поръчка трябва да се даде на \"Аркад\". Това решение на КЗК се обжалва от \"Булгартрансгаз\" пред Върховния административен съд. Същевременно газовата ни компания поиска от регулатора разрешение да сключи договор с другия участник, преди производството да е приключило, като се аргументира с обществения интерес.  КЗК не се съобрази с това искане на газовата ни компания. И това решение на регулатора бе обжалвано този път от обединението \"Газово развитие и разширение в България\". Именно с произнасянето по тази жалба Върховният административен съд не позволява на \"Булгартрансгаз\" да сключи договор с \"Газово развитие и разширение в България\" за изграждането на българския участък на газопровода \"Турски поток\", докато текат споровете с \"Аркад\".  Още в началото поредицата от обжалванията изпълнителният директор на \"Булгартрансгаз\" Владимир Малинов коментира, че те ще забавят изграждането на проекта за газопровода на наша територия.", "date": "2019.07.15", "title": "ВАС не позволи на \"Булгартрансгаз\" да сключи договор с \"Газово развитие и разширение в България\" за \"Турски поток\""}
{"url": "https://www.faktor.bg/bg/articles/validiraha-marka-s-balgarska-i-ruska-grozdoberachki", "text": "Пощенска марка и пощенски плик валидираха днес в Плевен. Изданието е съвместно между България  и Русия и се пуска едновременно в двете страни. Сюжетът на марката  е свързан с винопроизводството.  „В тираж 21 800 броя е изданието на пощенската марка, на която са две гроздоберачки – българка и рускиня, с два сорта грозде – руски „Цветочный” и български „Кайлъшки рубин”. Не е случайно мястото на валидиране, нито избраният за марката сорт грозде, селектиран в единствения Институт на Балканите по лозарство и винарство, който се намира в Плевен. „Правим реклама на Плевенска област, да се види, че институтът работи и се развива“, заяви неговият директор проф. Иван Пачев. „През 2014 г. сортът получи златен медал, виното, което се получава от него, удоволствието от употребата на ароматните вещества в него, е много високо. Другият сорт - „Цветочный”, е създаден в Ростов на Дон и един от добрите винени сортово за този регион“ Спас Панчев, председател на Съюза на Българските филателисти, каза, че марката е с ограничен тираж и добави: „Убеден съм, че ще намери добър прием сред филателистите“.", "date": "2019.07.15", "title": "Валидираха марка с българска и руска гроздоберачки"}
{"url": "https://www.faktor.bg/bg/articles/startira-konkursat-za-izbor-na-nov-glaven-prokuror", "text": "Стартира процедурата за избор на нов главен прокурор. С 23 гласа „за“ и 0 „против“ пленумът на Висшия съдебен съвет днес гласува началото на изслушванията. Регламентът предвижда до 24 юли да се проведат четири заседания. Главният прокурор Сотир Цацаров съобщи, че на 13 юни са приети графикът и условията, по които ще се избира новият обвинител номер 1.  Според регламента номинации могат да правят не по-малко от трима членове на Прокурорската колегия, както и министърът на правосъдието. Крайният срок за представяне на писмена концепция е 12 август. Пленумът на ВСС ще изслуша кандидатите и ще вземе решение на 24 октомври. Новият главен прокурор се определя с мнозинство - не по-малко от 17 гласа от членовете с явно гласуване. Ако тогава няма излъчен кандидат, конкурсът започва отново и трябва да приключи до 10 януари 2020 г, когато свършва и мандатът на Цацаров. Главният прокурор се назначава от президента по предложение на пленума на ВСС за срок от 7 години без право на повторно избиране.", "date": "2019.07.15", "title": "С пълно мнозинство във ВСС стартира конкурсът за избор на нов главен прокурор"}
{"url": "https://www.faktor.bg/bg/articles/nato-prizova-rusiya-da-se-varne-kam-dogovora-za-raketite-s-malak-i-sreden-obseg", "text": "Генералният секретар на НАТО Йенс Столтенберг публикува статия във Frankfurter Allgemeine Zeitung, в която призова Русия да не напуска Договора за ракетите с малък и среден обсег. „Москва трябва да използва последния си шанс, за да спаси Договора. В противен случай ще носи пълна отговорност за последствията“, пише Столтенберг. Според генералния секретар прекратяването на Договора, сключен между СССР и САЩ през 1987 година, е заплаха за сигурността в Европа. Русия обяви по-рано, че ще денонсира Договора, след като американският президент Доналд Тръмп заяви намерение САЩ да се оттеглят от споразумението на 2 август. Администрацията на Белия дом смята, че Русия разработва нови оръжия в нарушение на договореностите от 1987. На 3 юли президентът на Русия Владимир Путин подписа закон за прекратяване на Договора. По-рано Столтенберг заяви, че до 2 август все още има време Москва да се върне към спазването на споразумението, но ако все пак се оттегли, НАТО ще отговори реципрочно. Генералният секретар на пакта коментира, че за разлика от Русия западните съюзници няма да разполагат ядрено оръжие в Европа, но ще предприемат мерки от отбранителен характер.", "date": "2019.07.15", "title": "Столтенберг: Прекратяването на Договора между СССР и САЩ от 1987 г. е заплаха за сигурността в Европа"}
{"url": "https://www.faktor.bg/bg/articles/arestuvaha-ruski-uchen-spored-kogoto-yadrenite-sateliti-na-sssr-sa-zaplaha", "text": "Руски учен, който преди няколко месеца заяви, че съветските сателити с ядрено гориво са сериозна заплаха в космоса, бе арестуван днес за държавна измяна, предаде ДПА. Московски съд наложи на Сергей Мешчеряков мярка за неотклонение домашен арест във връзка с обвинение за държавна измяна, по което той може да бъде осъден на 20 години затвор. Мешчеряков е служител на Централния научно-изследователски институт по машиностроене към руската космическа агенция Роскосмос. Подробности по неговия случай все още не са разкрити. По-рано бяха арестувани двама други служители на същия институт. Това са ръководителят на отдела, в който е работил Мешчеряков, Роман Ковальов, и 75-годишният служител Виктор Кудрявцев, припомня ТАСС. Срещу Кудрявцев е повдигнато обвинение, че предавал засекретена информация на белгийския институт по хидродинамика \"Фон Карман\", с който си е сътрудничил Централният научно-изследователски институт по машиностроене по силата на споразумение на правителствено ниво, каза източник на агенцията.", "date": "2019.07.15", "title": "Арестуваха руски учен за държавна измяна, предупреди за ядрените сателити на СССР"}
{"url": "https://www.faktor.bg/bg/articles/samolet-se-razbi-v-shvetsiya-ima-zaginali", "text": "9 души загинаха в Швеция, след като самолет, превозващ ги за скок с парашут, се разби. Машината паднала малко след излитането си, предаде Би Би Си. От полицията съобщават, че катастрофата е станала на остров на река Уме, а всички на борда са били шведски граждани, предаде Нова телевизия. Причината за инцидента все още не е изяснена, а местни медии съобщават, че според очевидци някои от парашутистите се опитвали да скочат от самолета, преди да се разбие.", "date": "2019.07.15", "title": "Самолет с парашутисти се разби в Швеция"}
{"url": "https://www.faktor.bg/bg/articles/prouchvane-fandakova-bie-na-izborite-v-sofiya", "text": "Йорданка Фандъкова най-вероятно ще спечели местните избори в София, ако се кандидатира отново, показва проучване на социолози от екипа на Юлий Павлов от Центъра за анализи и маркетинг. Той обяви резултата на пресконференция в БТА. Със свои колеги представи данните от изследване на обществено-политическата ситуация в Столична община сред 1014 пълнолетни граждани на Столичната община, направено между 24 юни и 3 юли.  Йорданка Фандъкова на първи тур би водила с 36 на сто пред евентуална кандидатура за Мая Манолова - 23 процента сред анкетираните, предава БТА. Преизчислението само сред твърдо решилите показва, че има теоретична възможност Фандъкова да спечели още на първи тур, макар да е по-вероятно при участие на Манолова в местните избори да се стигне до балотаж, коментира Павлов. При балотаж между двете Фандъкова би получила 38.4 на сто, а Манолова - 28.1 процента. Сред твърдо решилите да гласуват, които ще отидат до урните на втори тур, вероятното съотношение е 59 на сто за Фандъкова срещу 41 процента за Манолова. Юлий Павлов прогнозира разнороден общински съвет, в който, според данните, общински съветници биха имали ГЕРБ /28.9 на сто/, БСП /21.8 процента/, \"Демократична България\" - 5.6 на сто, ВМРО - 3.8 на сто, СДС /2.2 процента/, \"Атака\" - 2.1 на сто, ДПС - 1.5 процента. Общински съветници би имала и евентуална партия на Слави Трифонов /4.3 на сто/ или политическа формация с листа, зад която застане Трифонов, уточни Павлов. На местните избори през октомври със сигурност смятат да гласуват 54.6 на сто от анкетираните, 28 на сто все още не са решили дали да гласуват, 13.8 на сто - със сигурност няма да гласуват. Това прави около 540-550 хиляди души, изчисли Павлов.", "date": "2019.07.15", "title": "Социолози: Фандъкова би спечелила с 13% пред Манолова на местния вот в София"}
{"url": "https://www.faktor.bg/bg/articles/bsp-svali-politicheskoto-si-doverie-ot-gradskiya-predsedatel-na-partiyata-vav-varna-borislav-gutsanov", "text": "Ръководството на БСП взе решение да свали политическото си доверие от градския председател на партията във Варна Борислав Гуцанов. Това обяви днес лидерът на партията Корнелия Нинова след проведеното заседание на Изпълнителното бюро на БСП. Мотивите за това решение са състоянието на градската структура на БСП в крайморския град, представянето на последните местни избори и противоречия в организацията. До провеждането на градска конференция временно изпълняващ длъжността председател на БСП-Варна ще е Христо Боев. Конференцията ще се проведе в началото на септември. Нинова каза още, че по време на заседанието на изпълнително бюро във Варна са обсъдени проблемите в града, като сред най-важните са чистота на въздуха, тежкото състояние на уличната мрежа, сметопочистването, канализацията, острата нужда в града от индустриална зона и други, предаде БТА. Тя съобщи още, че от Варна БСП започва национална кампания за допитване към местните жители за проблемите и важните въпроси в тяхната община. Допитването ще е във всички форми на комуникация. Нинова уточни, че от партията искат да чуят какво мислят хората по ключови въпроси и БСП да им предложи решения. Депутатът от БСП за България проф. Анелия Клисарова коментира, че предложеният днес нов здравноосигурителен модел започва грешно, защото не дава информация на каква база са направени изчисленията за него и изобщо дали са правени. По думите й демонополизацията на здравната каса е противно на тяхното мнение. Държавата не бива да абдикира, посочи Клисарова. БСП ще свика утре заседание на съвета си по външна политика и международна дейност, сигурност и отбрана, на което ще бъде обсъден договорът за закупуването на новите бойни самолети, а съветът ще предложи модел за гласуване, съобщи членът на Изпълнително бюро на партията Атанас Зафиров.", "date": "2019.07.15", "title": "Нинова пак развъртя метлата: Взе главата на Борислав Гуцанов"}
{"url": "https://www.faktor.bg/bg/articles/ds-izpolzvala-opita-na-kgb-za-rabota-po-turizma", "text": "Държавна сигурност е използвала опита на съветския КГБ при работата си по линия на туризма. За това свидетелства документ на ДС, който   публикува онлайн. Той представлява строго докладна записка относно: Беседите със съветските другари по организацията на агентурно-оперативната работа по туризма. Документът е на Второ главно управление на ДС от 1969 г. Той отразява посещението на българска делегация на ВГУ в СССР същата година и беседите с началника на съветското ВГУ и други високопоставени кадри на КГБ, с които са имали срещи. КГБ е споделило своя опит, а офицерите от ДС са го описали в строго секретната докладна.  В документа са изброени най-съществените моменти от работа на КГБ по линия на туризма, сред които броя на агентите, които води всеки оперативен работник, както и средата, от която са вербовани. Също така и броят на чужденците, които всеки оперативен работник наблюдава или срещу които води разработки. Засичането на съветски граждани с чужденци, работата с туристическите фирми и държавното туристическо обединение „Интурист”. Формите на наблюдение на чуждите туристи  и организацията в КГБ за това. В докладната са посочени и конкретни случаи, по които ДС и КГБ са имали общ интерес. Документът е включен в сборника „Държавна сигурност и туризмът”, издание на Комисията по досиетата, 2014 г.", "date": "2019.07.15", "title": "ДС използвала опита на КГБ за работа по туризма"}
{"url": "https://www.faktor.bg/bg/articles/velikobritaniya-zaplashena-ot-katastrofa-podobna-na-chernobil", "text": "Великобритания е заплашена от катастрофа, подобна на тази в Чернобил, написа лондонският в. Сън. Според източник на таблоида в предприятие за преработка на ядрени отпадъци в северозападното английско графство Къмбрия през последните две години е имало най-малко 25 аварии. \"Инцидентите са били незначителни и не е имало повишаване на радиационния фон. Тези повреди обаче поставят много въпроси за техническото състояние за този важен обект\", е разказал информаторът на медията. По думите на представителка на местна организация за защита на околната среда тя и нейните съседи живеят в постоянен стрес. \"Ние се опасяваме, че предприятието е бомба със закъснител и може да избухне във всеки един момент и да се повтори трагедията от украинската атомна електроцентрала Чернобил на 26 април 1986 г.\", е казала Джейн Рибънс. От компанията-оператор на обекта са отговорили, че всичките системи в промишления обект са работили изправно. \"Ние никога сме правили, не правим и няма да правим компромиси със сигурността\", е пишело в официалната позиция на фирмата.", "date": "2019.07.15", "title": "Великобритания пред катастрофа, подобна на Чернобил"}
{"url": "https://www.faktor.bg/bg/articles/ursula-fon-der-layen-predlozhi-minimalna-rabotna-zaplata-za-vsichki-raboteshti-v-es", "text": "Номинираната за председател на Европейската комисия Урсула фон дер Лайен предложи днес въвеждането на минимална работна заплата за всички работещи в ЕС и схема за помощи за безработните, предаде Ройтерс и БТА.  Фон дер Лайен направи това чрез писма до групите на социалдемократите и либералите в Европейския парламент в опит да спечели подкрепата им на утрешния вот в ЕП по нейната кандидатура за председател на Комисията. Германката обещава освен това намаляване на въглеродните емисии на ЕС с 55 процента до 2030 г. в сравнение с нивата от 1990 г. Тя посочва, че ще въведе и т. нар. въглероден данък. Като част от обещанията на Фон дер Лайен е и ангажимент за реформи в начина, по който ЕС следи за спазването на принципа на върховенството на закона в страните членки на съюза, а също така и реформи в сферата на миграцията и външната политика. Тя заяви, че ще подкрепи даването на още време на Великобритания за преговори за Брекзит, в случай че бъде избрана за председател на ЕК. \"Ако бъда избрана, съм готова на подготвя почвата за амбициозното и стратегическо партньорство, което искаме да изградим с Великобритания. Ако е необходимо още време и има сериозни причини за това, ще подкрепя допълнително удължаване\" на времето за преговори по Брекзит, изтъква Фон дер Лайен в писмата си до социалистите и либералите в ЕП. В дългото си осем страници писмо до групата на европейските социалисти Фон дер Лайен обещава и да предостави на Европейския парламент правото на законодателна инициатива, с каквото сега разполага единствено Европейската комисия, предаде ДПА. Евродепутатите ще гласуват утре с таен вот кандидатурата на Фон дер Лайен за председател на ЕК. За да бъде избрана на поста, ще й е необходимо абсолютно мнозинство в Европейския парламент, т. е. 374 гласа.", "date": "2019.07.15", "title": "Урсула фон дер Лайен предложи минимална работна заплата за всички работещи в ЕС"}
{"url": "https://www.faktor.bg/bg/articles/tristrankata-otsviri-sotsialni-predlozheniya-na-bsp", "text": "Националният съвет за тристранно сътрудничество не прие социални предложения на БСП. На днешното заседание бяха обсъдени предложения за промени в Кодекса за социално осигуряване и в Закона за семейни помощи за деца, внесени от левицата. Предложенията за промени в Кодекса за социално осигуряване, внесени от БСП не бяха подкрепени от членовете на НСТС, с изключение на КТ \"Подкрепа\". Вносителите предлагат пенсиите за трудова дейност, които са отпуснати до 31 декември 2016 г., да се преизчисляват от 1 септември 2019 г. като индивидуалният коефициент за съответният човек се умножи по средномесечния осигурителен доход за страната за 2015 г. Националният съвет за тристранно сътрудничество обсъди промените в Закона за семейни помощи за деца, внесени също от БСП. Социалните партньори, с изключение на КТ \"Подкрепа\", не подкрепиха предлаганите изменения. От КТ \"Подкрепа\" не са съгласни, че предлаганата еднократна помощ за раждане е обвързана с осигуровките. Социалното и финансовото министерство също не подкрепиха предложените промени. С промените в закона се предлага еднократната помощ за второ и трето дете да бъде в размер на 10 минимални заплати, ако двамата родители са осигурени 24 месеца преди раждането на детето. Другото предложение предвижда помощта за началото на учебната година за деца от семейства с ниски доходи да се разшири не само за първокласници, но и за децата от 2-ри, 3-ти и 4-ти клас. В момента помощта за първокласник е 250 лв. В дневния ред на заседанието бяха направени предложения за промени в Закона за българските лични документи, внесени от Юлиян Ангелов и група народни представители на ВМРО. Работодателските организации по принцип подкрепят предложения законопроект. Това каза вицепремиерът Марияна Николова на брифинг пред журналисти в Министерския съвет след заседанието на НСТС. КРИБ се въздържа от подкрепа. Социалното министерство и синдикалните организации не подкрепиха законовите предложения в частта им за трудовата миграция и мобилност. Вносителите на законопроекта предлагат издаването на лични документи за гражданите с български произход, живеещи извън България, които да важат само за територията на страната. Целта е да се реши въпросът с липсата на работна ръка и да се преодолеят проблемите с демографската криза. Социалните партньори оцениха като добра основа за дебат представения проект на Анализ на социално-икономическото развитие на страната след присъединяването й към ЕС, добави Николова. Резултатите от дебатите ще залегнат в основата на бъдещата стратегия за развитието на България 2020-2030.", "date": "2019.07.15", "title": "Тристранката отхвърли социални предложения на БСП"}
{"url": "https://www.faktor.bg/bg/articles/srabska-mediya-razvede-makron", "text": "Френският президент Еманюел Макрон вероятно се е развел със съпругата си Брижит, написа сръбският в. Вечерне новости. Причината за появата на статията в таблоида е била, че стопанинът на Елисейския дворец не е бил придружаван от жена си по време на първото посещение на държавен глава на западноевропейската страна в Белград от осемнадесет години насам. Според таблоида двамата са прекратили своя дългогодишен брак вчера - навръх националния празник на Франция.", "date": "2019.07.15", "title": "Сръбска медия разведе Макрон навръх националния празник на Франция"}
{"url": "https://www.faktor.bg/bg/articles/hvanaha-retsidivist-izdirvan-za-21-tezhki-prestapleniya", "text": "55-годишен мъж от Добрич, обявен за общодържавно издирване, е задържан при акция в Стара Загора.  При претърсване на жилището му са открити и иззети наркотици и фалшива лична карта. Той е обявен за общодържавно издирване през 2009 г. като извършител на 21 тежки престъпления, сред които измама в особено големи размери, обсебване и присвояване, извършени на различни места у нас. Мъжът е задържан за 24 часа. Очаква се мярката да бъде удължена.", "date": "2019.07.15", "title": "След 10 години търсене: Хванаха рецидивист, издирван за 21 тежки престъпления"}
{"url": "https://www.faktor.bg/bg/articles/d-r-spas-spaskov-bolnitsite-bi-tryabvalo-da-sa-dovolni-ot-predvizhdanata-promyana", "text": "Правото да избира поставя пациента в центъра на системата, заяви в \"Плюс-минус\" по Нова телевизия д-р Стойчо Кацаров, председател на Център за защита правата в здравеопазването. Заедно с бившия шеф на „Пирогов” доц. д-р Спас Спасков коментираха предложените промени в здравното осигуряване, които министър Кирил Ананиев представи днес за широко обществено обсъждане. „Според мен няма подводни камъни. От гледна точка на гражданина, който си плаща осигуровките, при всички случаи е по-добре да избира къде да ги плаща, а не да няма избор. От гледна точка на пациента очевидно е по-добре да избира в кой фонд да са му парите. Даването на възможност на пациента да избира го поставя в центъра на системата, прави го важния човек в системата. В момента важният в системата е министърът и шефовете на Здравната каса”, коментира д-р Стойчо Кацаров. Според доц. д-р Спас Спасков и болниците би трябвало да са доволни от подобна промяна. „Ще се появят конкурентни отношения и при начините на определяне на стойностите, с които работят болниците. Различните фондове най-вероятно няма да предлагат едно и също нещо и това ще бъде много добре за лечебните заведения. В частните здравни фондове има една длъжност – актюери, които трябва да изчислят на каква стойност трябва да се извършват дейностите. Тоест вече ще има съвсем ясно остойностяване на медицинските услуги. За разлика от подхода на НЗОК – група хора решават, че това е най-правилното нещо, но не носят отговорност за решението”, заяви доц. Спасков. Що се отнася до социално слабите граждани, д-р Кацаров заяви, че предлаганата промяна не засяга по никакъв начин солидарността. „Основният пакет медицински услуги ще продължи да съществува”, коментира д-р Кацаров. „При всички случаи това е предвидено. Поделянето на парите ще бъде на базата на получената средна стойност. Когато стане разпределението към частните фондове, и бедните, и богатите ще получат една и съща сума”, заяви доц. Спасков. „НЗОК на този етап има мястото на буфер. Тя ще поеме онези, които не са се записали при никого”.", "date": "2019.07.15", "title": "Д-р Спас Спасков: С предвидените промени ще има съвсем ясно остойностяване на медицинските услуги"}
{"url": "https://www.faktor.bg/bg/articles/otkriha-novo-ognishte-na-afrikanska-chuma", "text": "Потвърди се огнище на африканска чума при домашни свине в нерегистрирано лично стопанство, в което се отглеждат 4 свине, в град Мизия, община Мизия, област Враца. Това съобщиха от пресцентъра на БАБХ. Сигналът за повишена заболеваемост е постъпил в Областната дирекция по безопасност на храните-Враца от регистриран ветеринарен лекар. Взетите проби от свинете са потвърдени като положителни за вируса на Африканска чума по свинете (АЧС), днес, 15 юли. Това е първият случай на домашни свине с положителни проби в областта. В рамките на активния надзор в област Плевен, АЧС бе потвърдено и в лично стопанство в село Дъбован, община Гулянци, област Плевен. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на всички домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване.  Стартира засилен клиничен и лабораторен надзор в създадените зони на ограничение. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. Потвърден е и нов случай при дива свиня, в землището на село Дуранкулак, община Шабла, област Добрич. Пробата е взета от намерена умряла, вследствие на пътнотранспортно произшествие, дива свиня. Всички проби са изследвани в Националната референтна лаборатория към Националния диагностичен научноизследователски ветеринарномедицински институт в София. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.15", "title": "Животновъди във Врачанско в паника: Откриха огнище на африканска чума"}
{"url": "https://www.faktor.bg/bg/articles/shefkata-na-makedonskata-spetsialnata-prokuratura-podade-ostavka", "text": "Катица Янева, шеф на македонската специалната прокуратура, подаде оставка преди изтичане на мандата ѝ, след като премиерът Зоран Заев обяви, че в петък ще има заседание на ръководството, на което ще бъде включен законопроект за прокуратурата. \"В момента, когато с консенсус на всички политически партии бях избрана за специален прокурор, обещах на себе си и на гражданите на Република Северна Македония, че ще изпълнявам функцията на специален прокурор в интерес на върховенството на закона и борбата с престъпността и корупцията в Република Северна Македония. Получих работата в изключително трудни обстоятелства и напълно бях наясно със задачата, която ми беше дадена. За мен беше чест да служа на държавата и да бъда ръководител на изключително професионален прокурорски екип, разследващ екип и екип от служители, които работят безрезервно и усърдно. В продължение на месеци следя медийното отразяване на преговорите между работните групи на политическите партии за бъдещето на специалната прокуратура. Тук днес използвам възможността да информирам обществото, че няма да позволя името ми да се използва от някого за нечие алиби, с което съдбата на Специалната прокуратура и европейските интеграции на моята страна ще се превърнат в заложник.“ В заключението на изявлението си Янева уточнява, че оставката ѝ ще влезе в сила в момента, когато политическите партии постигнат съгласие по новото законово решение. Мандатът на Янева изтича на 15 септември. Дотогава управляващите и опозицията трябва да постигнат консенсус за бъдещето на македонската спецпрокуратура.", "date": "2019.07.15", "title": "Шефката на македонската специална прокуратура подаде оставка"}
{"url": "https://www.faktor.bg/bg/articles/ministarka-na-zhan-videnov-skochi-sreshtu-demonopolizatsiyata-na-zdravnata-kasa", "text": "Критики към новото предложение на здравния министър за промяна в здравноосигурителния модел за демонополизация на Здравната каса изразиха застрахователи и представители на съсловни организации, предава БНР. Според Мими Виткова от Асоциацията на частните застрахователни фондове, която е бивш министър на здравеопазването в катастрофалния кабинет \"Виденов\", най-големият проблем е, че ще бъде въведена осреднена вноска, което ще намали парите в здравеопазването: „Вноската се запазва осем процента и трябва отсега да е ясно, че тези осем процента в системата ще влязат по-малко пари, отколкото в момента, тъй като от тях трябва да се заделят пари за национален гаранционен фонд. От тях всяка една от компаниите трябва да задели технически резерви, за да може да покрива непредвидени разходи. На практика няма осем процента от реалния доход на всеки от нас да отидат там, където той е избрал. Ще има една усреднена вноска, която ще се прави от Националната агенция по приходите. Ще има такава усреднена вноска за всички нас“. Председателят на Българския лекарски съюз д-р Иван Маджаров изрази тревога, че с предложенията на пациента се дава правото да избира частен фонд, но той няма да може да избира кой да го лекува, защото това право остава за фондовете. Според Маджаров трябва да има рамкови цени на дейностите в основния здравен пакет, в противен случай може да се наложи той да бъде оптимизиран: „Задължително според нас трябва да има гарантирани цени, които са рамкови за основния пакет, които да гарантират на изпълнителите на медицински помощи, че няма да се падне под тези цени. Не можем да си позволим в България да оставим в индивидуалност отделните лекари, отделните лечебни заведения да преговарят с мощни структури, каквито са застрахователите“. В предаването „12+4“ Мими Виткова каза: „Трябва да се видят дефектите в системата, те не са само финансови, те са организационни, структурни, управленски. Трябва да се увеличат публичните разходи за здравеопазването и да намалим частните, които са най-високи в Европа. 50% от общите разходи за здравеопазване в България са от джоба на болния. В Европа този процент е 15%“. Иван Димитров от Български пациентски форум също се включи в предаването с коментар по темата: „Поредният политически каламбур е това, което предлага министър Ананиев. На всички ни е ясно, че това няма да реши проблема, защото той е много по-сериозен. По начина, по който нашите политици се отнасят към него, той е нерешим… Политиците имат интерес да има хаос в здравеопазването, защото тогава властимащите продължават да плащат по-малко пари, а ние като пациенти продължаваме да плащаме все повече, тоест държавата краде от здравето на нацията“. ", "date": "2019.07.15", "title": "Министърка на Жан Виденов скочи срещу демонополизацията на Здравната каса"}
{"url": "https://www.faktor.bg/bg/articles/novini/balgariya/iliyana-yotova-ne-mozhem-da-popalnim-kvotata-ot-2000-balgari-zad-granitsa-v-nashite-universiteti", "text": "\"Жалко е, че за поредна година не можем да попълним квотата от близо 2000 младежи, които искат да се учат у нас. Очевидно е, че трябва да направим допълнителни усилия в тази посока, но съм сигурна, че стъпка по стъпка това ще стане\", заяви вицепрезидентът Илияна Йотова при откриването на 42-я международен семинар по български език и култура във Великотърновския университет.  Тя припомни за направените поредица от студентски лаборатории и срещите с децата, които са от историческите диаспори и имат желанието и възможността, дадена от българската държава да се обучават в българските висши учебни заведения. \"Искам да благодаря на трите министерства - на вътрешните, външните работи и на образованието, заедно с колегите от тези министерства подготвихме поредица от мерки и се надявам в съвсем скоро време да има първата промяна в Закона за чужденците в България, така че максимално да облекчим децата, които пребивават тук. Да не създаваме допълнителни административни затруднения. Да ги оставим наистина да правят това, за което са дошли, да учат български език, да завършат българските университети. Които от тях искат, да останат да живеят в България и да правят своята кариера и своето бъдеще в България, са добре дошли\", допълни вицепрезидентът.", "date": "2019.07.15", "title": "Илияна Йотова: Не можем да попълним квотата от 2000 българи зад граница в нашите университети"}
{"url": "https://www.faktor.bg/bg/articles/novini/balgariya/y-fandakova-nominirat-maya-manolova-za-kmet-na-sofiya-kato-znakovo-litse-na-bsp", "text": "\"Изборите са най-важният изпит за всички политици. В момента вървят номинации в почти всички партии. Започват номинациите и в ГЕРБ. Септември месец ще имаме резултати\", заяви пред журналисти Йорданка Фандъкова в отговор на въпрос дали ще се кандидатира за още един кметски мандат. Фандъкова добави, че е запозната с номинациите и на БСП. \"Номинират Мая Манолова като знаково лице на БСП\", съобщи тя. Фандъкова заяви, че засега е съсредоточена върху ангажиментите, които е поела за устройството на града, а не толкова върху това дали ще се кандидатира отново за кмет на София.", "date": "2019.07.15", "title": "Й. Фандъкова: Номинират Мая Манолова за кмет на София като знаково лице на БСП"}
{"url": "https://www.faktor.bg/bg/articles/erdogan-1-1", "text": "Президентът на Турция разкритикува изтъкнат американски сенатор, когото обяви за „враг на Турция“, чиито действия представляват „безсмислена заплаха“ за турско-американските отношения, предава „Анадолската агенция“,  цитирана от Фокус\". На въпрос относно предложението на сенатора-демократ Робърт Менендес за премахване на оръжейното ембарго върху кипърската гръцка администрация, Реджеп Тайип Ердоган каза пред репортери, че според него президентът на САЩ Доналд Тръмп няма да се хване на тази схема. \"Подходът на един сенатор на този етап не трябва никога да уврежда турско-американските отношения\", добави той. Кипър е разделен от 1974 г., когато превратът на кипърските гърци е последван от насилие срещу турците на острова и намесата на Анкара като сила на гарант, припомня турската държавна агенция. Що се отнася до започналите през миналата седмица доставки на руските системи за противовъздушна отбрана С-400, Ердоган подчерта, че чрез закупуването на системите Турция „не се готви за война“, а „се опитва да гарантира мира и националната си сигурност“. Той добави, че разполагането на ракетите ще бъде завършено до април 2020 г. Официални представители на САЩ твърдят, че руските комплекси ще бъдат несъвместими със системите на НАТО и ще изложи американските изтребители F-35 на евентуална руска измама. Турция, от своя страна, подчерта, че С-400 няма да бъде интегрирана в системите на НАТО и няма да представлява заплаха за Алианса. Ердоган подчерта, че сделката за С-400 е „най-важното споразумение“ в историята на Турция, защото вместо да прави Турция пазар за продажба на оръжие, договорът я прави партньор в производството. След продължителни усилия за закупуване на система за противовъздушна отбрана от САЩ без успех, Анкара подписа договор през 2017 г. за закупуване на руската С-400, припомня още „Анадолската агенция“. Запитан за санкциите на САЩ срещу Иран, Ердоган подчерта, че регионът е уморен от война и че Турция не одобрява санкциите. Той добави, че регионът трябва да може отново да застане на краката си. Ердоган каза също, че на 1 август в Астана ще започне двудневна техническа среща, на която ще се обсъди сирийският конфликт. По-късно този месец Анкара ще бъде домакин на тристранна среща на високо равнище с участието на Русия и Иран, каза той, добавяйки, че по-късно ще се проведе и друга среща на върха в Турция. Основна тема на преговорите ще бъде Ид", "date": "2019.07.15", "title": "Ердоган: Сделката за С-400 е най-важното споразумение в историята на Турция"}
{"url": "https://www.faktor.bg/bg/articles/novini/svyat/es-reshava-dnes-kakvi-sanktsii-shte-nalozhi-na-turtsiya-zaradi-sondazhite-kray-kipar", "text": "Европейският съюз ще приеме санкции срещу Турция заради сондажни действия във водите на Кипър, заяви в понеделник в Брюксел министърът на външните работи на Австрия Александер Шаленберг преди заседанието на министрите на външните работи, съобщи БТА. \"Ние ще предприемем днес редица мерки против Турция - по-малко пари, по-малко кредити чрез Европейската инвестиционна банка, спиране на преговорите по авиационното споразумение. Разбира се, възможни са и други санкции\", заяви министърът \"Ние напълно подкрепяме Кипър\", добави Шаленберг.", "date": "2019.07.15", "title": "ЕС решава днес какви санкции ще наложи на Турция заради сондажите край Кипър"}
{"url": "https://www.faktor.bg/bg/articles/novini/svyat/zemetresenie-v-iztochna-turtsiya", "text": "Земетресение с магнитуд 4,3 по Рихтер бе регистрирано през нощта в окръг Ерзурум (Източна Турция), съобщиха от правителствената дирекция за управление при бедствия и извънредни ситуации. Епицентърът е бил в района на град Олту. Трусът е предизвикал паника сред населението. Повечето жители на Олту са прекарали нощта навън, посочи турската телевизия CNN-Тюрк. В 7,20 ч. в Олту е бил регистриран вторичен трус с магнитуд 3,8 по Рихтер. Земетресението е било на дълбочина 7 километра. Няма информация за ранени и за разрушения при трусовете, допълва БТА.", "date": "2019.07.15", "title": "Земетресение в Източна Турция"}
{"url": "https://www.faktor.bg/bg/articles/ekspert-ako-kandidaturata-na-ursula-fon-der-layen-za-glava-na-ek-se-provali-to-veroyatno-golyamata-koalitsiya-v-germaniya-shte-se-razpadne", "text": "„Всичко е много непредсказуемо по повод избора на председател на Европейската комисия. Очертава се труден избор. Проблемите са много. Когато Европейския съюз е в криза и се нуждае от лидери визионери, политическите семейства изпаднаха в дребнави политически аритметики, преследвайки егоистични интереси“. Това коментира пред БНР проф. Динко Динков от УНСС по повод предстоящото важно събитие утре в Европейския парламент. По думите му ще се търсят все още възможности за коалиране между ЕНП, социалисти, демократи, либерали и зелени. В предаването „12+4“ проф. Динков коментира, че ако кандидатурата на Урсула фон дер Лайен за поста се провали, то вероятно голямата коалиция в Германия ще се разпадне. „Политическите сили не намират релевантен отговор на потребността ЕС да бъде оглавяван от визионери, от ръководители, които имат ясни идеи… Надявам се утре да имаме резултат, но много фактори действат. И не е изключено Франция да се опита да преразгледа този сложен баланс и отново да насочи вниманието към Мишел Барние“. ", "date": "2019.07.15", "title": "Експерт: Ако кандидатурата на Урсула фон дер Лайен за глава на ЕК се провали, коалицията в Германия ще се разпадне"}
{"url": "https://www.faktor.bg/bg/articles/novini/balgariya/k-stanchev-predlozhenieto-na-knsb-za-neoblagaem-minimum-shte-sazdade-konflikti-mezhdu-razlichnite-grupi-na-naselenieto", "text": "„Предложенията на КНСБ за въвеждане на необлагаем минимум,както и на други промени в данъчната система, ако бъдат реализирани, ще доведат до намаляване на приходите в бюджета и до поставяне на хората в неравно отношение спрямо данъчната система. Третият ефект ще е създаване на конфликти между различните групи на населението“, прогнозира пред БНР икономистът Красен Станчев. Според него „една система, която работи и не е счупена, не трябва да бъде поправяна, а ако се започне поправяне, първо трябва да се счупи.  Това обяснява т.нар. „консерватизъм“ на данъчната политика, което е нещо много добро“. „Т.нар. „равен данък“ в момента третира всички еднакво. Когато се въведе необлагаем, минимум между 540 000 и 750 000 души ще изгубят стимул да станат по-богати, да излязат от минималната работна заплата. Не малка част от тези хора ще започнат да крият данъци. Същото се отнася и за младите семейства“, допълни икономистът. „Не се отчита много интересен факт - 135 000 души в България плащат данък на високия сегмент. На тях се дължат 54% от приходите от този данък в бюджета. Когато въведете данък богатство, тогава част от тези хора ще ги накарате да правят нещо друго. Много често се говори за това, че преките и косвените данъци в България не били равни като източници на приход към бюджета. Когато към преките данъци сложите и т.нар. осигурителни вноски, тогава са си точно 50 на 50“.", "date": "2019.07.15", "title": "К. Станчев: Предложението на КНСБ за необлагаем минимум ще създаде конфликти между различните групи на населението"}
{"url": "https://www.faktor.bg/bg/articles/novini/balgariya/zapochna-izpalnenieto-izprazvaneto-na-konteynerite-sas-serovaglerod-v-himko-vratsa", "text": "Започна изпълнението на планираните дейности по изпразване на потенциално опасните контейнери със серовъглерод на територията на бившия торов завод \"Химко\" край Враца и извозването на химическия продукт извън града и страната. Вчера бяха изпробвани съоръженията, с които ще се изпразват контейнерите. Пробите бяха извършени в присъствието на представители на контролните органи, кмета на община Враца Калин Каменов, заместник-областния управител Мирослав Комитски и собственика на фирма \"Камибо\" Станислав Попов. Днес работата по плана за изпразване и извозване на серовъглерода започна с тестване от празна автоцистерна на трасето, по което ще се транспортира продукта. Периметърът на зоната за сигурност при извършването планираните дейности е 400 метра, каза кметът на Враца Калин Каменов. Той е в границите на оградената територия на бившия торов завод. В тази зона е забранена употребата на всички електронни устройства. В нея работи малък екип на фирмата, натоварена с работата по претоварване на серовъглерода в автоцистерните, както и чуждестранен експерт-наблюдател. На мястото се намират и противопожарен автомобил и специализиран автомобил за химическа защита. Работата на предприятията в съседство с площадката на бившия завод \"Химко\" не е прекъсвана и няма основание да бъде спирана, каза кметът Калин Каменов в отговор на въпрос на БТА. Не се предвижда и евакуация на хората от съседните жилищни квартали, защото няма опасност за тях, уточни той. Маршрутът на автоцистерните при извозване на продукта ще бъде осигуряван от полицейски екипи и пилотен автомобил. Очаква се при добри метеорологични условия работата по изпразване на контейнерите и извозването на продукта да завърши до края на седмицата, посочи Калин Каменов.", "date": "2019.07.15", "title": "Започна изпразването на контейнерите със серовъглерод в \"Химко\" Враца"}
{"url": "https://www.faktor.bg/bg/articles/novini/svyat/navodneniya-v-indiya-50-zaginali-i-milioni-postradali", "text": "Най-малко 51 човека са загинали от сряда насам в седем щата на Индия в резултат на наводнения, причинени от мусонните дъждове, предаде ДПА.  Стихията е засегнала около 4,5 милиона души и е оставили хиляди без покрив в северните и източните части на страната. Последният трагичен случай е от неделя в северния щат Химачал Прадеш, където под срутила се сграда намират смъртта си шестима войници и двама цивилни, съобщи полицията. Най-засегнат от наводненията е щатът Асам, където са загинали 11 души. Пострадали са 2,6 млн. човека - прокудени от домовете си, откъснати от света или са унищожени техните посеви и източници за прехрана, сочат официални данни. Около 17 хиляди човека са били принудени да потърсят убежище в 327 изградени от правителството лагера.  Двайсет и три са жертвите в северните щати Утар Прадеш и Бихар, граничещи с Непал. Броят на засегнатите от стихията в Бихар възлиза на близо два милиона. Девет други смъртни случая заради дъждовете са регистрирани в щати, съседни на Асам - петима в Мегхалая и по двама в Аруначал Прадеш и Мизорая, съобщиха местни медии. Метеоролозите предричат още проливни дъждове и през следващите два дни в северните и източните части на Индия.  Сезонът на мусоните на азиатския субконтинент започва обикновено през юни и приключва през септември.", "date": "2019.07.15", "title": "Наводнения в Индия: 50 загинали и милиони пострадали"}
{"url": "https://www.faktor.bg/bg/articles/dps-kato-vanga-provalat-na-segashnoto-upravlenie-e-neizbezhen", "text": "Провалът на сегашното управление е неизбежен, заяви председателят на ДПС Мустафа Карадайъ след заседание на Централния съвет на партията.  \"Направихме анализ на резултатите на европейските избори и на обществено-политическата обстановка в страната, състоянието на структурите ни“, обобщи председателят на ДПС. \"Приехме решение, свързано с предстоящите местни избори и избрахме критерии и процедури за кандидати за общински съветници и кметове“, посочи той. \"Анализът обхвана и икономическото състояние на страната, липсата на реформи и състоянието на правата и свободите и здравеопазването“, уточни председателят на ДПС.  Централният съвет на ДПС категорично заявява, че популисткото националистическо управление на страната е пълен провал и затова пълна отговорност носи ГЕРБ, категоричен бе Карадайъ.  Председателят на Движението за права и свободи каза още, че на днешния централен съвет са приели декларация, с която ще настояват машинното гласуване да остане.  ”Изборните правила отново се променят в последния момент. Държавата абдикира от задължението си да осигури честни и прозрачни избори. Вместо държавата да закупи, осигури сигурността и сертификация на машините, управляващите необосновано предлагат отмяна на машинното гласуване. Ние сме не само за машинно гласуване, но и за машинно преброяване на хартиените бюлетини. Това ще премахне субективния фактор. Така ще пресечем всеки опит за манипулиране на резултати и ще доведе до повишаване на доверието в изборния процес. Призоваваме всички партии, държавни органи и институции да бъдат във висотата на своите правомощия и да гарантират честни избори“, каза още председателят на ДПС. Убедени сме, че при машинно гласуване няма да има сгрешени бюлетини, а недействителните гласове ще бъдат минимизирани, подчерта Карадайъ. ”Ние предлагаме две неща – машинно гласуване, машините да са собственост на държавата, софтуерът да бъде изработен от държавна фирма, съхранението и охраната да бъде осигурено от държавата и одитът и организацията да бъде от държавен орган“, поясни той.  Относно целите на ДПС за местните избори, Мустафа Карадайъ подчерта, че за тях е важно да запазят влиянието, което имат в местната власт, ако може и да го разширят.", "date": "2019.07.15", "title": "ДПС като Ванга: Провалът на сегашното управление е неизбежен"}
{"url": "https://www.faktor.bg/bg/articles/novini/svyat/rusiya-otkazva-da-pregovarya-za-vrashtaneto-na-dva-kurilski-ostrova-na-yaponiya", "text": "Русия е отказала да обсъжда с Япония въпроса за връщането на Токио на два от четирите южни Курилски острова в рамките на преговорите за сключване на мирен договор, съобщи агенция Киодо, цитирана от ТАСС.  Цитирайки източник, близък до преговорния процес, агенцията съобщава, че една от причините за отказа на руската страна дори да обсъжда такава възможност, са опасенията на Москва, свързани с японско-американския военен съюз.  Отказът бил обусловен и от опасения, че евентуален компромис с Япония по териториалния въпрос може да се отрази отрицателно на равнището на подкрепата за властта от страна на руското население, отбелязва Киодо.", "date": "2019.07.15", "title": "Русия отказва да преговаря за връщането на два Курилски острова на Япония"}
{"url": "https://www.faktor.bg/bg/articles/zevs-registrira-nad-3500-svetkavitsi-v-gartsiya-za-edna-nosht", "text": "Силни дъждове и над 3500 светкавици донесе бурята за една нощ в Гърция, съобщават медиите. Системата \"Зевс\" в Националната обсерватория в Атина за регистриране и локализиране на светкавици е регистрирала вчера 3 699 мълния в Гърция, повечето от които са в североизточната и източната част на страната. Бурята и в следващите дни, до сряда, ще предизвика нестабилна обстановка с обилни валежи, силни ветрове и светкавици в цяла Гърция.", "date": "2019.07.15", "title": "\"Зевс\" регистрира над 3500 светкавици в Гърция за една нощ"}
{"url": "https://www.faktor.bg/bg/articles/novini/balgariya/vsichki-obshtini-shte-izpolzvat-standartni-zayavleniya-za-nay-masovite-uslugi-ot-utre", "text": "От утре, 16 юли, всички общини на територията на страната са задължени да използват уеднаквени, стандартизирани заявления за 16-те най-масово предоставяни услуги. Това става възможно с приетото по инициатива на вицепремиера Томислав Дончев изменение на Наредбата за административно обслужване, съобщиха от правителствената пресслужба. Сред стандартизираните заявления са издаване на скици за недвижими имоти и разрешение за строеж, одобряване на подробен устройствен план, заверка на документи за гражданско състояние в чужбина, както и издаване на многоезично извлечение от акт за гражданско състояние. Това е следващата стъпка от процеса на стандартизация на административните услуги след постигнатото през 2018 г. уеднаквяване на услугите, предоставяни от областните администрации. По този начин се облекчават гражданите и бизнесът, намалява се административната тежест чрез отпадане на ненужни документи и се спестява време при получаването на резултата от извършената услуга. Всички стандартизирани документи ще бъдат вписани в Регистъра на услугите към Административния регистър.", "date": "2019.07.15", "title": "Всички общини ще използват стандартни заявления за най-масовите услуги от утре"}
{"url": "https://www.faktor.bg/bg/articles/novini/svyat/globiha-holandets-za-krazhba-na-moneti-ot-fontan-v-rim", "text": "Холандец беше глобен 550 евро за кражба на монети от фонтан на площад „Навона“ в Рим, съобщи ДПА, цитирана от БТА. Нарушителят - 36-годишен мъж, е заловен на място сутринта в събота. Той влязъл във Фонтана на Мавъра и събрал монети. Когато видял полицаите, се опитал да ги скрие. Кметството на Рим напоследък въведе строги наказания за подобни нарушения. Забранено е също влизането във фонтаните и пиенето на алкохол на улицата след 23 ч.", "date": "2019.07.15", "title": "Глобиха холандец за кражба на монети от фонтан в Рим"}
{"url": "https://www.faktor.bg/bg/articles/doyche-vele", "text": "Той е истински феномен - Борис Джонсън, вероятният следващ британски премиер. Но Берлин трябва да намери подход към \"калпазанина\" Джонсън, изживяващ се като втори Чърчил, пише в коментара си за \"Дойче веле\" Кристоф Хаселбах. Неприятностите за германското правителство започнаха още през 2016 г., когато гражданите на Обединеното кралство гласуваха “за” излизането на Великобритания от ЕС. Защото почти никой в Берлин не очакваше, че това ще се случи. Месеци по-късно Доналд Тръмп стана президент на САЩ. Това също беше много изненадващо. А кулминацията в тази злополучна поредица обаче е предсказуема: следващият британски премиер вероятно ще се казва Борис Джонсън. Борис Джонсън има съвсем други представи за света и шокира берлинските политици - точно както Доналд Тръмп. Джонсън, подобно на Тръмп, не дава и пет пари за организации като ЕС, които обвързват голям брой държави. И двамата искат да направят своите нации отново \"велики\" и \"свободни\", пише анализаторът. Тръмп вече няма търпение да види Джонсън като премиер на Великобритания и се подиграва на Мей, че била твърде отстъпчива в преговорите за Брекзит. Тази седмица критичният към Тръмп и благоразположен към ЕС британски посланик във Вашингтон беше принуден да подаде оставка: негови записки, съдържащи унищожителна критика спрямо Тръмп, бяха изтекли в пресата. Джонсън дори не си помръдна пръста, за да го защити. Явно е, че така подготвя почвата. И отсега вече е ясно: Тръмп ще предложи на британците демонстративно изключителен търговски договор веднага след Брекзит. Той и Джонсън не само се разбират добре, те имат и обща мисия: искат да покажат, че международната политика може да бъде много различна - със сигурност по-различна от тази, на която са свикнали в Брюксел, и най-вече в Берлин.ичко тези планове, разбира се, ще претърпят неуспех и Великобритания ще остане изолирана и бедна. В Германия са напълно сигурни, че това ще се случи и вече злорадстват за момента, в който Джонсън и заблудената половина от британското население ще станат свидетели на този провал. Икономически почти всичко потвърждава тази теза. Но същевременно напълно се пренебрегват историко-психологическите асоциации, на които Джонсън съзнателно служи: духът на 1940-те, когато Великобритания се изправя сама срещу тогавашното германско превъзходство. Биографът на Чърчил, Джонсън, вижда себе си като втори Чърчил, колкото и абсурдно да изглежда това.", "date": "2019.07.15", "title": "Дойче веле: Биографът на Чърчил, Борис Джонсън, вижда себе си като втори Чърчил"}
{"url": "https://www.faktor.bg/bg/articles/novini/svyat/-royters-rok-zvezda-opitva-da-zasenchi-uspeha-na-zelenski-na-ukrainskata-politicheska-stsena", "text": "\"Колко от нас искат истинска промяна? На колко от нас им е писнало от старата политика?\" Облечен с черна тениска, украинският рок музикант Святослав Вакарчук се обръща от сцената към многобройните си фенове и ги пита дали им е дошло до гуша от начина, по който се управлява държавата им. 44-годишният фронтмен на групата \"Океан Елзи\" излага плановете си да се кандидатира на парламентарните избори на 21 юли с платформа, която включва орязване на влиянието на олигарсите, реформа на съдебната система и подпомагане на иноваторите.  После рок групата започва изпълнението си. Вакарчук се опитва да се възползва от нарастващото настроение против украинския елит - същото настроение, което издигна телевизионния комик Володимир Зеленски на президентския пост през април с безапелационна изборна победа, пише Ройтерс. Певецът основа собствена партия, наречена \"Голос\" (\"Глас\") през май и е на обиколка в страната преди предсрочните парламентарни избори. Подобно на Зеленски, той се представя като различен от традиционните политици и враг на корупцията и ниския жизнен стандарт. Партията на президента Зеленски, наречена \"Слуга на народа\" (по заглавието на комедийния телевизионен сериал, в който той играе въображаем президент) е на път да спечели юлския вот. Социологическо проучване неотдавна показа, че Вакарчук може да се класира дори трети, което го прави потенциален коалиционен партньор, ако Зеленски не успее да спечели мнозинство. И двете страни твърдят, че е преждевременно да се говори за обвързване, но допирните точки са налице. И двамата имат неформален стил и се чувстват удобно в социалните мрежи - Зеленски поства в Instragram своите кросове и фитнес тренировки, Вакарчук е споделял пози по йога и коремни преси. И двамата избягват нормалните политически етикети ляво/дясно/център и се отличават с относителна липса на политически \"багаж\". И двамата обещават да се придържат към програмата на Международния валутен фонд \"помощ срещу реформи\" - обещания, които ще успокоят инвеститорите. \"За мен МВФ е като антибиотика - не ти харесва, искаш да го спреш възможно най-скоро, но ако имаш истинска бактериална инфекция, го приемаш, защото иначе ще се влошиш\", обясни Вакарчук пред Ройтерс. И двамата твърдят, че искат да продължат сближаването на Украйна със Запада. Вакарчук е доказал своята позиция, организирайки концерти на Площада на независимостта в Киев по време на Майдана - бунта през 2013-2014 г. срещу тогавашния проруски президент на Украйна. Рефренът на една от най-популярните му любовни песни - \"Няма да се предам без борба\", стана лозунг на протестиращите. Според него обещанията, дадени от подкрепяните от Запада политици, които дойдоха на власт след този бунт, остават неизпълнени. Ако страната успее да стане пример за икономически успех, заяви той пред Ройтерс, това ще помогне да се убедят хората в Донбас и Крим, че за тях е по-добре да са част от Украйна. \"Те виждат корупция, липса на справедливост. Ако това се промени, ще бъде много по-лесно да спечелим сърцата и умовете на тези хора\", каза той. Вакарчук завършва концерта си на Площада на свободата в източния град Харков, близо до границата с Русия. По-рано през деня той е говорил пред по-малобройна публика пред паметника на друг украински твворец, поета от 19 век Тарас Шевченко. БТА", "date": "2019.07.15", "title": "\"Ройтерс\": Рок звезда опитва да засенчи успеха на Зеленски на украинската политическа сцена"}
{"url": "https://www.faktor.bg/bg/articles/novini/balgariya/chasten-sadeben-izpalnitel-e-obyavil-za-publichna-prodazhba-imoti-na-lyuboslav-penev", "text": "Сериозен проблем се е стоварил върху главата на бившия треньор на ЦСКА и националния отбор на България Любослав Пенев. Наставникът е на път да загуби имоти за над 1 милион лева. Частен съдебен изпълнител е обявил за публична продажба имоти на Любослав Пенев, които се намират на доста апетитно място, пише GONG.BG. И трите парцела, които са обявени за продажба, се намират в с. Синеморец, община Царево, Бургаска област, съобщава спортнвото издание. Първият е с площ като урбанизирана земя от 4750 (четири хиляди седемстотин и петдесет) кв.м., находящ се в землището на с. Синеморец, община Царево, Бургаска област, в местността Поляните. Началната цена на парцела е 380 000 лева. Вторият имот е с площ като урбанизирана земя от 4443 (четири хиляди четиристотин четиридесет и три) кв.м., находящ се в землището на с. Синеморец, община Царево, Бургаска област, в местността Поляните. Стартовата цена е 355 440 лева. Третият парцел е най-скъп. Той е с площ като урбанизирана земя от 4926 (четири хиляди деветстотин двадесет и шест) кв.м., находящ се в землището на с. Синеморец, община Царево, Бургаска област, в местността Поляните. Началната цета е 394 080 лева.", "date": "2019.07.15", "title": "Частен съдебен изпълнител обяви за публична продажба имоти на Любо Пенев за 1 млн. лв."}
{"url": "https://www.faktor.bg/bg/articles/kitay-otbelyaza-nay-bavniya-si-trimesechen-rast-za-nay-malko-27-godini-svali-tsenite-na-petrola", "text": "Цените на петрола се понижават в понеделник, след като Китай отбеляза най-бавния си тримесечен ръст на икономиката за последните най-малко 27 години, засилвайки опасенията за търсенето от страна на най-големия вносител на суров петрол в света, съобщава CNBC. Фючърсите върху американския суров петрол WTI поевтиняват с 0,38% до 59,98 долара за барел. Сортът Брент регистрира понижение с 0,22% до 66,57 долара за барел. И двата показателя отбелязаха най-големия си седмичен ръст през миналата седмица за последните три седмици заради намаляването на производството на суров петрол в САЩ и напрежението в Близкия изток. В същото време рафинериите по пътя на тропическата буря Бари продължиха да работят въпреки заплахите от наводнения, но при намалено производство със 73%, равняващо се на 1,38 млн. барела на ден. Икономическият растеж в Китай се е забавил до 6,2% през второто тримесечие на годишна база, което е в съответствие с очакванията на анализаторите. Търсенето на вътрешния пазар и в чужбина е намаляло под натиска на търговската война между САЩ и Китай. „И все пак индустриалното производство и продажбите на дребно в Китай надминаха прогнозите, което предполага, че икономиката на Китай е по-здрава, отколкото се смяташе преди“, коментира Майкъл Маккарти, главен пазарен стратег в CMC Markets в Сидни. В Близкия изток иранският президент Хасан Рухани заяви в телевизионно интервю в неделя, че Иран е готов да преговоря със САЩ, ако Вашингтон премахне санкциите и се върне към ядрената сделка от 2015 г., от която излезе през миналата година. Междувременно Великобритания предложи да помогне за пускането на задържания ирански петролен танкер, ако Техеран даде гаранции, че той няма да отиде в Сирия.", "date": "2019.07.15", "title": "Китай отбеляза най-бавния си тримесечен ръст за поне 27 г., свали цените на петрола"}
{"url": "https://www.faktor.bg/bg/articles/novini/svyat/kongresat-e-predlozhil-12-vida-sanktsii-sreshtu-turtsiya-zaradi-sdelkata-s-ruskite-raketi", "text": "Американският Конгрес е предложил на президента Доналд Тръмп пакет с 12 вида санкции - от военнопромишлени до икономически и политически, като отмяна на доставката на самолети Ф-35, санкции за фирми и лица, сътрудничещи с руски компании и др. заради сделката с руските ракети С-400. От една страна Турция се озова под заплахата да й бъдат наложени много строги санкции в рамките на закона за противодействие на противниците на Америка чрез санкции, но от друга страна - има шанс да се отърве от тях по инициатива на Тръмп или пък санкциите да бъдат по-меки, отбелязват наблюдатели. Турският министър на отбраната Хулуси Акар в телефонен разговор с американския си колега Марк Еспър в петък вечерта го увери, че \"купуването на руските зенитни ракети С-400 няма да промени стратегическата ориентация на Турция\". Това е много важен момент, защото въпреки спадовете и възходите в отношенията Анкара-Вашингтон, Турция остава втора по сила държава в НАТО и съюзник, с който САЩ може да се разбира в проблемния близкоизточен регион. Турция също така изтъква, че закупуването на руските С-400 не е просто прищявка. \"Турция се намира под сериозна въздушна и ракетна заплаха, поради което закупуването на защитните системи С-400 от Русия не е въпрос на предпочитание, а на належаща необходимост\", посочи в изявление министерството на отбраната. Вашингтон пък си има своите основания да се безпокои от доставката и евентуалното задействане на руските системи.  Според експерти радарите им могат да събират разузнавателна информация, която да блокира кодовете на американските изтребители от най-ново поколение,каквито са Ф-35, ползвани в системата на НАТО. Тук се появява и големият въпрос, който стои в основата на кризата: ако все пак Турция приведе в действие руските ракетни системи С-400 с мотив, че са й необходими за укрепване на собствената й отбранителна мощ, какво ще стане ако и други страни членки на НАТО понечат да си доставят подобни комплекси?  Няма ли Русия всъщност да се превърне в най-големия доставчик на оръжие и да засегне имиджа на САЩ?  Представители на американския Конгрес са категорични, че Турция трябва да понесе отговорност за хода със закупуването на ракетите. \"Ердоган, за съжаление, направи погрешен ход. Макар че ние много открито му посочихме, че трябва да направи избор. За нас е трудно да си обясним, да разберем предпочитанието на наш съюзник в НАТО, защо вместо със САЩ и НАТО предпочете сътрудничество с Русия и Владимир Путин\", заявиха двама влиятелни сенатори от Комитета за международни отношения към американския Сенат. Турция се надява, че разговорът между Ердоган и Доналд Тръмп покрай срещата на върха на Г-20 в Япония, когато Тръмп обвини администрацията на Барак Обама за кризата около С-400, ще изиграе роля за отмяна или смекчаване на евентуалните санкции срещу Турция. Според дипломатически източници от това дали САЩ ще изберат да наложат пакет с по-меки санкции срещу Турция или ще наложат най-строги санкции, които да доведат до колапс турската икономика и капацитета на военноотбранителна индустрия, ще зависи бъдещето на турско-американските отношения. Приетият от САЩ през 2017 г. закон CAATSA предвижда санкции за лица и институции, които сътрудничат с Русия във военната област.  Днес в Анкара се очаква да пристигне американска делегация за разговори по актуалните проблеми, на първо място този за руските ракети С-400.", "date": "2019.07.15", "title": "Конгресът е предложил 12 вида санкции  срещу Турция заради сделката с руските ракети"}
{"url": "https://www.faktor.bg/bg/articles/novini/balgariya/atanas-zapryanov-nyama-da-ima-skriti-razhodi-po-sdelkata-za-f-16", "text": "\"Няма да има скрити разходи по сделката за F-16\", заяви зам.-министърът на отбраната Атанас Запрянов на брифинг след извънредното заседание на Министерски съвет, на което бе одобрена актуализацията на бюджета. Правителството по-рано днес реши с актуализация на Закона за държавния бюджет на Република България за 2019 г. да осигури необходимия ресурс за придобиването на нов тип бойни самолети от въоръжените сили на страната. Отчитайки нетното увеличение на разходите по държавния бюджет в размер на 1,829 млрд. лв., в законопроекта за изменение и допълнение на Закона за държавния бюджет на Република България за 2019 г. се предвижда увеличение на дефицита по държавния бюджет с 1,829 млрд. лв. до 2,228 млрд. лева. \"Ако има положително решение на американския Конгрес, договорът е гъвкав и позволява в хода на неговото изпълнение да бъдат добавени допълнителни наши изисквания\", разкри той. \"От последното заседание на правителството няма промени в съдържанието на четирите договора. Всичко ще бъде изпълнено, както е договорено\", каза още Запрянов. \"Днес на посещение в Министерство на отбраната ще бъде помощник секретарят на отбраната в САЩ и ще се обсъжда закупуването на изтребителите F-16\", допълни зам.-министърът на отбраната. \"Ще продължим договорите за корабите и бойните машини, и ще започнем плащане от 2020 г.\", разкри Запрянов. Зам.-министърът благодари на медиите, които коректно са отразили сделката за самолетите. \"За българската общественост и българската армия е важно да се дава правилна информация\", завърши Атанас Запрянов.", "date": "2019.07.15", "title": "Атанас Запрянов: Няма да има скрити разходи по сделката за F-16"}
{"url": "https://www.faktor.bg/bg/articles/novini/balgariya/a-nenkov-kombinatsiyata-mezhdu-mashinno-glasuvane-i-s-hartiena-byuletina-na-mestnite-izbori-shte-bade-pagubno", "text": "\"Не мисля, че сме сбъркали с предложението да отпадне машинното гласуване, защото по време на европейските избори бяха отчетени доста сериозни проблеми, свързани с гласуването на тези машини\", заяви пред БНТ народният представител от ГЕРБ Александър Ненков. По думите му комбинацията между двата варианта да се гласува и машинно, и с хартиена бюлетина на предстоящите местни избори ще бъде пагубно. \"Проблемът е в това, че когато партиите губят, започват да търсят всякакво оправдание, а изборният процес вместо да се облекчава, става все по-сложен\", отбеляза Александър Ненков.", "date": "2019.07.15", "title": "А. Ненков: Комбинацията между машинно гласуване и с хартиена бюлетина на местните избори ще бъде пагубно"}
{"url": "https://www.faktor.bg/bg/articles/novini/svyat/stoltenberg-rusiya-e-razpolozhila-yadrena-raketna-sistema-v-chiito-obseg-popadat-berlin-myunhen-i-frankfurt", "text": "\"Русия вече е разположила нова ядрена ракетна система със среден радиус на действие, като в нейния обсег попадат Берлин, Мюнхен и Франкфурт\", заяви генералният секретар на НАТО Йенс Столтенберг. Той не посочи конкретното място, където е разположена ракетната система, но поясни, че това е мобилна система, която лесно може да бъде скрита от системите за следене. \"Денонсирането на Договора за ликвидация на ракетите със среден обсег създават сериозна заплаха за сигурността и отговорността за прекратяването на едйствието му носи Русия\", коментира Столтенберг пред Frankfurter Allgemeine Zeitung  През октомври 2018 година американското правителство заяви, че ще оттегли от договора, след като е била потвърдена информацията, че руската армия е въвела на въоръжение крилата ракета 9М729 и призова Кремъл да се върне към изпълнение на задълженията си по договора.", "date": "2019.07.15", "title": "Столтенберг: Русия е разположила ядрена ракетна система в чиито обсег попадат Берлин, Мюнхен и Франкфурт"}
{"url": "https://www.faktor.bg/bg/articles/novini/balgariya/pravitelstvoto-odobri-aktualizatsiya-na-byudzheta-zaradi-sdelkata-za-f-16", "text": "Правителството одобри втората актуализация на бюджета през годината. Този път тя е заради финансирането на сделката за изтребителите Ф-16. Финансовият министър Владислав Горанов отказа да представи подробности около новите текстове.  Това е втора промяна на финансовата рамка за тази година. Първата беше заради намаляването на партийните субсидии. Този път кабинетът трябва да осигури допълнителен ресурс за закупуването на военната техника, като по-късно през месеца ще бъде поет още дълг от вътрешния пазар. Очакваната сума на новите задължения е 200 млн. лева. Актуализацията на бюджета заради сделката за Ф-16 ще увеличи планирания дефицит от сегашните 0.5% на 2%, обяви министерството на финансите. Но министърът на финансите Владислав Горанов каза, че на това не би трябвало да се гледа като на сериозно разхлабване на финансовата дисциплина. Министърът на отбраната Красимир Каракачанов вече подписа договорите за новите самолети Ф-16 блок. Стойността е милиард и 256 милиона долара. Парламентът има решение за отпускане на само милиард и 800 милиона лева. В края на юни беше емитиран вътрешен дълг от 300 милиона лева. Изявлението за плащане накуп на исканата от САЩ сума отвори възможността за преговори. Българските власти обясниха, че когато придобием история в отношенията с Агенцията за въоръжение на САЩ, ще може да се договарят и по-гъвкави схеми за в бъдеще. Исканата цялостна сума даде повод и за съмнения, че това може да доведе до проблеми с финансирането на другите два проекта. В последните дни премиерът е уверил, че и те няма да бъдат пренебрегнати. Актуализацията на бюджета и ратификацията на договора за изтребителите трябва да бъдат одобрени и от парламента.", "date": "2019.07.15", "title": "Правителството одобри актуализация на бюджета заради сделката за Ф-16"}
{"url": "https://www.faktor.bg/bg/articles/osada-mosgorizbirkoma", "text": "Обсадата от протестиращи на  Московската избирателна комисия на улица \"Моховая\" в руската столица завърши с брутални арести, става ясно от сайтовете за видеосподеляне. Задържаните са поне 25 души, ако се вярва на официалните източници.  ТАСС съобщи, че демонстрантите са опитали да направят палатков лагер, но не съобщи, че протестиращите са доста повече от спуснатата от властите цифра- 1000 души. Нито, че една от най-известните кандидатки , Любов Собол от екипа на Алексей Навални, обяви гладна стачка, защото комисията не призна част от събраните от нея подписи за кандидатиране и не я допуска до изборите. Като комисията не приложи нито едно доказателство, че някои подписи са невалидни. \"Единна Русия\" на Путин е с рекордно нисък рейтинг в Москва и се страхува от триумф на опозиционните кандидати, като единственото, което измислиха властите беше да ги оставят зад борда. Исканията на протеста са опозиционни кандидати да бъдат включени в изборите за градския парламент на Москва през септември, както предаде Асошиейтед прес по рано.  Проявата бе обявена като среща между опозиционни лидери и техни избиратели, след като подписи, събрани за няколко кандидати, не бяха признати от избирателната комисия на Москва.  Демонстрантите скандираха лозунги като \"Това е нашият град\", \"Ние сме властта тук\" и \"Путин е крадец\".  Вчера Иля Яшин, един от кандидатите , подписите, за когото бяха отхвърлени от комисията, призова демонстрантите да поемат с него към кметството, за да заявят предизборните си искания. Полицията обяви, че това е нарезрешен протест и прикани гражданите да се разотидат. После започна арестите. Униформените бяха доста смутени, тъй като за първи път от доста време получиха отпор от тълпата.", "date": "2019.07.15", "title": "Обсадата на Моковската избирателна комисия завърши с брутални арести (ВИДЕО)"}
{"url": "https://www.faktor.bg/bg/articles/novini/svyat/ekspert-v-momenta-nyama-natsionalno-edinstvo-v-turtsiya", "text": "\"Повторният избор на опозиционния кандидат Екрем Имамоглу за кмет на Истанбул с много голяма преднина след анулирането на изборите беше много символична победа, защото властта на президента Реджеп Ердоган тръгва от Истанбул - той е бил е кмет на града през 90-те години. А на последните местни избори управляващата партия загуби почти всички големи градове в Турция\", коментира пред БНР анализаторът Христо Анастасов по повод днешната годишнина от опита за преврат в Турция през 2016 г.: Анастасов е категоричен обаче, че в момента няма национално единство в Турция: \"Ердоган и управляващата партия търсят нови национални символи, които да са различни от тези на кемалистката република. Имаме две Турции, които не могат да се гледат. Всяка от които претендира, че е изцяло истинската Турция - рецепта за дългосрочен и дълбок проблем. Заслугата за това е на управляващата партия и лично на Ердоган. Те се постараха много, за да се стигне дотук. Управляващата партия, която е изцяло изградена като власт от 2002-ра насам на това, че не губи никога избори и че народът е с нея, се държи в момента като ранен звяр. Различия, които бяха потискани в самата партия, в момента се виждат и принуждават лидерството да бъде радикално\", смята той. Той подчерта, че чистките в администрацията и армията в Турция продължават и са показателни, че няма никаква воля за промяна в посоката на режима.", "date": "2019.07.15", "title": "Експерт: В момента няма национално единство в Турция"}
{"url": "https://www.faktor.bg/bg/articles/novini/balgariya/d-r-stoycho-katsarov-nyama-da-davame-poveche-pari-za-zdrave-s-noviya-model", "text": "\"Няма да даваме повече пари за здраве. Възможността да избираме къде да даваме парите си, е в наш интерес. Ако не ни харесват условията на един фонд, можем да изберем другия\", заяви пред бТВ председателят на Център за защита правата в здравеопазването д-р Стойчо Кацаров по повод идеята на здравния министър НЗОК да се конкурира с частни здравни фондове за здравната вноска на осигурените лица.  Тя ще остане в размер на 8% от дохода на съответното лице. При частния фонд обаче ще има и потребителска такса, чийто размер все още е неясен. Предвижда се и важен критерий, при който, за да получи лиценз, частният здравен фонд ще трябва да набере над 1 млн. осигурени лица. Според здравния икономист от Експертен клуб за икономика и политика Аркади Шарков, идеята на новия модел е да се създаде конкурентна среда.  По думите му конкуренцията сваля цените и повишава качеството, остава обаче въпросът как ще бъде постигната тази конкуренция. \"Според доклада на ЕК за България, българинът доплаща най-много от европейците от джоба си за здравеопазване – за лекарства но не само. Този модел, който ни се предлага, е за богати нации. Българският народ не е от тези\", смята д-р Иван Кокалов, вицепрезидент на КНСБ.", "date": "2019.07.15", "title": "Д-р Стойчо Кацаров: Няма да даваме повече пари за здраве с новия модел"}
{"url": "https://www.faktor.bg/bg/articles/kiril-ananiev-predvizhda-se-otpadane-na-monopola-na-zdravnata-kasa", "text": "За да заработят частните здравни фондове, те трябва да наберат най-малко 500 хиляди здравноосигурени лица. Това заяви министър Кирил Ананиев на национална кръгла маса, посветена на предлаганите промени в здравноосигурителния модел.  Предвижда се отпадане на монопола на Здравната каса и създаване на частни здравни фонодове. Те ще имат задължението да вложат първоначален капитал и да разполагат с оперативен резерв, обясни здравният министър: \"Няма да се допуска фондовете да правят подбор на лица по определен признак или здравен статус. Записването ще е напълно доброволно, включително и за лицата, които ги осигурява държавата. Лицата ще могат да сменят фонда не по-често от веднъж годишно. Средствата от здравни вноски ежемесечно ще се разпределят към здравните фондове от Националната агенция за приходите\". Новият здравоноосигурителен модел запазва солидарния модел, но се дава право на пациента да избира кой да управлява здравните му вноски, къде да се лекува и да има контрол върху качеството на услугите.  Министерството на здравеопазването ще провежда централизириани обществени поръчки за лекарства в болниците, запазва се размерът на здравната вноска от 8 на сто. Предложеният модел ще търпи промени в хода на бъдещите дискусии, заяви още министър Ананиев.", "date": "2019.07.15", "title": "Кирил Ананиев: Предвижда се отпадане на монопола на Здравната каса"}
{"url": "https://www.faktor.bg/bg/articles/novini/svyat/gartsiya-ostava-v-plen-na-loshoto-vreme", "text": "Гърция остава в плен на лошото време и в следващите дни. За днес са прогнозирани отново дъждове и бури. Студената вълна се насочва към северната част на страната, като там се очакват и градушки .  Медиите в южната ни съседка пишат, че утре и вдругиден се очакват по-интензивни явления - обилни дъждове и силни бури в континенталната част на страната, както и в Егейско, и в Йонийско море.", "date": "2019.07.15", "title": "Гърция остава в плен на лошото време"}
{"url": "https://www.faktor.bg/bg/articles/evropeyskiyat-parlament-zapochva-plenarnata-si-sesiya", "text": "Европейският парламент в Страсбург започва днес пленарната си сесия. В програмата на институцията за утре вечерта е предвидено да бъде гласувана номинацията на германската министърка на отбраната Урсула фон дер Лайен за председател на Европейската комисия. Във вторник сутринта Фон дер Лайен ще направи изявление пред парламента в Страсбург, по време на което се очаква да представи своята визия и планове като председател на Комисията. Обръщението ще бъде последвано от дебат с евродепутатите, а гласуването е планирано за 19 ч. българско време. Урсула фон дер Лайен, която е министър на отбраната на Германия, бе номинирана от Европейския съвет за кандидат за председател на Европейската комисия на 2 юли. За да бъде избрана тя трябва да получи най-малко 376 гласа или мнозинство от 50% плюс 1 гласа. ", "date": "2019.07.15", "title": "Европейският парламент започва пленарната си сесия"}
{"url": "https://www.faktor.bg/bg/articles/novini/svyat/kongo-potvardi-parvi-sluchay-na-ebola", "text": "Демократична република Конго потвърди първи случай на ебола в източния град Гома – дом на над 1 млн. души, предаде ВВС. Министерството на здравеопазването потвърди, че местен пастор е заразен с вируса. Той пристигнал в града с автобус в неделя. Шофьорът и останалите 18 пътници ще бъдат ваксинирани днес. Ведомството настоява, че рискът от разпространение на болестта е малък. Над 1600 са жертвите на ебола, откакто огнището се появи преди година в източната част на страната. През 2014-2016 г. в Гвинея, Либерия и Сиера Леоне от ебола починаха над 11 300 души.", "date": "2019.07.15", "title": "Конго потвърди първи случай на ебола"}
{"url": "https://www.faktor.bg/bg/articles/novini/svyat/afp-lobist-svarzan-s-mateo-salvini-e-bil-pokanen-na-vecherya-v-chest-na-vladimir-putin", "text": "Лобист, свързан в миналото с италианския вицепремиер Матео Салвини, е бил поканен на вечеря в чест на руския президент Владимир Путин по молба на съветника на Салвини по международни стратегии, предаде Асошиейтед прес. Това съобщи вчера кабинетът на италианския премиер Джузепе Конте, след избухването на скандал около крайнодясната партия на Салвини \"Лигата\". Сътрудникът на Салвини, Джанлука Савоини е разследван в Италия по подозрения, че се е опитал да привлече руски пари за партията. Италианският седмичник \"Еспресо\" съобщи по-рано тази година, че през 2018-а Савоини е обсъждал идеята в Русия. На 4 юли той присъства на вечеря, която Конте даде в чест на Путин. \"Лигата\" е младши коалиционен партньор в популисткото правителство на Италия. Другият вицепремиер, Луиджи ди Майо от движение \"Пет звезди\", вчера настоя да се проведе парламентарно разследване на финансирането за политическите партии. Опозиционни депутати поискаха оставката на Салвини.", "date": "2019.07.15", "title": "АФП: Лобист, свързан с Матео Салвини, е бил поканен на вечеря в чест на Владимир Путин"}
{"url": "https://www.faktor.bg/bg/articles/tramp-prikanvi-chernokozhite-demokratki-v-kongresa-da-se-varnat-otkadeto-sa-doshli", "text": "Президентът на САЩ Доналд Тръмп се нахвърли вчера в Туитър срещу група цветнокожи представителки на Демократическата партия в Конгреса, като ги прикани да се върнат в страните, от които първоначално са дошли, вместо да критикуват САЩ, предаде Асошиейтед прес. Туитовете му предизвикаха вълна от остро осъждане от демократите, които загърбиха разногласията си и единодушно заклеймиха изявленията на президента като расистки и опасно разединяващи. Макар че не ги назова поименно, той явно имаше предвид членовете на Камарата на представителите Александра Окасио-Кортес, Илхан Омар, Рашида Тлаиб и Аяна Пресли, ингорирайки факта, че всички те са американски гражданки е само една е родена извън САЩ (Омар, която е от Сомалия).  \"Толкова е интересно да се види как \"прогресивни\" демократически конгресменки, които първоначално са дошли от страни, чиито правителства са пълна и тотална катастрофа - най-лошите, най-корумпираните и неспособни където и да било по света, злобно казват на народа на Съединените щати - най-великата и най-могъща нация на земята, как да бъде управлявано нашето правителство\", написа Тръмп.", "date": "2019.07.15", "title": "Тръмп прикани чернокожите демократки в Конгреса да се върнат, откъдето са дошли"}
{"url": "https://www.faktor.bg/bg/articles/novini/balgariya/h-aziz-nay-mnogo-glasuvali-s-mashini-ima-v-sarnitsa-i-v-kardzhali", "text": "\"ДПС държи на машинното преброяване, така вотът на гражданите ще бъде гарантиран. Сгрешените бюлетини са много висок процент, обърквания, субективният фактор също се намесва, затова настояваме за машинно гласуване и машинно преброяване\", заяви пред бТВ заместник-председателят на ДПС Хасан Азиз. По думите му, най-висок процент машинно гласували има в Сърница и в Кърджали. \"Това показва нашето отношение по въпроса, партийната работа и показва, че ДПС си е свършило работата с обучението на хората\", каза Азиз. Той не изключи, обаче, възможността на извънредното заседание на НС по въпроса, ДПС да подкрепи ГЕРБ. Азиз призна, че предложението на ДПС за нула лева партийна субсидия е \"крайност\". \"Не мога да кажа, че има обръчи от фирми, но има желаещи да подкрепят политиката на ДПС\", коментира той и прогнозира, че и Доган би спонсорирал партията. \"Нямам намерение да се отказвам, но оценката на ръководството е тази, която ще определи дали ще се кандидатирам за кмет на Кърджали\", заяви Азиз.", "date": "2019.07.15", "title": "Х. Азиз: Най-много гласували с машини има в Сърница и в Кърджали"}
{"url": "https://www.faktor.bg/bg/articles/novini/balgariya/problyasatsite-na-dzhambazki-balgarskite-polititsi-po-dvulichie-sme-kato-krazhok-po-shef-i-kroyka-pred-evropeyskite", "text": "Разхождаха тези клетници, водещите кандидати на ЕК, като панаирджийски мечки, включително и у нас. Това заяви в сутрешния блок на Нова телевизия евродепутатът и зам.-председател на ВМРО Ангел Джамбазки. След това европейските лидери се събраха и предадоха тези кандидати, съобразявайки се с г-н Емануел Макрон, който загуби изборите. Беше сключена една нечистоплътна сделка, подчерта евродепутатът, който използа това като повод пак да говори за необходимостта от \"Европа на нациите\". Г-жа Фон дер Лайен обеща на всички всичко. Скептичен съм дали ще бъде избрана утре, добави той. Това беше абсолютно безпринципна сделка на двулични хора. А на нас в България ни говорят, че сме безпринципни в политиката. Тези хора се спазаряват като на битака. Ние сме като кръжок по шев и кройка в сравнение с подобен тип сделки, каза той  Решението на парламентарната група за отстраняването на Волен Сидеров като председател е породено от начина, по който работи тази парламентарна група – не работи достатъчно ефективно. Събрали са се народните представители, сменили са ръководството – няма проблем. По думите му сделката за новите изтребители за армията не е причина за смяната на Сидеров. Ако някой иска да напусне тази парламентарна група, може да го направи, никой няма да го върже да стои там. Но както виждате, към този момент не са се засилили да я напускат, заяви Джамбазки.", "date": "2019.07.15", "title": "Проблясъците на Джамбазки: Българските политици по безпринципност сме кръжок по шеф и кройка пред европейските"}
{"url": "https://www.faktor.bg/bg/articles/novini/svyat/navodneniyata-v-nepal-otneha-zhivota-na-nad-60-dushi", "text": "Поне 65 са жертвите на наводненията в Непал, предаде БТА. Десетки други са безследно изчезнали и са обявени за издирване. Проливните дъждове в Непал започнаха в четвъртък. Над 1,4 милиона души са евакуирани, а от свлачищата са блокирани няколко големи шосета.  За оказване на помощ са мобилизирани близо 30 000 служители на силите за сигурност.", "date": "2019.07.15", "title": "Наводненията в Непал отнеха живота на над 60 души"}
{"url": "https://www.faktor.bg/bg/articles/novini/balgariya/margarita-popova", "text": "\"Партийно политическата власт има стремеж да управлява съдебната власт\". Това заяви бившият вицепрезидент и министър на правосъдието Маргарита Попова пред \" Здравей, България\" на Нова телевизия по повод старта на процедурата по избор на нов главен прокурор. Три петилетки тя беше  прокурор. \"Става въпрос за нашата държавност, нашата справедливост, хората да получават от системата повече, отколкото очакват\", каза тя. \"Важно е какво законодателство ще направим ние. Доста неща се направиха и в Конституцията и в Закона за съдебната власт по въпроса за главния прокурор и как да работи прокуратурата\", каза Попова като добави, че новият главен прокурор ще се избира по нови правила. \"В момента в Министерството на правосъдието работят по проект за обширен проект, който касае конкурси, атестации за магистратите. Друг проект за отговорност на тримата големи\", каза бившият вицепрезидент. Тя разкритикува предложенията да се поставят на обсъждане промяна на правомощията на главния прокурор касаещи методическото ръководство на прокуратурата и възможността за надзор за законност.  \"Когато говорим, че трябва да отпадне надзора на законност и да няма право на методическо ръководство означава, че трябва да се променя конституцията. Решава този, който управлява\", каза Попова, но уточни, че преди време правосъдният министър Данаил Кирилов заяви, че ще се променя Закона за съдебната власт, но без промени в Конституцията. \"Как си представят някои хора промяна на методическото ръководство\", възмути се Попова и уточни, че това означава да бъде уеднаквена практиката на цялата държава, което е свързано и с правомощията на председателя на ВКС. \"Не може в Бургас и в Кулата да се разследва по различен начин\", категорична е тя. \"През 2016 г. в Закона за съдебната власт умно беше разширено понятието надзор за законност на главния прокурор- това означава, че той упражнява точното и еднаквото прилагане на закона от прокурорите и следователите и спазване на правата и законните интереси на гражданите. Обратното какво означава - криворазбрана демокрация с ограничаване на правата на главния прокурор ли\", попита Попова.", "date": "2019.07.15", "title": "М.Попова: Ограничаването на правата на главния прокурор е криворазбрана демокрация"}
{"url": "https://www.faktor.bg/bg/articles/novini/balgariya/promenliva-oblachnost-i-prevalyavaniya-dnes", "text": "Облачността днес ще е променлива. На места, главно в следобедните часове, ще има превалявания от дъжд. Ще продължи да духа предимно умерен северозападен вятър. Максималните температури ще са между 22 и 27 градуса. Над Черноморието ще преобладава слънчево време, с временни увеличения на облачността. По-топло, с максимални температури между 24 и 27 градуса, около и малко по-високи от температурата на морската вода. Над планините облачността ще е по-често значителна. На места, главно в следобедните часове, ще има превалявания от дъжд.", "date": "2019.07.15", "title": "Променлива облачност и превалявания днес"}
{"url": "https://www.faktor.bg/bg/articles/ponedelnik-15-yuli-2019-g", "text": ", треньор по футбол , математик , футболист , актьор , философ , зооинженер , треньор по футбол , бивш директор на ГДБОП , художник", "date": "2019.07.15", "title": "Понеделник, 15 юли 2019 г."}
{"url": "https://www.faktor.bg/bg/articles/novini/balgariya/ms-shte-razgleda-aktualizatsiyata-na-byudzheta-zaradi-sdelkata-za-iztrebitelite-f-16", "text": "Правителството ще разгледа актуализацията на бюджета заради сделката за изтребителите Ф-16. Това е втора промяна на финансовата рамка за тази година. Първата беше заради намаляването на партийните субсидии. Този път кабинетът трябва да осигури допълнителен ресурс за закупуването на военната техника, като по-късно през месеца ще бъде поет още дълг от вътрешния пазар. Очакваната сума на новите задължения е 200 млн. лева. Актуализацията на бюджета заради сделката за Ф-16 ще увеличи планирания дефицит от сегашните 0.5% на 2%, обяви министерството на финансите. Но министърът на финансите Владислав Горанов каза, че на това не би трябвало да се гледа като на сериозно разхлабване на финансовата дисциплина. Министърът на отбраната Красимир Каракачанов вече подписа договорите за новите самолети Ф-16 блок. Стойността е милиард и 256 милиона долара. Парламентът има решение за отпускане на само милиард и 800 милиона лева. В края на юни беше емитиран вътрешен дълг от 300 милиона лева. Изявлението за плащане накуп на исканата от САЩ сума отвори възможността за преговори. Българските власти обясниха, че когато придобием история в отношенията с Агенцията за въоръжение на САЩ, ще може да се договарят и по-гъвкави схеми за в бъдеще. Исканата цялостна сума даде повод и за съмнения, че това може да доведе до проблеми с финансирането на другите два проекта. В последните дни премиерът е уверил, че и те няма да бъдат пренебрегнати. Актуализацията на бюджета и ратификацията на договора за изтребителите трябва да бъдат одобрени и от парламента.", "date": "2019.07.15", "title": "МС ще разгледа актуализацията на бюджета заради сделката за изтребителите Ф-16"}
