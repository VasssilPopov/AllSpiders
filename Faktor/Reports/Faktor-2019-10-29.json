{"url": "https://faktor.bg/bg/articles/novini-svyat-rumanski-politik-se-gnevi-zashto-balgariya-e-galena-nezhno-po-glavata-ot-es", "text": "\"Европейският съюз би трябвало да прекрати наблюдението над Румъния чрез Механизма за сътрудничество и проверка и да изостави \"този тенденциозен, некоректен и неравнопоставен механизъм\", написа на страницата си във ''Фейсбук'' лидерът на румънската партия Алианс на либералите и демократите (АЛДЕ) Калин Попеску Таричану, цитиран от агенция Аджерпрес. Таричану смята, че Румъния е \"наказана\" чрез Механизма за сътрудничество и проверка, защото \"все още има някакво достойнство и гордост и не преглъща безусловно всичко, което й се поднася отвън\". \"Мисля, че дойде моментът тази история да приключи, а ЕС да изостави този тенденциозен, некоректен и неравнопоставен механизъм\", посочва Таричану и определя Механизма за сътрудничество и проверка като \"линийка, с която \"преподавателите\" от Брюксел удрят по ръцете децата, които не си пишат домашното според тяхната визия\". Според Таричану, цитиран от БТА, докладите по Механизма за сътрудничество и проверка (МСП) са \"директна атака на суверенитета\" на Румъния. \"От няколко години сигнализирам публично, че нещо не е наред с докладите по МСП за Румъния. Изглеждат като написани по слухове или сякаш са доставени на готово написани от някой в страната, а Брюксел само ги подписва и публикува. Това твърдят и някои професионални организации на магистратите у нас във връзка с последния доклад по МСП и не само за него\", посочва Таричану.  По думите му в докладите по МСП от Румъния се иска да заобиколи легитимни решения на парламента, потвърдени и от Конституционния съд. Таричану определя това като \"директна заплаха за суверенитета\" на страната. Калин Попеску Таричану не разбира защо \"България е галена нежно по главата, а Румъния е изправена до стената\". \"В медиите циркулира една горчива ирония, според която тази година Брюксел е объркал Румъния с България - страна, в която няма нито една осъдителна присъда по голям случай на корупция, не е осъден нито един министър, нито един народен представител, докато при нас броят им е от порядъка на десетки. За да бъде пълен наборът, антикорупционният шеф в България неотдавна подаде оставка заради корупция. Де факто нашите съседи дори не благоволиха да направят Национална дирекция за борба с корупцията, а имат множество по-малки органи и при тях циркулира една шега, според която \"ако всяка държава си има мафия, в България мафията си има държава\". И тогава как така България е галена нежно по главата, а Румъния продължава да е изправена до стената под заплахата на МСП? Не зная и не мога да разбера\", пише Таричану на страницата си във Фейсбук.  Той допълва, че не му се иска да вярва на теорията, че отмяната на МСП би узаконила де факто окончателното сломяване на една държава от Източна Европа, тоест именно ситуацията на България, където корупцията процъфтява, но няма търкания със силите \"покровителки\", а Русия и Германия са си поделили икономиката на страната. Калин Попеску Таричану е бивш премиер на Румъния в периода 2004-2008 г. Сега е председател на партия Алианс на либералите и демократите, която до края на август т.г. бе в коалиция с управляващата Социалдемократическа партия. АЛДЕ подкрепи вота на недоверие срещу правителството на Виорика Дънчила, а вчера подписа споразумение с най-голямата опозиционна сила - Национално-либералната партия, за подкрепа на новото правителство начело с лидера на либералите Лудовик Орбан.", "date": "2019.10.29", "title": "Румънски политик се гневи: Защо България е галена нежно по главата от ЕС?"}
{"url": "https://faktor.bg/bg/articles/ankara-turtsiya-ne-vizhda-neobhodimost-ot-nova-voenna-ofanziva-v-siriya", "text": "Турският посланик в Русия Мехмет Самсар заяви във вторник, че Турция не вижда необходимост от нова военна офанзива в северната част на Сирия. Говорейки пред \"Спутник\", Мехемт Самсар заяви, че \"Министерството на националната отбрана обяви на 23-ти октомври, че няма нужда да започне нова военна офанзива в района, където се провеждаше операцията \"Извор на мира\". Той добави, че все още не е решено как ще се осъществява съвместното патрулиране от страна на Турция и Русия и че това решение ще бъде резултат от преговори между военните ръководства на двете държави. Новината е факт, след като на 22-ри октомври Турция и Русия подписаха меморандум за разбирателство за сирийската безопасна зона, като договориха 150-часовото прекратяване на огъня, за да се улесни изтеглянето на кюрдските войски и на тяхното въоръжение от 30-километровата безопасна зона около границата между Турция и Сирия.", "date": "2019.10.29", "title": "Анкара: Турция не вижда необходимост от нова военна офанзива в Сирия"}
{"url": "https://faktor.bg/bg/articles/novini-balgariya-balgarskiyat-premier-stana-parviyat-chuzhdestranen-lider-udostoen-s-nagradata-fakla-na-svobodata", "text": "Министър-председателят Бойко Борисов бе отличен със специалната награда \"Факла на свободата\" на Националната коалиция в подкрепа на евразийското еврейство (НКПЕЕ). НКПЕЕ е американска неправителствена организация, чиято основна функция е подпомагане на евреите и еврейските общности в Източна Европа и Евразия, съобщиха от правителствената пресслужба.   Българският премиер стана първият чуждестранен лидер, удостоен с отличието, което до момента е било присъждано единствено на американски граждани с особено големи заслуги и лидерски качества в областта на международните отношения и правата на човека, в частност защита на еврейските общности в Източна Европа и страните от бившето съветско пространство.   До този момент наградата, която датира от 1991 г., е връчвана на представители на Конгреса и Сената на САЩ, на посланици и американски общественици за цялостния им принос и за заслуги в областта на предотвратяването и борбата с антисемитизма.   Министър-председателят Бойко Борисов получи наградата от председателя на Националната коалиция в подкрепа на евразийското еврейство Даниел Рубин, който е известен водещ защитник на еврейската общност. НКПЕЕ е сред най-добрите партньори на България в САЩ заедно с Американския еврейски комитет и “B’nai B’rith International”.   При удостояването с наградата премиерът Борисов отбеляза, че страната ни активно работи с българската и световната еврейска общност. \"Но това, което никога няма да забравим и предаваме на нашите деца, е спасяването на близо 50 000 евреи, живеещи в България, по времето на Втората световна война - безпрецедентен акт и проява на гражданска смелост на нашия народ, на Българската православна църква, на видни наши общественици и интелектуалци\", заяви министър-председателят Бойко Борисов пред Даниел Рубин.   Премиерът припомни, че по повод Националния ден на спасението на българските евреи и почитане паметта на жертвите на Холокоста на 10 март т. г. Столичната община и Организацията на евреите в България \"Шалом\" организираха шествие под надслов \"Заедно за България, заедно за Европа\". Към него се присъединиха високопоставени лидери на Световния еврейски конгрес, както и председателят на българското Народно събрание и министърът на външните работи.   \"Чрез шествието българското общество показа непримиримост към нетолерантността и речта на омразата, към ксенофобията и всички форми на расизъм\", посочи премиерът Борисов. По думите му нашият народ винаги се е противопоставял и ще продължи да се противопоставя на всички опити за антисемитски прояви.   На срещата на министър-председателя с представителите на Националната коалиция в подкрепа на евразийското еврейство присъстваха също посланикът на САЩ у нас Херо Мустафа и посланикът на Държавата Израел - Йорам Елрон.   В рамките на разговора премиерът Борисов очерта, че българското правителство последователно работи за конструктивно надграждане на установеното стратегическо партньорство със САЩ и за постигане на конкретни измерими резултати в ключови области. Такива сфери са сигурността и отбраната, контратероризмът, енергийната сигурност, правоприлагането, образованието и връзките между народите.   \"Основна цел на усилията ни за засилване на двустранното икономическо сътрудничество със САЩ е привличането на нови преки американски инвестиции\", изтъкна министър-председателят Бойко Борисов.   По време на срещата премиерът Борисов акцентира също, че България отдава дължимото голямо значение на отношенията си с Държавата Израел като политическият диалог между двете страни се развива непрекъснато във възходяща линия, в дух на взаимно доверие, сътрудничество и приятелство. \"А награди като днешната потвърждават, че както в миналото, така и в бъдещето оставаме силно свързани, за да посрещаме по-лесно световните предизвикателства\", посочи премиерът Борисов. Министър-председателят бе категоричен, че отличието \"Факла на свободата\" е награда за целия български народ.", "date": "2019.10.29", "title": "Българският премиер стана първият чуждестранен лидер, удостоен с наградата \"Факла на свободата\""}
{"url": "https://faktor.bg/bg/articles/novini-svyat-turtsiya-nyama-da-spre-spornite-sondazhi-v-izklyuchitelnata-ikonomicheska-zona-na-kipar", "text": "Турция няма да спре спорните сондажи в изключителната икономическа зона на Кипър, докато Никозия не включи кипърските турци във взимането на решенията за находищата на газ и нефт. Думите са на посланика на Турция в Атина Бурак Йозюгергин, който даде интервю за известния гръцки вестник \"Катимерини\", цитирано от Нова телевизия.  Сондажните кораби \"Фатих\" и \"Явуз\" и в момента провеждат проучвания край бреговете на Кипър, въпреки многократните призиви на международната общност действията да бъдат прекратени.  Йозюгергин твърди, че всъщност \"Фатих\" и \"Явуз\" са в континенталния шелф на Турция.  \"Окончателните морски граници в Източното Средиземноморие не могат да бъдат начертани, ако нямаме политическо споразумение\", казва турският дипломат. Йозюгергин нарича изключителната икономическа зона на Кипър \"едностранно определена от кипърските гърци и незаконна\". \"Кипърските турци също имат права върху природните богатства на острова\", казва посланикът.", "date": "2019.10.29", "title": "Турция няма да спре спорните сондажи в изключителната икономическа зона на Кипър"}
{"url": "https://faktor.bg/bg/articles/novoizbraniyat-kmet-na-obshtina-momchilgrad-e-zhena-razbira-se-ot-dps", "text": "Новоизбраният кмет на община Момчилград е жена, Илкнур Кязим от ДПС. Тя печели над 73 % от гласовете при обработени 94 % от протоколите.Втори по вот е кандидатът на ГЕРБ в община Момчилград Димитър Кадиев - 14.57 % подкрепа, съобщи БНР.", "date": "2019.10.29", "title": "Новоизбраният кмет на община Момчилград е жена. Разбира се, от ДПС"}
{"url": "https://faktor.bg/bg/articles/novini-svyat-razkriha-imenata-na-natsistkite-ucheni-sazdali-parvata-atomna-bomba-na-sssr", "text": "Държавната корпорация за атомна енергия \"Росатом\" публикува засекретени досега документи за шестима германски специалисти, участвали в разработването на атомно оръжие в нацистка Германия, които след войната участват в създаването на първата съветска атомна бомба. Архивните материали са публикувани в специален раздел на портала за история на \"Росатом\": сред тях са факсимилета на архивни документи, свързани с развитието на ядрената индустрия на СССР, както и \"анкети със специално предназначение“, които били попълнени от водещи немски учени. \"Росатом\" публикува анкетите, попълнени от шестима германски експерти, дошли в СССР - носителят на Нобелова награда Густав Херц, Николаус Риел, Манфред фон Ардене, Петер Тисен, Хайнц Позе и Роберт Депел. Във всеки въпросник било необходимо да се отговори на почти петдесет въпроса, включително за участието в разработването на научни проблеми, постигнатите резултати, както и за научни доклади, публикувани в чужбина, получени награди, членство в политически партии, изисквала се и подробна информация за роднините. Към края на Втората световна война Германия вече е с достатъчен научен потенциал да създаде своя собствена атомна бомба. Научните институти, ангажирани в ядрените разработки, функционират в големите германски градове. Те активно провеждат експериментална работа по ядрени реактори, разделяне на изотопи, проектиране на атомната бомба. През 1945 г., когато Червената армия навлиза в германска територия, по указание на съветското ръководство е извършено издирване на немски специалисти, работили по атомната бомба. Били претърсени местни изследователски центрове, занимаващи се с този въпрос. Също така било търсено промишлено и лабораторно оборудване. В края на войната някои от тези германски учени се озовават на територията, окупирана от съветските войски. Въз основа на анализа на състоянието на работа в Германия съветското ръководство решило да \"покани\" тези немски специалисти за участие в изпълнението на атомния проект в СССР. Общо над 300 германци, включително членове на техните семейства, \"доброволно\" отиват в Съветския съюз, за да работят по атомните въпроси. Други големи немски учени, начело със знаменития Вернер фон Браун, са в основата на ракетостроенето и на космическата програма на САЩ, където работят след разгрома на нацистка Германия във Втората световна война.", "date": "2019.10.29", "title": "Разкриха имената на нацистките учени, създали първата атомна бомба на СССР"}
{"url": "https://faktor.bg/bg/articles/novini-balgariya-feysbuk-za-ideyata-na-radan-za-balotazha-v-sofiya-ako-ne-e-izvrateno-chuvstvo-za-humor-e-totalno-izkukvane", "text": "Противоречивите коментари на евродепутата от „Демократична България” Радан Кънев за изборите в София предизвикаха бурни реакции в социалната мрежа. Първо Кънев обяви вчера, че няма как Мая Манолова да е новият кмет на София, оставяйки впечатлението, че подкрепя Фандъкова. Този пост във фейсбук му донесе много отрицателни реакции. Няколко часа по-късно Кънев  обясни , че се е изгубил в превода или просто не е разбран -  искал Манолова и Игнатов да се откажат от второто и третото място, за да отиде на балотаж Борис Бонев с Фандъкова. Така десницата можела да има свой кмет. Сложните схеми, които Радан Кънев начерта, отприщиха нова порция от  негативни коментари. В същото време лидерите на „Демократична България” запазиха публично мълчание, но източници от щаба им твърдят, че били скандализирани от неадекватните идеи на Кънев. Ето и някои от по-интересните реакции срещу нестандартните идеи на евродепутата: „Понеже ме питате на лични как гледам на идеята Манолова, а после и Игнатов да се откажат в полза на Бонев, който да свали Фандъкова на балотажа, единственият ми отговор е, че е очевидно, че бирата в Брюксел е или прекалено силна, или прокиснала...” „Това ли е Демократична България? Това ли е разбирането за нормална политика на десен евродепутат от групата на ЕНП? Наблюдавам как упованието на много \"градски демократи\" през последните дни е в Румен Радев и Мая Манолова!? Следващата стъпка логично е... коалиационно управление с БКП/БСП. Нали? Но лошото ми е, че помня... Помня, че между двата тура през 2011 същите, преструващи се на десни, със същите мотиви, не подкрепиха Росен Плевнелиев, а през 2016 гласуваха за Румен Радев. Вече и не си задавам въпроса, защо от 52% се докараха до 2%. На следващите избори и това ще им е много!” „Сори, но ако това не е извратено чувство за хумор, е тотално изкукване.” „Идеята на Радан Кънев е много добра. Мая Манолова е поставена в шах/мат ситуация. Ако откаже, лъсва лъжата й, че е за промяна. И става ясно, че се бори за победа на БСП, маскирана като независима. Великолепна идея на Радан!” „Да ти хрумне, че зад гърба на избирателите си можеш да договаряш кой как да остава или да се оттегля от избори, не само е обидно за хората, които са гласували доверие на своите избраници, но и издава манталитет на политическо брокерство - нещо, което дълбоко ме отвращава. На такива \"политици\" - никакво доверие.” „Радан предлага утопии, на които самият той надали вярва.” „На дребните партийни сметкаджии и техните агитки не им стана ясно, че Бонев получи сериозна подкрепа, именно защото хората не ги видяха до него и зад него! За тези политици, създадени в лабораториите на олигарсите, политиката е лабораторно упражнение, схема, договорка и трик, а избирателите са електорални единици, сортирани в агитки, които могат да се пренасочват по команда от партийните централи. Обидни са, както за кандидатите, така и за избирателите предложенията за оттеглянето на един кандидат в полза на друг, това е забранено дори и при провеждането на търгове, защото се смята за измама. Когато една партия стигне до там, да се крие зад граждански кандидати, това означава, че тя е изпаднала в пълна политическа и кадрова несъстоятелност. В такъв случай, най-доброто решение за защита на интереса на гражданите е тези партии да се саморазпуснат, но вместо това те се промъкват като освирепели вампири, жадни да впият зъби и да смучат свежа кръв от гражданските кандидатури, за да поддържат задгробното си съществувание.”", "date": "2019.10.29", "title": "Фейсбук за идеята на Радан за балотажа в София: Ако не е извратено чувство за хумор, е тотално изкукване"}
{"url": "https://faktor.bg/bg/articles/zoran-zaev-prespanskoto-sporazumenie-e-izlozheno-na-risk", "text": "ие. Премиерът на Северна Македония Зоран Заев предупреди, че решението да не се започнат преговори за присъединяване на страната към Европейския съюз може да изложи на риск Преспанското споразумение, тъй като то е свързано с процеса, съобщава електронното издание на гръцкия ежедневник Kathimerini. Говорейки пред гръцкото издание на Euronews, цитирано от вестника, Заев заяви, че някои основни членове на Преспанското споразумение, подписано с Гърция през лятото на 2018 г. за преодоляване на десетилетния спор за името, са свързани с напредъка на присъединяването на страната му към ЕС. „Някои членове ще бъдат замразени, защото не може да бъдат приложени. Ще се опитаме да ги приложим, но двата процеса са свързани помежду си“, обясни Заев, подчертавайки, че спорните положения в договора се отнасят главно до вътрешното използване на новото име на страната. Заев, който свика предсрочни избори за април догодина, след като кандидатурата на страната му за присъединяване към ЕС беше блокирана по-рано този месец, най-вече от Франция, заявиу, че членството в ЕС е единственият път за Северна Македония другите държави от Западните Балкани. „Нямаме алтернатива. Няма други предложения, които биха могли да послужат като алтернатива. Възможно е други такива да не ни гарантират демокрация, върховенство на закона и свобода. Ако светлината на звездите на знамето на Европейския съюз угасне, тук ще потънем в тъмнина. И може да се изгубим в този мрак”, цитира изданието думите на Заев. „Ако на радикализацията и възраждането на национализма се даде плодородна почва, това ще нанесе много щети на Балканите като цяло. А когато Балканите имат проблем, Европа има проблем“, добави премиерът на Северна Македония.", "date": "2019.10.29", "title": "Зоран Заев: Преспанското споразумение е изложено на риск"}
{"url": "https://faktor.bg/bg/articles/novini-svyat-sblasatsi-v-boliviya-nad-30-dushi-sa-raneni", "text": "Поддръжници и противници на президента Ево Моралес излязоха на улиците на Боливия осем дни след спорното му преизбиране, предаде \"Франс прес\". При последвалите сблъсъци в градовете Ла Пас, Санта Крус и Кочабамба бяха ранени над 30 души. Противниците на президента откликнаха на призива на победения либерален кандидат Карлос Меса да превземат столицата Ла Пас. След като Моралес предупреди, че опозицията готви \"държавен преврат\", се мобилизираха и много поддръжници на президента социалист, който управлява страната от 2006 година. Опозицията оспорва резултатите от последните избори, които Моралес спечели неочаквано на първия тур.", "date": "2019.10.29", "title": "Сблъсъци в Боливия, над 30 души са ранени"}
{"url": "https://faktor.bg/bg/articles/alfred-koh", "text": "Защо дори на  фона на икономическия упадък масови протести в Русия  едва ли са възможни, дали съвременното руско общество е готово обаче за масовите репресии, които предстоят... Защо войските на Путин няма да напуснат Сирия, докато той е жив? По тези теми говори в програмата \"На руски с немски акцент\" Алфред Кох,  руски бизнесмен, писател и политик. Той е съавтор на програмата за приватизация, либерал и активен противник на Кремъл „Във вътрешната политика Русия се измести към ново качество, въвежда се нов, по-твърд режим. Ние трябва да разберем мащаба на този преход\", смята той.", "date": "2019.10.29", "title": "Алфред Кох: Войските на Путин няма да напуснат Сирия, докато той е жив (ВИДЕО)"}
{"url": "https://faktor.bg/bg/articles/facebook-obmislya-da-skrie-broyacha-za-haresvaniya", "text": "Фейсбук обмисля да скрие брояча за харесванията на снимки и постове, за да не влияе това на самочувствието ни. Според социалната мрежа идеята е да се защитят потребителите от завистта на другите и да се намали самоцензурата. Instagram вече тества тази нова стратегия в 7 държави, включително Канада и Бразилия, като показва на публиката само няколко имена на общи приятели, които са харесали дадена публикация вместо общия брой. Идеята е да се предотврати тенденцията потребителите да се сравнят едни с други и евентуално да се чувства зле, ако публикациите им не получават достатъчен брой лайкове. \"Когато говорим за лайковете на Facebook можем да погледнем от различни гледни точки. Ще можем да редуцираме социалния стрес. Ако аз публикавам нещо и нямам достатъчно харесвания, в този момент ще се чувствам зле спрямо себе си, т.е. става дума за психичното ни здраве\", каза експертът по невербална комуникация Ина Иванова пред Нова ТВ.", "date": "2019.10.29", "title": "Експерт: Спирането на брояча \"лайкове\" във Фейсбук ще се отрази на психичното здраве на много хора"}
{"url": "https://faktor.bg/bg/articles/vss-iska-860-mln-lv", "text": "На извънредно заседание Пленумът на Висшия съдебен съвет ще разгледа държавния проектобюджет за 2020 година. По традиция план-сметката, предложена от кабинета, се разминава с поисканите от Висшия съдебен съвет средства. Този път разликата е 90 милиона лева, предава Канал 3.    За 2020 г. кадровият орган настоява бюджетът на правосъдната система да е в размер на почти 860 млн. лв., докато финансовото министерство е заложило едва 771 млн. лв. Разминавания има при бюджетите на всеки от органите на съдебната власт. При ВСС разликата е от над 12 млн. лв.   Още новини от страната ще намерите тук   Планираните бюджетни разходи за съдилищата в страната са в размер на почти 417 млн. лв., докато МФ предлага 378 млн. лв. За прокуратурата се изискват 319 млн. лв., от МФ дават 289 млн. лв. Съотношението се запазва и при бюджетите на ВКС и  ВАС.    Финансовото министерство е планирало бюджет за Министерството на правосъдието за 2020 г. в размер на 300 млн. лв., от които 287 млн. лв. са за текущи разходи. Тази сума покрива възнагражденията на надзирателите в затворите и на охраната на съдебната власт.    Основната причина за разминаването в проектобюджетите е желанието на ВСС да следва планираното увеличение на възнагражденията на магистратите и служителите в съдебната власт.   Очакванията са, че и тази година, след преговори между съдебната и изпълнителната власт, накрая ще се стигне до затваряне на ножицата в план-сметките. За сравнение - бюджетът за изтичащата 2019 г. на съдебната власт възлиза общо на 704 млн. лв.", "date": "2019.10.29", "title": "ВСС иска  860 млн. лв , 90 милиона не стигат"}
{"url": "https://faktor.bg/bg/articles/petak-13-razsledvane-na-voice-of-america-klouni-marihuana-i-ednoposochni-bileti", "text": "В четвъртък, 10 октомври, във федералния съд на щата Вирджиния бяха повдигнати обвинения на четирима американски граждани, трима от които родени в Съветския съюз и двама от които са свързани с личния адвокат на президента Доналд Тръмп Рудолф Джулиани. Лев Парнас, бизнесмен, роден в съветска Украйна, Игор Фруман от Беларус, Андрей Кукушкин и американецът Дейвид Корета, са обвинени в нарушения за законите за финансиране на предизборните кампании в САЩ. В съда обвиняемите бяха защитавани от адвокатите Том Зенл и Кевин Даунинг, които преди месеци защитаваха и бившия шеф на предизборната кампания на Доналд Тръмп Пол Манафорт. Парнас и Фруман са арестувани на летището, като и двамата са имали еднопосочни билети до Франкфурт и съдът твърди, че те са направили опит да се скрият от правосъдието. По информация на Wall Street Journal, два часа преди ареста Парнас и Фруман  са вечеряли с Рудолф Джулиани в хотел Trump във Вашингтон.  По-късно, в интервю за Fox News, Джулиани признава, че двамата са му помагали с логистика в събирането на доказателства срещу Хънтър Байдън и именно те са го свързали с бившите украински генерални прокурори Шокин и Луценко. Парнас и Фруман трябваше да дадат показания пред три комисии на американския Конгрес във връзка с разследването за импиъйчмънт на Доналд Тръмп, но както съобщи адвокатът им, те са отказали да сътрудничат. Изпратени са им призовки до 16 октомври да предоставят всички документи, имащи отношение към делото, свързано с Украйна и твърденията, че Доналд Тръмп е оказал натиск върху украинския президент Владимир Зеленски с цел да бъде дискредитиран конкурента му от Демократическата партия Джо Байдън, но и това не е изпълнено от обвиняемите. Както пише в съдебните документи, обвиняемите са влезли в сговор с цел \"превеждане на средства от чуждестранни източници на кандидати за държавна длъжност, за да получат влияние върху кандидатите\". Американското законодателство забранява на чужденци да финансират кандидати за федералната или местна власт, а на американските граждани - да правят подобни дарения от тяхно име. Обвиняемите са нарушили законите, като са направили вноски от името на компания, създадена специално с тази цел и чрез други лица, които са правили дарения от свое име. Лично Фруман, с помощта на Парнас, е надвишил установения от закона лимит за дарения на политически кампании. В обвинителния акт се казва, че от март 2018 година, Парнас и Фруман, започват да посещават събития, свързани с набиране на средства за политически кампании, преследвайки собствени финансови интереси и политическите интереси на най-малко един украински висш представител на администрацията, чието име не се споменава. За да скрият истинския източник на даренията, те създават дружество с ограничена отговорност Global Energy Producers, което уж се занимавало с търговия с втечнен газ. От името на тази компания са направени дарения от 325 хиляди долара на един от комитетите за набиране на средства и 15 хиляди долара - на друг. Компанията GEP, въпреки писмените декларации на Парнас и Фруман до Федералната комисия по изборите, не е имала никаква дейност, както и реални инвестиции. Американските медии идентифицираха единия от комитетите за набиране на средства, получил сумата от 325 000 долара, като America First Action, който поддържа кандидатите на Републиканската партия, като се оказва, че това е най-голямото дарение в него. По данни на следствието, те са дарили със стотици хиляди долари наричания \"Суперкомитет\", финансиращ избирателната кампания на Тръмп за предстоящите през 2020 президентски избори. Парнас и Фруман са посещавали Белия дом и имението на Тръмп Мар-а-Лаго във Флорида, където са се срещали с президента и сина му Доналд Тръмп-младши. Снимките си с Тръмп Парнас и Фруман публикуват в профилите си в социалните мрежи. В текста на обвинението се казва, че Парнас се е срещал с конгресмен, който е получил около 3 милиона долара от комитета, получил финансови дарения от руснаците и поискал от него да съдейства за отстраняването на тогавашния посланик на САЩ в Украйна Мари Йованович по молба на представители на украинските власти. От разследването на BuzzFeed News става ясно, че това е конгресменът Пит Сешънс, републиканец от Тексас. Впоследствие той действително изпраща писмо до държавния секретар Майк Помпео, в което настоява Йованович да бъде отстранена от длъжност, като я обвинява в \"неуважителни изказвания по адрес на действащата администрация\" (Йовович беше отзована преди няколко седмици от поста си в посолството в Киев). По-късно Сешънс губи изборите за Конгреса. \"Те търгуват с политическо влияние преследвайки не само собствените си финансови интереси, но и нарушават закона в интерес на представител на украинското правителство, който се е опитвал да постигне уволняването на посланика на САЩ в Украйна\", се казва в разследването. Парнас съпровождал Джулиани на срещата му със специалния представител на САЩ за Украйна Кърт Волкър. Руснаците са заподозрени и в опит да сменят ръководството на украинската компания \"Нафтогаз\", за да могат поставени от тях лица да сключват изгодни договори с компании, контролирани от съюзници на Тръмп. През юли 2018 година четиримата обвиняеми влизат в сговор за основаването на бизнес по разпространението на \"рекреационна марихуана\", който бил финансиран от чуждестранен гражданин и чрез който били заплащани лобистките им услуги.  При това те укрили името на инвеститора, както обяснил единият от обвиняемите - Андрей Кукушкин, \"заради руския му произход\". В началото на съвместната им дейност инвеститорът превел от чужбина 1 милион долара на сметката на компанията. Отчитайки се пред него, Парнас и Фруман му изпратили снимки на американски политици, които били \"привлекли\". След това руският инвеститор превел още 10 хиляди долара за дарения на политически кандидати. Както разказва Парнас в интервю за телевизия NPR, той се запознал с Джулиани преди две години, след което станали \"истински приятели\". Именно той, по думите на Парнас, започнал да търси връзка с бившия генерален прокурор на Украйна Виктор Шокин, който бил уволнен под натиска на бившия вицепрезидент на Обама Джо Байдън, заради разследване на компанията Burisma, в чиито съвет на директорите бил сина на Байдън - Хънтър. В края на 2018 година Джулиани, с помощта на Парнас и Фруман, започва да разследва това дело, свързвайки се със сегашни и бивши украински политици. През май Парнас и Фруман подават жалба в Генералната прокуратура на Украйна за заплахи от страна на украинския олигарх Игор Коломойски. Бизнесмените искали да им бъде изплатена компенсация за морални щети в размер на 200 000 000 гривни, след като в предаване по украинска телевизия  Коломойски ги наричат \"аферисти\" и се заканват \"да ги изкарат на светло\". По-късно, в друго интервю Коломойски ги нарича \"клоуни\", Парнас - \"нехранимайко и международен аферист\", а Фруман - \"негово приложение\". Той разказал, че двамата ходили при него в Израел и искали да организират среща на Джулиани с президента Владимир Зеленски. Коломойски отказал и предал кореспонденцията с организатора на срещата на адвокатите си в САЩ. Той твърди, че тя свидетелства за възможен сговор против Байдън, който би могъл да доведе до голям скандал не само в Украйна, но и в Америка\".", "date": "2019.10.29", "title": "Разследване на Voice of America: \"Клоуни\", марихуана и еднопосочни билети"}
{"url": "https://faktor.bg/bg/articles/obshtestvo-zakon-i-red-pogrom-v-kardzhaliyski-sela-razsledvat-vrazka-na-atakata-s-izborite", "text": "Погром и палежи в кърджалийското село Черноочене. Има изпочупени прозорци в няколко кметства в населени места от областта и опит да бъде опожарена сградата, в която се помещавала Общинската избирателна комисия. Във вторник сутрин в полицията е постъпил сигнал за разхвърляни по главната улица стотици автомобилни гуми. Направен е опит те да бъдат запалени. Спукани били и гумите на автобусите, с които се извозват децата от района към училища и детски градини. Според новия стар кмет на селото Айдън Осман погромът е свързан с местния вот. Той обвинява за случилото се своите политически опоненти. „Работим изцяло по версията за криминално деяние. Не бих правил изводи за политически нюанс. Ангажиран е целият полицейски ресурс за установяване на извършителите”, каза Атанас Илков, директор ОД на МВР – Кърджали. Започнали са няколко досъдебни производства за унищожаване и повреждане на чужда собственост, добави окръжният прокурор на Кърджали Желязко Стефанов. Иззети са записите от камерите на местата, на който е извършен погромът.", "date": "2019.10.29", "title": "Погром в кърджалийски села, разследват връзка на атаката с изборите"}
{"url": "https://faktor.bg/bg/articles/obshtestvo-zakon-i-red-povdignaha-obvinenie-na-toma-belev-za-nasazhdane-na-etnicheska-omraza", "text": "Новият общински съветник в София е с мярка „подписка” Новият общински съветник Тома Белев се сдоби с обвинение заради антисемитското му изказване във Facebook преди седмица, предаде Dariknews.bg. „Повдигнато му е обвинение за насаждане на омраза на етническа основа”, съобщи пред медията говорителят на Софийска градска прокуратура Зорница Таскова. „Взета е мярка „подписка”. Разследването тече”, допълни тя. По повод съмненията на негови привърженици в социалната мрежа, че разследването за антисемитизъм заради коментар в социалната мрежа било незаконно, прокурорката обясни, че това е несъстоятелно твърдение. По думите й става въпрос за общуване с широк кръг от потребители. На 23 октомври т.г. ЦИК му свали имунитета като кандидат в местните избори в столичната листа на „Демократична България” по искане на главния прокурор заради започване на разследване. Белев предизвика вълна от възмущение с пост в социалната мрежа, който гласеше, че „най-евтино са пътували евреите в конски вагони – напълно безплатно”. В писмо до премиера реагираха политически партии и еврейски организации у нас.", "date": "2019.10.29", "title": "Повдигнаха обвинение на Тома Белев за насаждане на етническа омраза"}
{"url": "https://faktor.bg/bg/articles/plamen-dimitrov-1", "text": "„България е малък потребител на газ с потребление от 3 млрд. куб. метра годишно, но е сериозен транзитьор на газ. България обаче няма да бъде газоразпределителен център“. Това посочи пред БНР Пламен Димитров от Българското геополитическо дружество. В предаването „Преди всички“ той обясни, че по сегашната инфраструктура на Трансбалканския газопровод се пренася руски газ, но Русия смята да преустанови този пренос през Украйна от 1 януари 2020 година и да доставя своя газ директно в Турция:  „Русия има договор за транзит, който изтича през 2030 година. Русия трябва да плаща за капацитета, който е резервирала в този газопровод. Тревогите на нашето правителство са, че може да се окаже, че този газопровод е безполезен. Затова се търсят алтернативи. Вариант е България да се включи в новата схема за пренос на газ към ЕС, която минава през Черно море и Турция, оттам руснаците искат да прекарат газа през България, Сърбия и да го изведат до Централна Европа“. Според Пламен Димитров счетоводните сметки за „Балкански поток“ са правени при условие за пълно натоварване, но е малко вероятно те да се изпълнят: „Ще се срещне възражението на Европейската комисия. Тя едва ли ще се съгласи 90% от капацитета на този тръбопровод да бъде зает от руски газ“. По думите на Димитров страната ни в краткосрочна и в средносрочна перспектива няма как да стане газоразпределителен център: „За съществуването на този газов хъб, за който се говори от поне четири години, трябва да има разнообразни източници на газ, които да го довеждат до България. Трябва да има добре развит ликвиден пазар и да има множество пазарни играчи. България има само един пазарен играч, има един източник на газ - от Русия. За първи път тази година беше внесен газ от Гърция, но в неголеми обеми. България няма опит в този вид бизнес, няма кадри, няма достатъчно голямо хранилище за такъв хъб“.", "date": "2019.10.29", "title": "Пламен Димитров:  България няма как да стане газоразпределителен център"}
{"url": "https://faktor.bg/bg/articles/novini-balgariya-liderat-na-bsp-sofiya-iska-v-efir-podkrepa-ot-demokratichna-balgariya-za-manolova", "text": "\"Вероятно ще имаме 15 общински съветници\", заяви пред бТВ лидерът на БСП-София Калоян Паргов. \"Някъде 12-13 съветници ще имаме, ще видим окончателно довечера\", каза и водачът на листата за общински съветници на \"Демократична България\" и бивш съдия Методи Лалов.  Лалов разпалено повтори на няколко пъти, че няма да има безпринципни договорки с други партии.  Той призова гласоподавателите да отидат да гласуват на балотажите за районни кметове в София. Паргов пък заяви, че изборите са успешни за БСП, защото от трета са станали втора политическа сила. Той обяви Мая Манолова за \"кандидата на промяната\", като каза и, че ако противник на Фандъкова бил Игнатов, сигурно БСП щяла да подкрепи него. \"Няма да има никакво връщане на никакви жестове – стига с тези жестове и уговорки, само публично. Не подкрепяме личности, само идеи от управленската ни програма\", подчерта Лалов, след като Паргов почна да изброява как БСП на предишните избори подкрепило десни за районни кметове и общински съветници в София.  Паргов на няколко пъти повтори, че \"компромисът е велико нещо\", но Лалов отговори, че безпринципният компромис е ужасно нещо, като посочи, че демократите не са готови на компромис с обществения интерес.  \"Значи не са готови за промяната\", разочарова се лидерът на БСП-София и заяви, че ДБ са като \"чугун\" и трябвало да бъдат \"по-отворени\".", "date": "2019.10.29", "title": "Лидерът на БСП-София иска в ефир подкрепа от \"Демократична България\" за Манолова"}
{"url": "https://faktor.bg/bg/articles/novini-svyat-nad-25-000-migranti-sa-bili-varnati-v-turtsiya-ot-gartsiya", "text": "Общо 25 404 мигранти са били върнати в Турция от Гърция в периода от януари до октомври на 2019 г., съобщи турското министерство на външните работи, цитирано от в. \"Хюриет дейли нюз\". По данни на министерството през 2018 г. от Гърция в Турция са били върнати 11 867 нелегални мигранти. Турция също така отправи призив към Гърция да спре да връща нелегални мигранти в Турция. Според Анкара действията на Гърция представляват и нарушение на международното право. Турция е приела около 3,6 милиона сирийски бежанци. Анкара досега е похарчила 40 милиарда евро за бежанците, сочат официални данни.", "date": "2019.10.29", "title": "Над 25 000 мигранти са били върнати в Турция от Гърция"}
{"url": "https://faktor.bg/bg/articles/boris-dzhonsan-1-1", "text": "Британският премиер Борис Джонсън ще търси нов път към предсрочни избори в страната. След като вчера той претърпя загуба в парламента на предишното си предложение за предсрочен вот, Джонсън обяви, че ще внесе нов законопроект за избори на 12 декември. Чрез тях той ще се опита да постигне мнозинство в британския парламент, което да одобри сделката за Brexit, напомня Нова телевизия. Лондон получи отсрочка от Европейския съюз до 31 януари да вземе решение за напускането. Ако такова бъде взето преди тази дата, то излизането на Великобритания може да се случи и по-рано.", "date": "2019.10.29", "title": "Борис Джонсън ще търси нов път към предсрочни избори"}
{"url": "https://faktor.bg/bg/articles/novini-svyat-v-germaniya-udalzhiha-otvaryaneto-na-dosietata-i-lustratsiyata-na-agentite-na-shtazi-do-2030-godina", "text": "Германският Бундестаг удължи разкриването на досиетата на бившето източногерманско Министерство на Държавна сигурност, известно повече като ЩАЗИ, до края на 2030 г., приемайки проектозакон на федералното правителство за девета поправка на Закона за документите на ЩАЗИ, съобщи българската Комисия по досиетата, цитирана от  . Приетите в края на месец септември 2019 г. от Германският Бундестаг предложени изменения осигуряват възможност за удължаване срока на валидност на Закона за документите на ЩАЗИ. Той урежда въпроса с провеждането на проверки на определени категории лица, включително на държавни служители и длъжностни лица на изборни позиции (лустрация, б.а.), за принадлежност към ЩАЗИ. Срокът на действащата в момента осма поправка на Закона от 2011 г. изтича на 31 декември 2019 г. С приемането на деветата поправка, срокът се удължава до 31 декември 2030 г. В разясненията на федералното правителство за необходимостта от удължаване срока на проверките, са посочени няколко важни аргументи: Достъпът до документите на ЩАЗИ, като постижение на мирната революция от 1989-1990 г., е от съществено значение за културата на анализ и осмисляне на диктатурата на Германската единна социалистическа партия (комунистическата партия в бившата ГДР, б.а.). Общият интерес към достъпа до документите продължава, както се вижда от големия брой искания за достъп до документите. Провеждането на проверки за принадлежност е от ключово значение за развитието на демократичните структури в периода след Обединението на Германия и за изграждането на доверие в почтеността на политически и социално изявените лица. Практиката показва, че общественото желание за провеждането на проверки остава трайно и ще продължи и в бъдеще. Това личи от значителния мащаб на отправяни искания за проверки, които продължават да водят до разкриване на извършени дейности в подкрепа на ЩАЗИ. Така напр. през 2016 г. са направени 1481 проверки; през 2017 г. - 806; през 2018 г. – 798. Предвид местните избори във федералните провинции Бранденбург, Саксония и Тюрингия, е установен значителен брой искания за проверки, но към настоящия момент не са посочени конкретни цифри. Продължава и общественият и политическият дебат по въпроса, предвид 30-годишнината от падането на Берлинската стена и Обединението на Германия. Много хора все още са засегнати от дългосрочните последици от репресиите. За да се засили доверието на гражданите в публичните институции и в лицата, които заемат видни политически и социални позиции, продължава необходимостта от прозрачност, предвид значението на анализа и осмислянето на комунистическата диктатурата. Броят на лицата, които подлежат на действително проверяване, постепенно ще намалее, например в резултат на пенсиониране; предвид минаването на времето и свързания с това спад в броя на лицата, които подлежат на проверка, съответно ще намаляват и разходите за реализирането на проверките. Германия е първата страна в Европа, която прие ефективен закон за отварянето на досиетата на комунистическата репресивна служба ЩАЗИ и налагането на лустрация на нейните сътрудници след Обединението на страната. С това законодателство е сформиран специален федерален орган за разкриването на документите и сътрудниците на ЩАЗИ. Първият ръководител на тази институция е пастор Йоаким Гаук, впоследствие президент (2012-2017) на Германия.", "date": "2019.10.29", "title": "В Германия удължиха отварянето на досиетата и лустрацията на агентите на ЩАЗИ до 2030 година"}
{"url": "https://faktor.bg/bg/articles/novini-svyat-bloomberg-otlaganeto-na-brekzit-izpravya-velikobritaniya-pred-oshte-po-golemi-zatrudneniya", "text": "Неуспехът на Борис Джонсън да изведе Великобритания от Европейския съюз (ЕС) на 31 октомври, както обеща, изправя страната му пред още по-големи затруднения догодина, пише Bloomberg. Дори в крайна сметка да успее да осъществи Brexit, британският премиер ще има по-малко пространство за маневри, тъй като ще бъде изправен пред позната дилема: Как да прекъсне търговските връзки с ЕС след 40-годишно членство в съюза, без да предизвика прекомерни трусове за британския бизнес и икономика. Решението за отлагане на излизането на Великобритания с три месеца означава, че страната ще има много малко време да договори споразумение за свободна търговия с ЕС до края на 2020 г., когато трябва да приключи преходният период за по-гладко оттегляне на Лондон. Според условията на сделката на Джонсън Великобритания ще трябва да реши през юни дали да поиска удължаване с максимум две години на преходния период. Ако Великобритания откаже да го направи, тя пак може да излезе от съюза без търговско споразумение, освен ако двете страни не постигнат такова само за шест месеца. Очертава се преговорите да бъдат едни от най-сложните в историята както на Великобритания, така и на ЕС, тъй като трябва да преформулират 50-годишна търговска политика. В миналото преговорите по търговските споразумения на ЕС са продължавали няколко години.  Преговорите между ЕС и Великобритания ще целят да запазят безмитната търговия отвъд Ламанша, като в същото време се съсредоточат върху далеч по-тежкия проблем – бъдещото привеждане на британските регулаторни стандарти в съответствие с тези на блока. Това е много чувствителен политически въпрос в ЕС заради повсеместните притеснения, че Великобритания ще се превърне в нерегулиран „Сингапур на Темза“, подбиващ европейските екологични, социални и други норми. Джонсън не направи нищо, за да успокои тези притеснения, като изключи от споразумението за оттегляне ангажиментите в тази област на предшественичката си и ги прехвърли в необвързващата Политическа декларация за бъдещите отношения между ЕС и Великобритания. Преговорите по споразумение за свободна търговия на ЕС с Лондон ще бъдат по-сложни по своя характер от тези за Brexit, тъй като ще включват не само дефанзивните интереси на оставащите 27 страни членки на съюза, но и офанзивните им цели. Те варират от желанието на Испания за достъп до британските риболовни води до интереса на Франция към пазарите за износ на млечни продукти. Подобно на 2-годишните преговори по сделката за Brexit 27-те страни членки на ЕС ще имат много лостове в разговорите за търговско споразумение, но Великобритания ще бъде лишена от лукса да разполага с време.", "date": "2019.10.29", "title": "Bloomberg: Отлагането на Брекзит изправя Великобритания пред още по-големи затруднения"}
{"url": "https://faktor.bg/bg/articles/georgi-iliev-schupi-rekorda-po-machove-v-balgariya", "text": "Футболистът на Локомотив (Пловдив) Георги Илиев излезе като титуляр с капитанската лента срещу Черно море в мача от 14-ия кръг на Първа лига. По този начин 38-годишният варненец стана играчът с най-много мачове в България в елитната дивизия. Илиев записа днес мач под номер 455 и така подобри рекорда на Марин Бакалов, поставен през 1999 година. Ветеранът е изиграл 318 срещи за Черно море, 80 за Локомотив (Пловдив) и 56 с екипа на ЦСКА. Полузащитникът беше почетен на церемония преди срещата от самия Бакалов, легендата на \"черно-белите\" Хрсто Бонев и спортният директор Георги Иванов-Гонзо. Феновете на отбора пък му подариха торта с надпис \"455\".", "date": "2019.10.29", "title": "Георги Илиев счупи рекорда по мачове в България"}
{"url": "https://faktor.bg/bg/articles/uefa-ni-udari-s-tezhka-globa-za-rasizam", "text": "УЕФА ни наказа с 85 000 евро глоба и затворени изцяло трибуни за европейската квалификация срещу Чехия. Мачът е на култовата за родния футбол дата 17-ти ноември, но за съжаление ще мине в изключително тъжната атмосфера, без да има публика. Следващият мач за родните национали също ще се играе пред празни трибуни. Това решение взе Дисциплинарната комисия на централата на днешното си заседание, съобщи сайтът Gong.bg. 75 000 евро е санкцията за проявите на расова и друга дискриминация по време на мача с Англия (0:6) на 14 октомври, а 10 000 евро са заради освиркване на химна на гостите. Шестима задържани за расисткия скандал (ОБНОВЕНА) Същата санкция от 10 000 евро има и за Английската асоциация, тъй като гостуващите фенове също не уважиха \"Мила родино\" преди началото на двубоя. БФС получи и предупреждение за втори мач без публика, което влиза в сила автоматично при допускането на какъвто и да е инцидент при организацията на мача с Чехия. Ивелин Попов: Нямам обяснение защо се случи това на стадиона Очаква се родната централа да предприеме кампания за допускането на стадиона на деца до 14 г., което е позволено от УЕФА при такава санкция. За това ще помогне и сравнително удобният час на двубоя - 19 часа на 17 ноември. УЕФА повдигна обвинение на България след мача с Англия Глобата не е рекордна, но за това колко е сурова говори дори само фактът, че за свастиката, изорана в терена преди квалификацията Хърватия - Италия в Сплит преди 4 години, федерацията в Загреб беше глобена със 70 000 евро. Провинение, което в никакъв случай не е сравнимо с 20-ината фенове, които вдигаха ръце и викаха обиди на \"Васил Левски\" срещу англичаните.", "date": "2019.10.29", "title": "УЕФА ни наложи тежка глоба за расизъм"}
{"url": "https://faktor.bg/bg/articles/grigor-dimitrov-pobedi-yugo-yumber-v-parizh-i-e-na-1-16-final", "text": "Най-добрият български тенисист Григор Димитров стартира с прекрасна победа участието си на последния за него турнир през тази година. В мач от първия кръг на \"Мастърс\" 1000 в Париж, българинът се наложи над младия французин Юго Юмбер с 4-6, 6-1, 6-2 за 1 час и 38 минути. Утре Гришо ще има за съперник своя добър познайник Давид Гофен (Белгия). Припомняме, че само през 2017 г. двамата изиграха 5 мача на корта. Двубоят в сряда се очаква да започне около 16:00 часа.", "date": "2019.10.29", "title": "Григор Димитров победи Юго Юмбер в Париж, чака на 1/16-финал вечен съперник на корта"}
{"url": "https://faktor.bg/bg/articles/verzhiniya-velcheva", "text": "Вержиния Велчева, бивш депутат от ВНС, написа в профила си във \"Фейсбук\": Няколко бързи извода от резултатите: 1. Вижте резултатите в реални гласове - така по-осезаемо ще усетите за каква квази-представителност става дума. 2. Добре е да се направи анализ на гласовете “не подкрепям никого”, които нарастват. Тези хора не са апатични, те са си направили труда да отидат и да гласуват и нещо казват. 3. Да, на много от нас ни се искаше да има някаква по-съществена промяна. Но ако сме честни трябва да признаем, че резултатите са логични и бяха предвидими. 4. Специален анализ трябва за това къде и защо гласовете на хора, които са политически съмишленици бяха разпръснати поради непреодолимо лично и политическо его. 5. За ДБ - много са проблемите, които пречат за един по-добър резултат, но един от главните е очевидната лидерска криза (нищо лично към Атанасов и Иванов). Политиката бързо изхабява и трябват нови лица с нов хъс и лична мотивираност. И поне малко харизма. Има ги. И хората ги разпознават. В последствие някои могат да се окажат разочарование, но в момента има нужда от тяхната енергия и амбиции. Мога да го обясня с имена, но ще стане много дълго. 6. Глупаво и политически недалновидно е да се обвиняват други, че резултатът не е по-голям. Особено ме притеснява озлоблението, което дори не е благовидно прикрито в много от коментарите. Избирателите са такива, каквито са. Не някой друг е виновен, че те са гласували така или не са гласували. Главният въпрос е какво да се направи така, че следващия път да им се предложат по-убедителни кандидати и листи и тези, които не гласуваха да видят смисъл да го направят. P.S. Сериозно предизвикателство е осигуряването на подкрепа в София на кандидатите за районни кметове, които са на балотаж, особено при очакваното неучастие на повечето привърженици във втория тур на изборите за кмет на София.", "date": "2019.10.29", "title": "Вержиния Велчева: Има очевидна лидерска криза в \"Демократична България\", трябва и поне малко харизма"}
{"url": "https://faktor.bg/bg/articles/novini-svyat-politico-donald-tramp-shte-bade-obvinen-v-podkopavane-na-natsionalnata-sigurnost", "text": "Членът на Съвета за национална сигурност на САЩ Александър Уиндман възнамерява да обвини Доналд Тръмп в Конгреса в подкопаване на националната сигурност.  Уиндман е бил сред онези, които са слушали телефонния разговор през юли между американския президент Доналд Тръмп и неговия украински колега Владимир Зеленски, съобщава Politico.  Изданието подчертава, че разполага с писмените показания на представителя на администрацията във Вашингтон.  При телефонният разговор между двамата лидери Тръмп използвал натиск, за да започне разследване срещу сина на Джо Байдън в Украйна, в замяна на финансова помощ от САЩ.  Информацията за това беше използвана от демократите като основание за импийчмънт, разследването по която вече е в ход.  Александър Уиндман ще бъде първият служител на Белия дом, който присъства на изслушванията като част от процеса на импийчмънт срещу Тръмп. На 8 октомври Белият дом уведоми демократите в Конгреса, че няма да сътрудничи с тях по този въпрос.  \"Бях притеснен от призива. Не мислех, че е уместно да изисквам от чуждо правителство да разследва американски гражданин и се притеснявах от последиците за подкрепата за Украйна от страна на американското правителство да подкрепи Украйна\", се казва в текста, публикуван от Politico, подготвен от Уиндман. Според него началото на разследване в Киев срещу сина на бившия вицепрезидент на САЩ Джо Байдън, ще доведе до противоречия между двете партии в САЩ по въпроса за Украйна.  Байдън е най-вероятният съперник на Тръмп от Демократическата партия на предстоящите президентски избори през ноември 2020 г.  Това ще лиши Киев от подкрепа от двете партии, с която се полза до този момент.  „Всичко това би подкопало националната сигурност на САЩ“, казва Уиндман в своите показания. \"След приключването на разговора изразих притесненията си към главния съветник на Съвета за националната сигурност\", заявява още служителят на Белия дом, цитиран от Агенция \"Фокус\".", "date": "2019.10.29", "title": "Politico: Доналд Тръмп ще бъде обвинен в подкопаване на националната сигурност"}
{"url": "https://faktor.bg/bg/articles/novini-svyat-zemetresenie-e-registrirano-rano-tazi-sutrin-v-rayona-na-vrancha", "text": "Земетресение е регистрирано рано тази сутрин в района на Вранча, сочи справка на сайта на Националния институт по геофизика, геодезия и география (НИГГГ) към Българската академия на науките (БАН).  Магнитудът на труса е бил 2.8 по Рихтер. Трусът е регистриран в 4.32 часа.", "date": "2019.10.29", "title": "Земетресение е регистрирано рано тази сутрин в района на Вранча"}
{"url": "https://faktor.bg/bg/articles/itso-hazarta", "text": "Рапърът Ицо Хазарта, известен със своите десни политически пристрастия, излезе с остро послание към \"Демократична България\", след като беше силно критикуван в социалните мрежи, че пял в Самоков на предизборно събитие на ГЕРБ.    Веднага, след като се разбра, че миналия четвъртък лицето на \"Ъпсурт\" изнесъл концерт на закриването на кампанията на управляващата партия в Самоков и последва лавина от коментари, че се е продал за пари, той се извини във Фейсбук.    \"През последните месеци отказах десетки предложения за предизборни концерти от кого ли не - управляващи, бивши управляващи и кандидати за такива. Причината е една - не намирам между тях никого, когото да харесвам или да подкрепя. Пак тези същите ми предлагаха и да ставам общински съветник. Пак отказах. Последният ни концерт в Самоков беше преди десетина години.    Миналата седмица от една рекламна агенция се обадиха с предложение - казаха ми така: \"Направихме проучване между младите хора в Самоков с цел да разберем кой изпълнител биха искали да видят на живо на 24 октомври. Отговорът на повечето от тях беше - Ицо Хазарта. Съгласен ли си да изпееш няколко песни на площада?\" Отвърнах: \"Да, но при условие, че няма да агитирам за никого и няма да бъда спряган като симпатизант на каквато и да е политическа идея.\" Съгласиха се, отидох, пях, благодарих на хората и си тръгнах. Бих искал да поднеса моите извинения към всеки, почувствал се разочарован от моето решение да пея в един - единствен концерт, па макар и без да правя каквато и да е агитация на него\", заяви хип-хоп изпълнителят в профила си в социалната мрежа.       Бих искал да призная своята вина за загубата на арх. Игнатов. Въпреки несъмненото обаяние на лидерите Христо Иванов и генерал Атанасов, ключова роля в отлива на гласове изигра моят концерт в Самоков пред транспарант на ГЕРБ.", "date": "2019.10.29", "title": "Ицо Хазарта: Въпреки несъмненото обаяние на лидерите Христо Иванов и генерал Атанасов, ключова роля в отлива на гласове изигра моят концерт в Самоков"}
{"url": "https://faktor.bg/bg/articles/novini-svyat-rusiya-pecheli-ot-vanshnopoliticheskiya-haos-na-tramp", "text": "В римско време съдиите биха попитали: cui bono - кой има полза?  На въпроса за хаотичната външна политика на Доналд Тръмп, отговорът буди безпокойство. Най-големият победител от доктрината му „Америка на първо място“ е Русия, а не САЩ. Самият критерий на Тръмп дава лоши резултати. Трудно е да се прецени дали той е направил Америка отново велика. Но определено му липсват конкретни цели, пише Едуард Лус за Financial Times, цитиран от \"Инвестор\". Търговският дефицит на Америка с Китай миналата година беше с една пета по-голям, отколкото през последната година на Барак Обама. Дефицитът в търговията със света през миналата година беше със 148 млрд. долара по-голям от този за 2016 г. Междувременно разходите за отбрана на Германия са напът да спаднат, докато делът на Америка в бюджета на НАТО е непроменен на ниво от 69%. Такива резултати не дават много основания за хвалба. Същото се отнася и за дипломатическите пробиви, които Тръмп се опитва да осъществи. Най-големите са ядрена сделка със Северна Корея на Ким Чен Ун, ново иранско споразумение, което да замести постигнатото от Обама, и „сделката на века“ между Израел и палестинците. Всеки от тях е в застой.  Северна Корея заяви, че ще възобнови ракетните изпитания с далечен обсег на действие, ако САЩ не отменят санкциите срещу Пхенян до края на годината. Тръмп ще бъде силно притиснат да се изправи срещу диктатор, с когото си размени „любовни писма”. Иран не показва признаци да се поддава на американските санкции. Президентът Хасан Рухани отхвърли опитите за уреждане на среща. По същия начин първите усилия за предизвикване на регионален интерес към арабско-израелска сделка пропаднаха в Бахрейн тази година. По оценките на Тръмп - и както той декларира пред Общото събрание на ООН - неговото президентство е най-успешното в историята на САЩ. Това със сигурност е вярно от гледна точка на Русия. Двете текущи кризи на Тръмп - последиците от изтеглянето на американските войски от Сирия и процедурата по импийчмънт срещу него - са подарък за Москва. Трудно е да си представим по-добър пиар ефект за Владимир Путин от внезапното изтегляне на Америка от Северна Сирия. Руските телевизионни камери се фокусираха върху знаците за \"авариен изход\" и недоядената храна в евакуираните американски бази. Кюрдите, най-лоялният регионален съюзник на Америка, бързо прехвърлиха предаността си към Русия. Башар Асад вече може да бетонира контрола си над Сирия, докато Турция се приближава към Русия (и по-близо до напускането на НАТО). В шахматни термини Тръмп току-що отстъпи на Путин офицер. Кюрдите са просто пешки. Битката на Тръмп срещу импийчмънта е просто политическа криза в САЩ, но е екзистенциална за Украйна. Бившата съветска република не е първата мисъл във Вашингтон, но е на челно място в руските умове. Седмица след избухването на \"Украйнагейт\" украинският президент Володимир Зеленски отстъпи пред провеждането на избори в Донбас, източният регион на страната, който гъмжи от руски прокси сили. Досега Украйна се съпротивляваше на този ход, като твърдеше, че не може да има свободни избори без изтегляне на Русия. Отстъплението опетни тъкмо започналото президентство на Зеленски и навреди на шансовете на Украйна да съществува независимо. И все пак Тръмп остави Киев без особен избор. Украйна граничи с Русия. Тя може да се противопостави само с помощта на Америка. В руските очи Украйна е далеч по-голяма шахматна фигура от Сирия. И двете събития се състояха през последните седмици. Като цяло президентството на Тръмп е колосален напредък за Русия. През август той каза, че Москва трябва да бъде приета отново в Г-7. Русия беше изгонена през 2014 г., след като анексира Крим. Най-ценната печалба от анексията е стратегическа, а не географска. При Тръмп САЩ изглежда като голяма сила, която вече не претендира за изключителност. Както Уилям Бърнс, бивш високопоставен американски дипломат и ръководител на фондацията Карнеги, написа наскоро:  „Тръмп потвърди отколешното убеждение на Путин - споделяно от автократите по целия свят - че американците са си користолюбиви и погълнати от себе си, като само лицемерничат. Тръмп просто престана да се преструва. Много американци са убедени, че Путин държи компромат срещу Тръмп. Това е възможно. То дава обяснение за неамериканската външна политика на президента. Това е и най-успокояващата теория. Алтернативата е безсънието. Вместо да претърпи отклонение, което може да бъде коригирано с отстраняването на Тръмп, Америка се превръща в нормална голяма сила. Което и обяснение да е вярно, Русия с радост се възползва.", "date": "2019.10.29", "title": "Русия печели от външнополитическия хаос на Тръмп"}
{"url": "https://faktor.bg/bg/articles/folksvagen-mozhe-da-reshi-da-proizvezhda-modela-pasat-v-slovakiya-vmesto-v-turtsiya", "text": "Германският концерн \"Фолксваген\" (Volkswagen) замрази плановете за завод за 1.3 млрд. евро (1.4 млрд. долара) в Турция, но все пак скоро трябва да реши къде да построи новите съоръжения за производство на средноголеми автомобили, пише специализираното издание \"Отъмотив нюз Юръп\". Компанията може да реши в бъдеще да произвежда модела \"Пасат\" (Passat) в Словакия вместо в Турция, посочват източници. Надзорният съвет на \"Фолксваген\" трябва да се събере тази седмица, за да реши дали да продължи с планираната инвестиция. Концернът замрази плановете за вложенията в Турция на фона на международните критики срещу военната операция, която турската армия започна в Сирия, припомня изданието. Решението трябва да бъде взето бързо, тъй като автомобилостроителят иска заводът да заработи до октомври 2022 година, когато дейността в германския град Емден, където в момента се произвежда \"Пасат\", ще се пренасочи към изцяло електрически коли. Сред решенията, които се обсъждат, е производството на средноголемия модел да бъде прехвърлено към огромния завод на концерна в Братислава, Словакия, посочват източници пред изданието \"Аутомобилвохе\". Моделите, произвеждани в словашкия завод, включват \"Туарег\" (Touareg) и Ауди Кю 7 (Audi Q7), автомобили с висока проходимост, компактните \"Фолскваген ъп\" (VW Up), \"Сеат Мии\" (Seat Mii) и \"Шкода Ситигоу\" (Skoda Citigo). Планира се производството на миниколите в завода постепенно да бъде спряно, тъй като този пазарен сегмент е в упадък, което ще освободи производствен капацитет. Словакия, е страната, в която се произвеждат най-много автомобили на глава от населението, а около 300 хил. души са ангажирани пряко или косвено в сектора.", "date": "2019.10.29", "title": "\"Фолксваген\" може да реши  да произвежда модела \"Пасат\" в Словакия вместо в Турция"}
{"url": "https://faktor.bg/bg/articles/dimitar-bechev-interkonektorat-s-gartsiya-shte-razdvizhi-pazara-tova-shte-e-ot-polza-za-potrebitelite", "text": "\"За да се говори за хъб трябва да имаме или собствен добив, или три източника на газ, връзки с всички съседни страни и място, в което да го съхраняваме\". Това заяви бившият депутат Йордан Караджов пред БТВ.  По думите му не е ясно каква ще е икономическата полза от този проект, а проблемът е, че в момента няма пазар на природен газ - всичко е държавно и монополизирано.  Според експерта ползата от газов хъб „Балкан\" ще е да се работи в посока създаване на пазар и борса у нас.  Според Димитър Бечев правилната посока е в либерализацията на пазара, по която се работи, но бавно. Според него на хората в България не е обяснен рискът от изграждането на газов хъб „Балкан\", който се поема чрез държавния бюджет. \"Интерконекторът с Гърция може би ще раздвижи пазара и това ще е от полза за потребителите\", допълни Дечев.", "date": "2019.10.29", "title": "Димитър Бечев: Интерконекторът с Гърция ще раздвижи пазара, това ще е от полза за потребителите"}
{"url": "https://faktor.bg/bg/articles/obshtestvo-zakon-i-red-chlen-na-vss-predupredi-magistrati-sa-pred-revolyutsiya-zaradi-zayavkite-za-obedinyavane-na-sadilishta", "text": "Съдиите в Гълъбово, Каварна и Балчик са пред революция, слушайки сега заявките за реформа на съдебната карта. Репликата отправи Красимир Шекерджиев на днешното заседание на Съдийската колегия, а поводът са идеи на негови колеги за закриване или обединяване на съдилища. Всичко тръгна от предложение за трансформиране на една бройка за огняр в шофьор, която да бъде прехвърлена от районния съд в Гълъбово в този в Стара Загора, съобщава \"ЛЕКС\". По този повод Боян Новански заяви, че съдът в Гълъбово е най-новият, той беше открит през 2007 г., а същевременно издръжката му не е малка. Същото важи и за районния съд в Раднево, където годишният бюджет е 700 000 лева. Новански каза, че Стара Загора е на малко над 30 км от него. Посочи, че съдилищата в Гълъбово и Раднево може да бъдат обединени с този в Стара Загора под някаква форма. И добави, че в района има населени места с около 50 жители и заради това трябва да се държи сметка на издръжката, защото в един момент съдебният бюджет може да достигне 1 млрд. лева, но системата няма да получи тези пари. Неясно как в дебата бяха замесени и съдилищата в Балчик и Каварна. Всъщност за тях от известно време се предлага да бъдат обединени. Окончателно решение по въпроса няма. Но в тази връзка Красимир Шекерджиев взе думата и каза: „Заседанията на Съдийската колегия са публични. Сигурен съм, че при тези заявки съдиите в Каварна, Балчик и Раднево са пред революция. Ако закрием Каварна и Балчик, на север от Варна няма да остане нито един районен  съд. Ако ще ги събираме, къде ще се ги съберем – в Балчик или Каварна. Каварна е най-северният съд, до Дуранкулак са 42 км. Създаваме напрежение“. В дебата отново беше поставен въпросът за това кога ще бъде готов проектът за изграждането на Единната информационна система за съдилищата, защото резултатите от него са важни за цялостна реформа на съдебната карта, а не да се прави на парче. След призиви за успокояване на дебата, кадровиците подкрепиха предложението за трансформиране на длъжността за огняр в такава за съдебен служител. Преди около месец Съдийската колегия реши да изпрати на екипа по проекта три модела за реформа на съдебната карта, който на свой ред трябва да разиграе отделните варианти и да ги внесе после в кадровия орган за обсъждане. Според първия ще се използва „механизмът на определяне на т.нар. териториални отделения на районните съдилища при умерена концентрация на съдебните райони и съответно евентуално преначертаване на границите на съдебните райони, като се съобразяват етапът на развитие и перспективите на електронното правосъдие“. Този модел ще засегне само районните съдилища. При обследване на този модел трябва да се анализират и предложенията на комисията по натовареност за обединяване и вливане на 72 районни съдилища в страната, но задължително при първоначално запазване на седалищата на обединените съдилища като отделни териториални поделения на единните районни съдилища. Вторият модел е по-радикален. Той е за структурна реформа на районните, окръжните и апелативните съдилища. Идеята е да се определят 28 единни първоинстанционни съдилища при запазване като цяло на седалищата на сегашните районни съдилища под формата на териториални поделения; седалищата на новите 28 първоинстанционни съдилища ще съвпадат с тези на сегашните окръжни съдилища; окръжните съдилища да бъдат с висока степен на концентрация – не повече от 10 на брой. Третият модел обхваща заповедните производства като има идея те да бъдат извадени от районните съдилища или най-малкото да се разпределят централизирано между всички по електронен път. Каквито и варианти да бъдат изработени, те ще бъдат обсъдени с магистратите преди да се предприема каквото и да било, реши още колегията преди месец.", "date": "2019.10.29", "title": "Член на ВСС предупреди: Магистрати са пред революция заради заявките за обединяване на съдилища"}
{"url": "https://faktor.bg/bg/articles/govoritelyat-na-vss-nov-izbor-na-glaven-prokuror-shte-ima-samo-ako-radev-ne-podpishe-ili-ne-preglasuvame-kandidaturata-mu", "text": "Ако президентът Румен Радев откаже да подпише указ за назначаването на Иван Гешев за главен прокурор, номинацията на настоящия заместник на Сотир Цацаров само ще бъде прегласувана. Това стана ясно от думите на представляващия Висшия съдебен съвет Бoян Maгдaлинчeв, според когото до откриване на нова процедура за избор на следващ Обвинител номер едно ще се стигне, само ако Гешев не събере минималните 17 гласа. Миналия четвъртък Иван Гешев беше избран с гласовете на 20 от съдебните кадровици, а от петък предложението е на бюрото на президента Румен Радев. В неделя той обяви, че ще вземе решението си - да подпише или не указа в обозрим срок и предупреди, че няма да го направи под натиск. Днес Магдалинчев увери, че Висшият съдебен съвет не yпpaжнявa ниĸaĸъв натиск върху държавния глава и  даже допусна, че „теоретично“ e възможно президентът да не се произнесе до 10 януари догодина, когато изтича мандатът на Сотир Цaцapoв, защото не e обвързан със срок. Боян Магдалинчев не се съгласи с коментара на Румен Радев, че премиерът Бойко Борисов може да влияе върху решенията на съдебния кадрови орган чрез парламентарната квота в него. Част от тази квота е и самият представляващ Висшия съдебен съвет.", "date": "2019.10.29", "title": "Говорителят на ВСС: Нов избор на главен прокурор ще има само ако Радев не подпише, или не прегласуваме Гешев"}
{"url": "https://faktor.bg/bg/articles/novini-balgariya-bez-sporazumenie-za-gazamezhdu-es-rusiya-i-ukrayna", "text": "Четвъртият кръг от преговорите за транзит на газ между ЕС, Русия и Украйна за следващата година завърши без конкретно споразумение, съобщи еврокомисарят за енергийния съюз Марош Шефчович. Договорена е била следваща тристранна среща на ниво министри през ноември. По думите на Шефчович, Русия е подчертала изключителното значение на това да се намери решение на арбитража в Стокхолм, където тя и Украйна все още имат нерешени спорове. Другите спорни въпроси, които Русия е изтъкнала, са антимонополните решения и потенциалния обем на директните доставки за Украйна.  И трите страни са изключили възможността да се стигне до спиране на доставките.", "date": "2019.10.29", "title": "Без споразумение за газа между ЕС, Русия и Украйна"}
{"url": "https://faktor.bg/bg/articles/novini-svyat-parvo-glasuvane-v-kongresa-za-razsledvaneto-po-impiychmant-na-tramp", "text": "Долната камара на Конгреса на САЩ ще гласува тази седмица официално за разследването по импийчмънт на президента Доналд Тръмп, предаде БТА като се позова на световните агенции. Председателката на Камарата на представителите Нанси Пелоси обяви гласуването по резолюцията, което ще е първото официално гласуване в Камарата по воденото от конгресмените от Демократическата партия разследване за импийчмънт. Резолюцията \"потвърждава вече текущото разследване, което в момента се провежда от нашите комисии\" с цел импийчмънт на президента, се казва в писмо на Пелоси до съпартийците й, цитирано от ДПА. Целта на тази процедура е да спре оплакванията на Тръмп и неговите съюзници, че процедурата е незаконна, несправедлива и несъответстваща на правото за справедлив процес, отбелязва АП. Въпреки решението представителите на Демократическата партия настояха, че не отстъпват пред натиска на републиканците. Пелоси отхвърли като неоснователен аргумента на Белия дом, че импийчмънта изисква потвърждаване чрез гласуване. Тръмп се позовава на липсата на решение на Камарата като основание да отказва да сътрудничи на разследването. Белият дом заяви снощи, че вече събраните от Камарата на представителите доказателства за \"напълно и необратимо незаконни\", защото са събрани в рамките на процедура, за която не е взето официално решение. С това Тръмп е бил лишен от правото си на справедлив процес, заяви прессекретарят на Белия дом Стефани Гришам", "date": "2019.10.29", "title": "Първо гласуване в конгреса за разследването по импийчмънт на Тръмп"}
{"url": "https://faktor.bg/bg/articles/novini-svyat-izticha-srokat-za-izteglyane-na-kyurdite-ot-30-kilometrovata-zona-v-siriya", "text": "Изтича срокът от 150 часа за изтеглянето на кюрдските милиции от Силите за защита на народа от Тел Рифат и Манбидж извън пределите на 30-километровата зона за сигурност в Северна Сирия. Срокът беше договорен миналата седмица в Сочи между президентите на Русия и Турция - Владимир Путин и Реджеп Ердоган. След като САЩ изтеглиха военните си от близкоизточната страна, Турция започна военната операция в района. Целта на офанзивата беше да се  изчисти граничната зона на Сирия от кюрдските милиции, които Анкара смята за терористчни. В този район Ердоган иска да създаде зона за сигурност, където да бъдат преместени сирийски бежанци, които сега се намират в Турция. Сили на САЩ се разполагат за гарантиране на сигурността на петролни полета в Източна Сирия след смъртта на лидера на \"Ислямска държава\" Абу Бакр ал Багдади, съобщи американският министър на отбраната Марк Еспър. Той уточни, че маневрите ще продължат, за да се гарантира, че групировката няма да получи достъп до петролните полета, както и такъв да нямат силите на Дамаск и Москва. Еспър добави, че руските и сирийски сили не са опитали да попречат на маневрите на американските части, отбелязват информационните агенции.", "date": "2019.10.29", "title": "Изтича срокът за изтегляне на кюрдите от 30-километровата зона в Сирия"}
{"url": "https://faktor.bg/bg/articles/povecheto-germantsi-iskat-turtsiya-da-bade-izklyuchena-ot-nato", "text": "Повечето германци искат Турция да бъде изключена от НАТО заради офанзивата на Анкара в Северна Сирия, предаде ДПА, цитирайки проучване на ЮГов. 58 на сто от запитаните са подкрепили изключването на Турция от организацията а 18 на сто са били против, показва проучването, извършено по поръчка на ДПА, цитира БТА.", "date": "2019.10.29", "title": "Повечето германци искат Турция да бъде изключена от НАТО"}
{"url": "https://faktor.bg/bg/articles/stoycho-stoychev-boris-bonev-e-po-smislen-kandidat-za-kmet-na-sofiya-ot-maya-manolova", "text": "Борис Бонев е по смислен кандидат за кмет на София от Мая Манолова, определено. Занимава се с темите на град София през последните две години.  Това заяви политологът Стойчо Стойчев пред Нова тв, коменирайки утопичната идея на Радан Кънев Мая Манолова да се откаже от балотажа в полза на Борис Бонев. \"Манолова мобилизира основно отрицателен вот - хора, които мразят ГЕРБ , Борисов, Фандъкова, ще гласуват за нея. При Бонев гласуването е главно положително. Той е положителен кандидат\", смята Стойчев. \"Радан Кънев е прав. Борис Бонев действително има по-добри шансове, отколкото Мая Манолова, ако е на балотаж. Би имал по-добър резултат. Много по-лесно един социалист би гласувал за Борис Бонев, отколкото един костовист за Мая Манолова. Борис Бонев е много по-смилаем за леви и десни, защото той самият се определя като млад човек с кауза и не е партийно обвързан\", заяви той, като предрече, че в София кампанията ще е спокойна.   В студиото беше и политолог от \"Тренд\" Атанас Стефанов: \"Ключовото за балотажа е, че Мая Манолова не възбужда наказателния вот. Хората не я припознават като носител на промяната\", каза Стефанов. \"В Пловдив битката също ще е интересна. Проучихме подробно въпроса с различните резултати, а именно, че Славчо Атанасов излезе втори, а през целия ден Дани Каназиева бе втора според екзитпола. Имало е злоумишлена намеса и вреда върху него\", каза Стефанов. Много хора не са отишли да гласуват на първи тур, но сега, като видят, че има опасност техният кандидат да загуби балотажа, ще стигнат до урните\", смята още Стойчев.    \"При балотажите вече има умора от кампаниите, не се знае кое поведение печелившо\", включи се Стойчев.", "date": "2019.10.29", "title": "Стойчо Стойчев: Борис Бонев е по-смислен кандидат за кмет на София от Мая Манолова"}
{"url": "https://faktor.bg/bg/articles/novini-balgariya-prodalzhava-gaseneto-na-pozharite-v-rila", "text": "Продължава гасенето на двата пожара в Рила. Цяла нощ екипи на пожарната останаха на местата на огнищата. Днес още един хеликоптера - Кугър ще се присъедини да помага за потушаването на стихията. Два дни в гасенето участва вертолет- Ми-17. Вчера огън обхвана над 100 декара борова гора над село Горно Краище в община Белица. Екипи на пожарната служба, служители на Югозападното държавно предприятие, както и десетки доброволци се включиха в гасенето. Другият пожар, който гори вече трети ден в Рила е над село Долно Осеново. Той обхвана около 550 дка и продължава да се разпространява към билото. Последната информация е, че е заграден е от три страни. До този момент няма опасност стихията да достигне до населените места.", "date": "2019.10.29", "title": "Продължава гасенето на пожарите в Рила"}
{"url": "https://faktor.bg/bg/articles/novini-balgariya-haralan-aleksandrov-rezultatite-ot-kmetskite-izbori-stabilizirat-upravlenieto", "text": "\"Очевидно е, че големите системни партии са в добра кондиция. ГЕРБ запазва водещата си позиция много категорично, много убедително. БСП прави много сериозна стъпка, като имаме предвид, че тя беше в нещо като будна кома и сега отново е на терена. ДПС, която мина през труден период отново много силно се връща, което в някакъв смисъл говори за нормализация на политическата система\", заяви пред БНТ социалният антрополог Харалан Александров. \"Тези избори затвърдиха резултатите от евроизборите\", коментира от своя страна социологът Цветозар Томов. \"ГЕРБ запазва водещата си позиция. БСП се завръщат след като бяха в будна кома и нокаут. Резултатът на патриотичните партии беше лош, но това е нормално предвид отношенията им последните месеци. На фона на това ВМРО имаха добри резултати\", каза още Александров и добави: \"Резултатите стабилизират управлението, но хората сигнализираха, че искат повече внимание и работа\".", "date": "2019.10.29", "title": "Харалан Александров: Резултатите от кметските избори стабилизират управлението"}
{"url": "https://faktor.bg/bg/articles/tsik-1-1", "text": "Очакваме всеки момент 100% от гласовете в София да бъдат приети. За момента се обработват и данните за общинските съветници. Трябва да се изчистят грешките, ако има такива. Това заяви говорителят на ЦИК Александър Андреев в сутрешния блок на БНТ. \"Българският избирател вече е запознат и свободно използва преференциите\", каза още той. \"Избирателната активност към момента е около 50%. Запазва се тенденцията за висока избирателна активност. Това са най-сложните избори. Имаше грешки, но всички свършиха добра работа. Трябва да дадем висока оценка на работата на ЦИК и на изборната администрация\", допълни Андреев. \"Нямаше сериозни нарушения на изборите.Общият брой жалби и сигнали са 260\", разкри говорителят на ЦИК. \"На балотажа бюлетините ще бъдат по-къси - нека хората да ги сгъват добре, за да не се разкрие техния глас\", завърши Александър Андреев.", "date": "2019.10.29", "title": "ЦИК: Запазва се тенденцията за висока избирателна активност"}
{"url": "https://faktor.bg/bg/articles/tramp-deklasifitsirahme-snimkata-na-chudesnoto-kuche-koeto-svarshi-takava-prekrasna-rabota-pri-ubivaneto-na-lidera-na-idil", "text": "Доналд Тръмп публикува снимка на кучето, помагало на американските спецчасти в нападението, при което беше ликвидиран лидерът на ИДИЛ Абу Бакр ал Багдади.", "date": "2019.10.29", "title": "Тръмп: Декласифицирахме снимката на чудесното куче, което свърши такава прекрасна работа при убиването на лидера на ИДИЛ"}
{"url": "https://faktor.bg/bg/articles/novini-balgariya-vremeto-shte-e-predimno-slanchevo-1-1", "text": "Времето ще е предимно слънчево. Ще има временни увеличения на облачността - предимно висока. Максималните температури ще са между 18 и 23 градуса. През нощта срещу сряда облачността в Северна България ще се увеличи, но ще се задържи почти без валеж. Атмосферното налягане ще е малко по-ниско от средното за месеца.", "date": "2019.10.29", "title": "Времето ще е предимно слънчево"}
{"url": "https://faktor.bg/bg/articles/tsik-obyavyava-dnes-okonchatelnite-rezultati-ot-parviya-tur-na-mestnite-izbori", "text": "До края на днешния ден се очаква да са ясни окончателните резултати от първия тур на местните избори. От общинските избирателни комисии ще обявят решения за кандидатите и за предстоящия на трети ноември  балотаж. Очаква се в неделя в 18 областни града да има втори тур.  Междинни данни сочат, че избирателната активност на първия тур е близо 51 процента.  Вече 125 ОИК са си предали протоколите в ЦИК. Поне в 9 областни града най-вероятно ще има избран кмет още на първия тур, показват данните от обработката на протоколите. Градовете, в които в неделя няма да има втори тур, са Враца - Калин Каменов, Монтана - Златко Живков, Стара Загора - Живко Тодоров, Бургас - Димитър Николов, Велико Търново - Даниел Панов, Габрово - Таня Христова, Кюстендил - Петър Паунов, Кърджали - Хасан Азис, Хасково - Станислав Дечев. ", "date": "2019.10.29", "title": "ЦИК обявява днес окончателните резултати от първия тур на местните избори"}
