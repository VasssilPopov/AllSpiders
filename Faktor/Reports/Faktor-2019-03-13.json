{"url": "https://www.faktor.bg/bg/articles/zam-obrazovatelen-ministar-balgariya-ne-e-sazdadena-prez-681-g-datata-e-reshenie-na-bkp", "text": "”Българската държава е създадена през 632 г., когато Кубрат се връща от Константинопол в земите на днешна Украйна, повежда движение за освобождение на българите от аварско владичество и създава държава”, заяви заместник-министърът на образованието Петър Николов-Зиков по Нова телевизия. Според него като година на основаване на държавата ни в учебниците е вписана 681-ва, защото така решила властта по време на комунистическия режим. Сега трябвало да се започне обществен дебат по темата. ”Българската държава е създадена през 632 г., когато Кубрат се връща от Константинопол в земите на днешна Украйна, повежда движение за освобождение на българите от аварско владичество и създава държава”, заяви заместник-министърът на образованието Петър Николов-Зиков по Нова телевизия. Според него като година на основаване на държавата ни в учебниците е вписана 681-ва, защото така решила властта по време на комунистическия режим. Сега трябвало да се започне обществен дебат по темата.", "date": "2019.03.13", "title": "Зам.-образователният министър Зиков: България не е създадена през 681 г., годината е решение на БКП"}
{"url": "https://www.faktor.bg/bg/articles/boyko-borisov-pristigna-v-azerbaydzhan-kadeto-shte-uchastva-v-sedmiya-globalen-bakinski-forum", "text": "Министър-председателят Бойко Борисов пристигна в Азербайджан, където ще участва в Седмия глобален бакински форум, съобщиха от правителствената информационна служба. По време на посещението си в Баку премиерът Борисов ще се срещне с президента на Азербайджан Илхам Алиев. Основна тема на разговорите ще бъде енергетиката. България разглежда Азербайджан като основен източник за диверсификация на доставките на природен газ с цел повишаване на енергийната сигурност на страната ни и в региона на Югоизточна и Централна Европа.  Втората важна тема, която ще дискутират премиерът Борисов и президентът Алиев, е възможността за участие на Азербайджан в хъба „Балкан“. Отчитайки стратегическото енергийно партньорство между двете държави, българската страна визира Азербайджан като един от източниците на газ за хъба „Балкан“ и предлага по-тясно сътрудничество по реализацията на този проект. Миналата година стартира предпроектно проучване на проекта за изграждане на регионалния газов разпределителен център „Балкан“, което е съфинансирано от ЕС.  По време на срещата си с президента Алиев, премиерът Борисов отново ще постави въпроса за включването на Азербайджан в газификацията на България за битови цели. Въпросът бе обсъждан в рамките на посещението на българския министър-председател в Баку през януари 2018 г.  Премиерът Борисов и президентът Алиев ще обсъдят още транспортната свързаност на България и Азербайджан, възползвайки се от геостратегическото разположение на нашите страни при изграждането на транспортна инфраструктура между Европа и Азия.", "date": "2019.03.13", "title": "Борисов пристигна в Азербайджан за Седмия глобален бакински форум"}
{"url": "https://www.faktor.bg/bg/articles/novini/svyat/ungariya-prodalzhava-da-publikuva-politicheski-reklami-sreshtu-es", "text": "Унгарските проправителствени медии продължиха днес да публикуват послания срещу ЕС въпреки вчерашното обещание на правителствен представител, че кампанията ще бъде спряна по време на преговорите с Европейската народна партия, предаде БТА, цитирайки Ройтерс. Днес в няколко проправителствени вестника имаше антиевропейски реклами на цяла страница. Появиха се и държавната телевизия. Вчера началникът на кабинета на Орбан Гергей Гуяш, който е и заместник-председател на Фидес, заяви: \"Кампанията с билбордовете приключи; отсега нататък обществеността ще вижда билбордове, рекламиращи правителствения план за действие за защита на семейството\". Правителствените билбордове срещу председателя на Европейската комисия Жан-Клод Юнкер и американския милиардер от унгарски произход Джордж Сорос бяха сред поводите за недоволство, изразено от членове на ЕНП. Те поискаха партията на унгарския премиер Виктор Орбан Фидес да бъде изключена от ЕНП. Дванайсет от общо около 80 членуващи в ЕНП партии смятат, че Унгария е погазила ценностите на ЕНП толкова сериозно, че Фидес трябва да бъде изгонена, дори това да отслаби политическото семейство преди изборите за Европейски парламент. ЕК, която е в спор с Унгария и заради това, което смята за опасност за върховенството на закона, определи като измислица посланията в кампанията, че ЕК цели да залее Унгария с мигранти. Вчерашните преговори между Орбан и председателя на групата на ЕНП в Европейския парламент Манфред Вебер не разрешиха противоречията, което означава, че Фидес все още може да бъде изключена. Вебер поиска анти-ЕС и антиимиграционната кампания на Орбан да бъде спряна незабавно и окончателно - както и унгарският премиер да се извини пред членовете на ЕНП за риториката си и да бъде решен въпросът с Централноевропейския университет в Будапеща в полза на университета. Публикуваните днес реклами с лицата на Сорос и Юнкер и надпис: \"Имате право да знаете какво планира Брюксел\", са същите, които бяха поставени на билбордове в цялата страна. В рекламите срещу ЕС се говори и за предполагаеми действия, които ЕС щял да вземе, за да облекчи имиграцията - по-лесен достъп до визи или плащания в брой за имигрантите. ЕК определи това като \"теории на конспирацията\". Правителствен говорител заяви, че Унгария ще приключи кампанията на 15 март.", "date": "2019.03.13", "title": "Унгария продължава да публикува политически реклами срещу ЕС"}
{"url": "https://www.faktor.bg/bg/articles/novini/svyat/federalen-sadiya-v-sasht-osadi-pol-manafort-na-73-mesetsa-zatvor", "text": "Федерален съдия в САЩ осъди днес бившия шеф на президентската кампания на Доналд Тръмп Пол Манафорт на 73 месеца затвор по две обвинения в заговор, произтичащи от разследването на специален прокурор Робърт Мълър за ролята на Русия в американските президентски избори през 2016 г., предаде БТА, цитирайки Ройтерс. Окръжен съдия Ейми Бърман Джаксън заяви, че 30 от месеците ще текат едновременно с присъдата на Манафорт от миналата седмица по друго дело. Манафорт се извини за действията си и поиска снизходителност по време на заседанието, на което беше прочетена присъдата. \"Съжалявам за това, което съм направил и за всички действия, които ни доведоха днес тук\", каза той. Миналата седмица федерален съдия във Вирджиния осъди политическия консултант на Републиканската партия на 47 месеца затвор - неочаквано снизходителна присъда - за данъчни и банкови измами по отделно дело, свързано с разследването на Мълър.", "date": "2019.03.13", "title": "Федерален съдия в САЩ осъди Пол Манафорт на 73 месеца затвор"}
{"url": "https://www.faktor.bg/bg/articles/viena-za-deseta-poredna-godina-e-nay-dobriyat-grad-za-zhiveene", "text": "Виена и европейските градове остават за десета поредна година начело на класацията за най-добро качество на живот за 2019 година, сочи проучване на консултантската компания \"Мърсър\" (Mercer), цитирано от \"Франс прес\". София отново е на 116-о място от 231 града. В топ 10 след Виена се нареждат Цюрих, Мюнхен (на трето място заедно с Ванкувър в Канада и Окланд в Нова Зеландия), Дюселдорф (6-о място), Франкфурт (7), Копенхаген (8), Женева (9) и Базел (10). Париж е на 39-о място. Данните, използвани за класацията, предназначени за предприятията, които командироват служители, са анализирани между септември и ноември 2018 година и не отчитат движението на \"жълтите жилетки\" във Франция. Проучването за 2019 г. установява, че всички градове в САЩ са слезли в класацията освен Ню Йорк (44-то място), което се изкачва с едно стъпало благодарение на постоянния спад на престъпността. Резултатът е променен поради все по-обтегнатите икономически и търговски отношения с много страни и дори със съюзници на САЩ според проучването. Сред азиатските градове Сингапур е с най-добри позиции по отношение на качеството на живот, следван от Токио (49-а позиция) и още четири града в Япония. Двете столици с най-силно замърсяване на въздуха са Пекин и Делхи, които са класирани съответно на 12-о и 162-ро място. Най-накрая в класацията са градове в Африка и Близкия изток, където има сериозни проблеми със сигурността, подобно на Порт-о-Пренс, в Хаити (228-о място). Последен е Багдад (231-во място) въпреки значителните подобрения в сигурността и санитарните услуги. В Латинска Америка градът с най-добро качество на живот е Монтевидео (78), докато Каракас е слязъл с 48 стъпала до 202-ро място, тъй като стандартът на живот рязко е спаднал в резултат на политическата и икономическата нестабилност. Качеството на живот се определя от множество фактори - от достъп до обществен транспорт и нива на уличните задръствания до възможността за жилищно настаняване и обучение в международни училища и културен живот, обяснява Мърсър, цитирана от \"Ройтерс\".", "date": "2019.03.13", "title": "Виена отново е най-добрият град за живеене, София е в средата на класацията"}
{"url": "https://www.faktor.bg/bg/articles/feysbuk-i-instagram-se-srinaha-1", "text": "\"Фейсбук\" и \"Инстаграм\" се сринаха в Европа и САЩ, съобщават световни агенции. Според разпространяваната информация \"Фейсбук\" има проблеми повече от час. В социалната мрежа не могат да се публикуват постове. Единствената комуникация във Фейсбук е на лични съобщения. От социалната мрежа се извиняват за проблема и обещават скоро да го отстранят.  При опит за влизане в социалната мрежа от \"Фейсбук\" отбелязват, че не работи заради проблеми в системата и молят потребителите да пробват след няколко минути. Преди няколко часа имаше проблеми с услугите на Google Gmail и Drive в световен мащаб.", "date": "2019.03.13", "title": "Фейсбук и Инстаграм се сринаха"}
{"url": "https://www.faktor.bg/bg/articles/novini/svyat/strelba-v-brazilsko-uchilishte-ubiti-sa-nay-malko-osem-uchenitsi-i-direktorat", "text": "Най-малко осем деца, както и директорът на учебното заведение са убити след масова стрелба в бразилско училище. Инцидентът е станал в начално училище \"Раул Бразил\" в община Сузано. Двама тийнейджъри са извършителите на стрелбата, съобщава ВВС. От полицията съобщават, че тя е започнала около 9:30 ч. местно време, когато учениците са били в междучасие. Смята се, че ранените са поне 10 човека. Силите на реда заявиха, че нападателите са се самоубили след атаката. В училището е имало около 1000 ученици от началните и средните класове, които са на възраст между 6 г. и 16 г.", "date": "2019.03.13", "title": "Стрелба в бразилско училище - убити са най-малко осем ученици и директорът"}
{"url": "https://www.faktor.bg/bg/articles/radeva-pazi-ezika-s-lineyka-i-supa-ot-bukvi", "text": "Десислава Радева е патрон на състезанието \"Пазим езика си\" 2019. Съпругата на Румен Радев се включи в кампанията, в която ученици се записват, за да премерят сили по български език.  Рекламното клипче, което и самата Радева сподели във Фейсбука си, прилича по-скоро на реклама на фирма за болничен кетъринг. На линейка е нарисувана купичка със супа от букви. Асоциациите с болници и зарази се засилват в края на видеото, което приключва с изключително \"оригиналното\" предупреждение \"преди употреба, пишете на български\". Бързото темпо на дикторката напомня на досадните реклами за хапчета, в чийто край предупреждават да се четат листовките на илачи за стави, свежа памет и проблеми с простата.", "date": "2019.03.13", "title": "Радева се включи в кампания, \"пази\" езика с линейка и супа от букви (видео)"}
{"url": "https://www.faktor.bg/bg/articles/novini/balgariya/bsp-v-kardzhali-oproverga-manipulatsiite-na-aleksandar-simov-da-mahnat-stanishev-ot-evro-listite", "text": "Социалистите в Кърджали утвърдиха на своя общинска конференция вчера номинациите за евродепутати. От основните партийни организации са постъпили най-много номинации за шефа на ПЕС Сергей Станишев. Останалите 11 кандидати за европарламента, излъчени от родопския град, са Петър Корумбашев, Елена Йончева, Валери Жаблянов, проф. Румен Гечев, Деница Златева, Момчил Неков, Корнелия Нинова, Александър Симов, Крум Зарков, Янаки Стоилов, Георги Пирински. С това решение родопчани опровергаха депутата Александър Симов, който преди месец обяви, че ако Станишев е в листата, това ще донесе негатива и отлив на гласове за БСП. Нагласите в Кърджали са и своеобразен жълт картон за Корнелия Нинова. На 8 януари пред ТВ „Европа” Александър Симов казва: Моята лична позиция е, че Станишев не трябва да бъде в листата за евроизборите. Трябва  Дава пример с лидера Жозеф Дол, който е водач на ЕНП, но не е евродепутат, обяснявайки, че лидерството не трябва да се обвързва с депутатски пост. Затова въпрос на обмисляне е присъствието на Станишев в листата, казва Симов и разказва, че през последните месеци от БСП направили обиколки в страната, за да представя „Визия за България”. По време на тези срещи разбрал, че много хора подкрепят Станишев, защото е популярен, но усетил също така, че лидерът на ПЕС е успял да натрупа сериозна съпротива сред членската маса и много хора не приемат позициите му.   По определени въпроси не поставя ясни проблеми на масата. Много хора на различни места, дискутирайки по „Визия за България” през цялото време изразяваха едно негодувание срещу Станишев. Страх ме, ако Станишев присъства в листите, дали това негодувание няма да се прояви като нежелание на наши членове да гласуват на евровота, защото той е там, внушаваше тогава червеният депутат.  Само два месеца по-късно хората от Кърджали показаха, че тезите и внушенията на Симов са неверни и манипулативни. Най-големият парадокс е, че по някаква случайност Симов стана народен представител точно от кърджалийския многомандатен район. Оказва се обаче, че младият Хрушчов, както го наричат в БСП, не познава настроенията и нагласите на хората, които трябва да представлява в парламента. След като Станишев го оприличи на обикновен кариерист, който върви след победителите, Симов направи опит да се оправдае като всеки партиен страхливец, че думите му били предадени грешно (виж   след осмата минута, какво точно е казало червеното слънце, б.р.) В БСП обаче всички знаят, че амбициозният другар просто е изпълнявал поръчка на Нинова, опитвайки се да отстрелят Станишев от листите. Показателна оценка за депутата Симов е и фактът, че хората в Кърджали го поставят доста снизходително - едва на осма позиция в листата.", "date": "2019.03.13", "title": "БСП в Кърджали опроверга манипулациите на Александър Симов – да махнат Станишев от евролистите"}
{"url": "https://www.faktor.bg/bg/articles/novini/balgariya/ts-tsvetanov-vsichko-svarzano-s-veroizpovedaniyata-e-chast-ot-natsionalnata-sigurnost-i-ako-nyakoy-ne-go-razbira-tova-e-problem", "text": "\"Ведяхме как реагират политическитех сили, обществото не реагира толкова агресивно\", заяви пред БНТ заместник-председателят на ГЕРБ и председател на ПГ на партията Цветан Цветанов по повод промяната на решението за опрощаване на дълговете на вероизповеданията. Той потвърди, че причината за отпускане на субсидиите, както и решението на държавата да опрости дълговете е било продиктувано от съображения за националната сигурност. Цветанов припомни, че БПЦ са настояли да не се ограничават възможностите за външни дарения, а държавата е направила компромис и е приела това. \"Това, което направихме е всички служители на вероизповеданията да получават заплатите си от държавата, а не отвън\", каза Цветанов. Той показа протокол 1998 година, от който става ясно, че при извършване на дарения Българската Дирекция по веоризповеданията е трябвало да съдейства за получаването им без мита и данъци, но тогава темата не е била коментирана. \"Когато преведем субсидията, тя не отива за заплати, а за изплащане на дълговете. Но видяхте, че БСП започна да спекулира с този въпрос и затова ще предложим да има разсрочване и тогава субсидията ще отиде за заплати и няма да има напрежение\", обясни Цветанов. \"Не съм се интересувал кое вероизповедание какъв дълг има. Темата за вероизповеданията не трябва да влиза в политически дебат\", коментира той. \"Всичко свързано с вероизповеданията е част от националната сигурност и ако някой не го разбира, това е проблем\", категоричен беше Цветанов. \"Оттук нататък всичко ще подлежи на контрол, защото получава средства от държавния бюджет\", обясни той. \"Видяхме, че тази амнистия създава определено напрежение, чухме и мнението на коалиционните си партньори и след разговори с Владислав Горанов взехме решението за разсрочването\", добави той. \"Ако сме правили компромис то това е компромис с всяка една религия, която има в България\", заяви Цветанов. \"Политиката в България и Европа е доста по-различна отпреди 10 години. Трябва да свикваме, че политическият живот ще бъде в многообразие от партии и искания. Компромис не е лоша дума, но той трябва да се прави в интерес на държавата\", каза още той.", "date": "2019.03.13", "title": "Ц. Цветанов: Всичко свързано с вероизповеданията е част от националната сигурност и ако някой не го разбира, това е проблем"}
{"url": "https://www.faktor.bg/bg/articles/uvolnyavat-loveshkiya-vazpitatel-za-brutalniya-boy-nad-uchenitsi", "text": "Възпитателят, участвал в побой в ловешкото ОУ \"Св. Св. Кирил и Методий\", ще бъде наказан с дисциплинарно уволнение, съобщи за БТА директорът на училището Валя Тодорова. От прокуратурата заявиха, че вероятно ще бъде образувано досъдебно производство по случая. Припомняме, че в социалните мрежи бе публикуван клип, на който се вижда как при опит да преустанови бой между две момичета от 7-ми клас 60-годишният възпитател Георги Димитров проявява насилие над едното от тях. Директорката на училището добави, че инцидентът е станал на 8 март в класната стая преди занималнята, около 14.00 часа. Клипът ѝ е бил показан едва вчера. Тя уточни, че едното дете - Барбара, е със специални образователни потребности, под грижите на ресурсен учител, който не е присъствал в момента на побоя. По думите на Тодорова детето и в други случаи е проявявало агресия. Тя добави, че предстоят наказания и за двете ученички, но определи действията на възпитателя като недопустими. Началникът на Регионалното управление на образованието в Ловеч Еленко Начев е разпоредил проверка, в която участват и представители на Община Ловеч. По думите му ще има наказателна отговорност и спрямо директорката на училището, която не е предприела навременни мерки.  \"Трябва да има непоносимост към тези прояви, не само от страна на учителите, но и на учениците. Това се е случило на 8 март, а става ясно сега, което е силно тревожно\", заяви Начев и добави, че е недопустимо учител по този начин да се отнася към ученик. Сигнализирано е и районното управление на МВР в Ловеч, като снощи възпитателят е бил задържан за 24 часа, но тази сутрин е бил освободен. От страна на Детска педагогическа стая в момента се извършват разговори с учениците.  Със случая е запозната и районната прокуратура в Ловеч. До края на деня ще стане ясно дали ще бъде образувано досъдебно производство, тъй като според заместник-районния прокурор Цецо Рабаджиев на клипа ясно се вижда, че има упражнено насилие.", "date": "2019.03.13", "title": "Уволняват дисциплинарно ловешкия възпитател за бруталния бой над ученици"}
{"url": "https://www.faktor.bg/bg/articles/traycho-traykov-da-investirash-v-aets-belene-e-kato-da-investirash-v-zhichen-telefon", "text": "Твърде малко вероятно е да се намерят инвеститори за АЕЦ „Белене“, защото няма начин проектът да бъде печеливш при пазарни условия. Въпросът е кой ще поеме загубата. Това каза бившият министър Трайчо Трайков в ефира на БТВ. „Ако се появи инвеститор,  ще трябва някой да покрие загубата или интересът няма да е икономически. Енергетиката се движи в съвсем нова посока. Няма начин този проект да печели в бъдеще. Това е все едно 90-а година да инвестирате във фиксиран телефон, когато започва интернетът и мобилната комуникация. Енергетиката се движи в съвсем друга посока и скоро притежанието на такава мощност като нова ядрена централа не просто ще е малко неизгодно, а и ще пречи”, отбеляза Трайков. Във финансите има термин „потънали разходи“, проектът за АЕЦ „Белене“ е нагледен пример, заяви Трайков. Той добави, че е по-разумно е да не се правят повече разходи за нещо, от което няма да си върнем инвестициите. „Ще сме се сдобили с нещо голямо и пречещо на енергетиката. Каквато и цена да вземем сега за тези активи, ще е по-добре от нищо“, коментира бившият министър. Трайчо Трайков коментира и разследването, което тече спрямо него. „Все още не знам в какво съм обвинен. Ощетил съм държавата, но не е ясно с какво. Очевидно основната цел на обвинението е да ме тормозят с блокирането на активи“.", "date": "2019.03.13", "title": "Трайчо Трайков: Да инвестираш в АЕЦ \"Белене\" е като да заложиш на жичен телефон"}
{"url": "https://www.faktor.bg/bg/articles/istoricheski-uspeh-vladimir-iliev-stana-svetoven-vitseshampion-po-biatlon", "text": "Историческо класиране за България на световното първенство по биатлон! Владимир Илиев спечели сребърен медал в индивидуалната дисциплина на 20 километра в Йостерсунд. Швеция. Той бе почти безупречен в стрелбата, допускайте само една грешка от 20. След тежкия и колеблив сезон с противоречиви резултати в Световната купа, Илиев, който след няколко дни ще навърши 32 години постигна върха в кариерата си. Две години след като спечели първата европейска титла за България в мъжкия биатлон. До днес най-добрият български резултат при мъжете на световно първенство имаше Владимир Величков, който се класира на пета позиция в спринта на шампионата през 1982 г. в Минск. Няколко години по-късно, Величков дублира 5-та си позиция и на Световното първенство в Руполдинг (Германия) през 1985г.. Дисциплината отново е спринта на 10км. Иначе 20 години по-късно първа титла за Германия на Арнд Пайфер без нито една грешка на огневия рубеж. Трето място за Тарей Бьо от Норвегия.", "date": "2019.03.13", "title": "Исторически успех! Владимир Илиев стана световен вицешампион"}
{"url": "https://www.faktor.bg/bg/articles/saprugat-na-alla-pugachova-e-porachal-filip-kirkorov", "text": "Съпругът на Алла Пугачова - Максим Галкин, е стоял зад опита за убийство на Филип Киркоров, предаде лайф.ру. Единият от четиримата обвинени за  проваления терористичен акт в столицата на южната руска автономна република Дагестан – Махачкала, отрече да е бил член на \"Ислямска държава\" (ИД). \"Хумористът ми плати два милиона рубли (около 27 000 евро), за да ликвидираме певеца\", е заявил Хидирнеби Казуев. Според показанията на арестувания мъж причината за желанието на половинката на примата на руската естрадата е била ревност.  Родената във Варна звезда и легендата на естрадата в най-голямата по площ държава в света Филип Киркоров имаше брак с Пугачова от 1994 до 2005 г. Нито мъжът на певицата, нито негов представител са коментирали твърденията на Казуев. Галкин и Пугачова сключиха брак през 2011 г.  Вчера на Казуев, Габибула Халдузов, Самир Ибрагимов и Шамил Магомедов  бяха повдигнати обвинения в тероризъм и опит за убийство. Те са планирали да взривят концертната зала в Махачкала през 2017 г.", "date": "2019.03.13", "title": "Съпругът на Алла Пугачова поръчал Филип Киркоров, платил на терорист да го ликвидира"}
{"url": "https://www.faktor.bg/bg/articles/honda-izteglya-ot-pazara-1-2-mln-avtomobila-zaradi-defektni-vazdushni-vazglavnitsi", "text": "Един модел на надуваеми въздушни възглавници на компанията Takata, който някога се смяташе за безопасен, сега е подложен на контрол след катастрофа и последвала експлозия в Мериленд, САЩ, при която беше наранен шофьор на микробус \"Хонда\" (Honda). Инцидентът принуди японския автомобилостроителен гигант \"Хонда\" да обяви, че изтегля около 1,2 милиона превозни средства от Северна и Централна Америка от моделите между 201-а до 2016-а година, за да замени инфлаторите (въздушни помпи), които не бяха включени в масовото изземване преди време на въздушни възглавници Takata с оглед на опасността за шрапнели в автомобилното купе след тяхното надуване. Американската национална администрация за безопасност на движението по пътищата (NHTSA) заяви във вторник, че само автомобилите на \"Хонда\" използват този тип надуване на въздушните възглавници Takata, които са произведен в мексиканската фабрика. С оглед на това от агенцията смятат, че проблемът на \"Хонда\" е изолиран и е причинен от производствен проблем. Изтеглянето на около 1,2 милиона автомобили на \"Хонда\" е второто през последните години, свързано с подмяна на т.нар. \"инфлатори\" на въздушните възглавници. Подмяната ще включва няколко модели на \"Хонда\" предимно в САЩ и Канада и ще включва моделите Honda Accord, Civic, CR-V, Odyssey и пикапът Ridgeline.", "date": "2019.03.13", "title": "\"Хонда\" изтегля от пазара 1,2 млн. автомобила след експлозия на  въздушна възглавница"}
{"url": "https://www.faktor.bg/bg/articles/tsvetanov-ot-gerb-shte-napravim-parvoto-si-simvolichno-darenie-ot-5000-lv-za-chitalishteto-v-skrebatno", "text": "От ГЕРБ ще направим първото си символично дарение от 5000 лв. за читалището в Скребатно, за да знаят хората, че имат подкрепата на народните представители. Това каза председателят на ПГ на ГЕРБ Цветан Цветанов по време на откриването на изложбата-базар в Клуба на народния представител с ръчно изработени изделия от пенсионерския клуб на село Скребатно. Цветанов призова сумата да бъде използвана за възстановяване на уюта в читалището. „Всеки един от колегите може да участва благотворително вече индивидуално“, допълни председателят на ПГ на ГЕРБ и призова тези, които не са посещавали Скребатно да го посетят. Той обърна внимание, че в Скребатно от ГЕРБ винаги са посрещани като техни чада. „Ние от ПГ на ГЕРБ винаги сме подкрепяли всяка една инициатива. Дори за 50-годишнината на нашия политически опонент г-жа Корнелия Нинова знаехме, че тя не иска да има подаръци, искаше да събере средства за националния отбор по математика. Това, което ние направихме нашата ПГ - дарихме 5000 лв. в тази добра благотворителна кауза. Независимо, че спорим, независимо, че не идват на работа, това вече е тяхно решение, но ние винаги сме били тези, които искаме да подкрепяме всяка една инициатива, която дава възможност за изява на българските деца на световен форум, когато участват“, каза още Цветанов. „Това, което ние поехме като ангажимент и това, което правителството прави, е да може Междуведомствената комисия по бедствия и аварии да започне процедурата за възстановяване на читалището. Стойността, която е входирана като проект, е някъде на около 350 хил. лв“, допълни Цветанов.", "date": "2019.03.13", "title": "Цветанов: От ГЕРБ ще направим първото си символично дарение от 5000 лв. за читалището в Скребатно"}
{"url": "https://www.faktor.bg/bg/articles/nudiskiyat-kruiz-na-danachnite-se-okaza-gey-parad", "text": "\"Забавната ситуация\", разказана от финансовия министър Владислав Горанов, при която данъчни се оказали на нудистки круиз навътре в Черно море, всъщност е била още по-неудобна за бирниците. Разходката с лодка на данъчните не била сбирка на нудисти, а организирано гей парти. Шокиращата новина публикува сайтът Медиапул.бг, която е отправила запитване към НАП с конкретни въпроси: \"За какъв круиз става дума?\", \"Колко е струвала акцията на данъкоплатците?\", \"Какви нарушения са установени?\", \"Наложени ли са санкции?\". Но така е не получили официален отговор. Словоохотливи присмехулници от приходната агенция обаче обяснили някои детайли около мега конфуза. Агентите на НАП платили по 50 лева, за да ги пуснат на борда на въпросния круиз, на който по обясними причини никой нямало как да скрие касов апарат в джоба. Чак след като се оказали насред морето, данъчните от непосредствена близост усетили, че не само че круизът е нудистки, но на него са само хетеросексуални. Нататък историята мълчи, но е ясно, че служебният дълг на агентите под прикритие на НАП им е повелявал да останат под прикритие, за да установят евентуалните щети за хазната.", "date": "2019.03.13", "title": "Нудисткият круиз на данъчните се оказа гей парти"}
{"url": "https://www.faktor.bg/bg/articles/obshtestvo/zakon-i-red/bolna-sadiyka-otlozhi-za-sedmi-pat-deloto-sreshtu-kamenarov", "text": "Заболвяване на младшата съдийка Габриела Лазарова от СГС отложи за седми път делото срещу генералния директор на БНТ Константин Каменаров. Това е общо седмо отлагане на делото, като последния път бе по вина на Каменаров, който представи болничен в съда, а след това се разбра, че по същото време е бил на кръгла маса в Брюксел. Делото бе отложено за 25 март. Каменаров обжалва на втора и последна инстанция в Софийския градски съд (СГС) присъдата от година и 6 месеца условно лишаване от свобода за шофиране след употреба на алкохол през 2016 г. Той вече даде показания пред съда, с които оспори редовността на лабораторното изследване на кръвната проба, заради което бе призована за разпит пред съда лекарката от УМБАЛ \"Света Ана\" Росица Иванова. Ако втората инстанция потвърди присъдата, Каменаров ще трябва да напусне поста в БНТ.", "date": "2019.03.13", "title": "Болна съдийка отложи за седми път делото срещу Каменаров"}
{"url": "https://www.faktor.bg/bg/articles/novini/svyat/avstriyski-evrodeputat-ako-ne-byaha-sanktsiite-putin-shteshe-da-stigne-do-odesa-i-baltiysko-more", "text": "В разговор с австрийското издание Kurier депутатът от Европарламента от Австрийската народна партия Отмар Карас говори за опитите на Русия да повлияе на Европа и за проруския блок в ЕС. \"Русия няма интерес от единна, силна Европа. Разполагам с информация, че Русия не само систематично създава и разпространява лъжлива информация, но и опитва с помощта на комплекс от хибридни мерки да отслаби и разруши Евросъюза. Става дума за кибератаки и парични преводи в крайнодесните и популистки партии, а също така намеса на руските спецслужби във вътрешните работи на страните членки на ЕС\", казва той. \"ЕС беше единен поне в един въпрос: Путин беше удивен от единодушния отговор на анексирането на Крим, той не очакваше такова противопоставяне. Без европейските санкции Путин, вероятно, щеше да стигне до Одеса и Балтийско море\", казва депутатът.", "date": "2019.03.13", "title": "Австрийски евродепутат: Ако не бяха санкциите, Путин щеше да стигне до Одеса и Балтийско море"}
{"url": "https://www.faktor.bg/bg/articles/kiev-predupredi-za-haos-i-agresiya-pri-zavrashtaneto-na-saakashvili", "text": "Завръщането на бившия президент на Грузия и бившия губернатор на Одеската област Михаил Саакашвили на територията на Украйна ще предизвика хаос и агресия. Предупреждението идва от първия зам.-председател на Върховната Рада Ирина Геращенко, която написа съобщение във Фейсбука си. „Безредие, хаос и агресия. Нито един граничен служител няма да се осмели да спре новата провокация ”, пише тя, коментирайки обявеното завръщане на Саакашвили в Украйна. \"Онези, които унижават украинските гранични служители и пробиват украинската граница, се стремят към отмъщение, за тях нашата граница и нашите защитници са условни\", добави тя, правейки паралели между завръщането на Саакашвили на територията на страната през 2017 г. и събитията през пролетта на 2014 г. в районите на Донецк и Луганск, където \"заради пробива на границите, нападения срещу гранични служители, които бяха бити от бруталната тълпа, и играенето на местни елити, войната започна.\"  Изявлението на Геращенко във Фейсбук бе коментирано от самия Саакашвили. „Билетът, който купих за полет във Варшава - Киев на 1 април, който показах вчера в интервю с Дмитрий Гордън, оказа влияние върху Банката на Банката (на улица Банкова, административната сграда на президента на Украйна - б. ред.). За някои поддръжници Петро Порошенко този ефект е толкова силен, че те буквално се измъчват. Геращенко беше зашеметена толкова много, че си позволи да сравни моето завръщане в Краковец с пробив на украинската граница от сепаратистите в Донбас - клинична диагноза ”, пише той.", "date": "2019.03.13", "title": "Киев сравни завръщането на Саакашвили в Украйна с началото на войната с Русия"}
{"url": "https://www.faktor.bg/bg/articles/obedineni-patrioti-otnovo-ne-se-razbraha-za-badeshtoto-si-yavyavane-na-evroizborite", "text": "\"Не мога да ви кажа как „Обединени патриоти“ ще се явим на евроизборите, явно утрото е по-мъдро от вечерта. Най-добрият вариант е коалиция „Обединени патриоти“. Това каза лидерът на ВМРО Красимир Каракачанов след среща на Коалиционния съвет. Относно изказване на Валери Симеонов, че НФСБ и ПП „Атака“ имат непреодолими различния и няма как да се явят заедно, той отговори: „Аз мисля, че ако има такива различия би било добре да дойде да каже. Всички сме заети, но намираме време в името на единството да седнем да говорим. Ако имаш някакви съображения, идваш и ги казваш. Това не ми харесва, това предлагам, колеги“, каза той.  „Няма драма да се явим и отделно, но да запазим един добър човешки тон помежду си, няма проблем. Ако някой иска да се преброим, ще се преброим, няма проблем. Но когато определиш среща, хубаво е да се явяваме, това мисля аз“, изтъкна лидерът на ВМРО.", "date": "2019.03.13", "title": "Симеонов отсвири среща на патриотите, Сидеров и Каракачанов не се разбраха за евроизборите"}
{"url": "https://www.faktor.bg/bg/articles/tsvetan-tsvetanov-bsp-spekulira-che-pravitelstvoto-dava-pari-samo-na-obshtini-na-gerb", "text": "\"Чиста спекулация е твърдението на БСП, че правителството дава пари само на общини на ГЕРБ. Първо - общините не са \"наши\" и \"ваши\" и второ - нима в населените места, където управлява ГЕРБ, не живеят членове и симпатизанти на БСП и не се възползват от подобрената среда за живот\". Това написа на личната си страница във Фейсбук председателят на парламентарната група на ГЕРБ и зам.-председател на партията Цветан Цветанов.  \"Това заявих днес пред жители на Харманли, които посетиха Народното събрание по покана на депутата от ГЕРБ-Хасково Георги Станков. Поздравих кмета Мария Киркова и нейния екип, тъй като благодарение на тяхната работа Харманли получи доста държавни средства, които модернизираха града. С гостите от Хармални обсъдихме и темата с промените в Закона за вероизповеданията. Заявих категорично, че направихме промените, водени единствено от желанието да пресечем въшното финансиране на вероизповеданията у нас и така да гарантираме националната сигурност. Подчертах, че манипулациите на БСП ясно подсказват, че този казус ще залегне сериозно в тяхната предизборна платформа без да имат скрупули, че се заиграват със страховете на хората. Подобен случай наблюдавахме през 2016 г, когато темата с бежанците бе водеща в кампанията на БСП и жителите на Харманли много добре помнят всичко това\", се казва още в съобщението на Цветан Цветанов.", "date": "2019.03.13", "title": "Цветан Цветанов: БСП спекулира, че правителството дава пари само на общини на ГЕРБ"}
{"url": "https://www.faktor.bg/bg/articles/novini/balgariya/pravnata-komisiya-varna-7-protsentniya-prag-na-preferentsiite", "text": "Правна комисия прие на първо четене предложените от ГЕРБ промени в Изборния кодекс и с това върна стария 7-процентов праг на преференциите.  \"За“ законопроекта гласуваха 9 народни представители, двама бяха \"против“, а един гласува с \"въздържал се“. Връщането на прага беше обещано от ГЕРБ след Изпълнителна комисия, свикана от лидера на партията Бойко Борисов. Решението за връщане на стария праг дойде след като вече бяха приети изменения в изборното законодателство на 14 февруари 2019 г., според които избраният преференциално кандидат за евроизборите трябваше да получи действителни гласове не по-малко от националната избирателна квота, а на парламентарните не по-малко от регионалната квота. Същото се отнасяше и за местните избори, когато избраният кандидат трябваше да получи не-по-малко от общинската избирателна квота.  Парламентарната правна комисия отхвърли предложените от ДПС промени в изборното законодателство. Те искаха квотата за преференцията да остане не по-малка от районната, националната и общинската за съответните избори. Те предложиха текстът за задължителното гласуване да бъде заличен, както и да бъде премахната опцията \"Не подкрепям никого“. От ДПС настояваха да бъдат въведени отменените правила за образуване на избирателни секции извън страната, действали през 2014 и 2015 г. От Движението предлагаха още в случаите, в които кампанията се води на друг език, да се осигурява превод на български език. Партията искаше и в помещенията на всяка секционна избирателна комисия да се поставят по две камери за онлайн наблюдение.  В преходните и заключителни разпоредби на законопроекта на ДПС бяха предвидени текстове, според които за евроизборите през 2019 г. ЦИК въвежда поетапно машинно гласуване в определени от нея секции, но не по-малко от половината от общия брой секции. Според ДПС за всички следващи избори ЦИК трябва да въвежда само машинно гласуване във всички секции с изключение на специализираните.  От ДПС настояха след изборите за ЕП през 2019 г. гласуването да не може да бъде комбинирано, а да се извършва само машинно.", "date": "2019.03.13", "title": "Правната комисия върна 7-процентния праг на преференциите"}
{"url": "https://www.faktor.bg/bg/articles/novini/svyat/frans-pres-sadbata-na-mey-veche-visi-na-kosam", "text": "Съдбата на премиера Тереза Мей виси на косъм след новото унизително поражение, което тя претърпя вчера в парламента заради Брекзита - проблем, който я ангажира почти изцяло и помрачава нейния мандат още от идването й на власт. Това твърди в свой анализ Уердия Аит Абделмалек от \"Франс прес\". Преди още да стане ясен резултатът от гласуването на британските депутати, които за втори път за два месеца отхвърлиха сделката за развод, договорена от нея с Брюксел, бяха плъзнали слухове, че членове на кабинета й искали до лятото тя да се оттегли. Призивите за оставка може да зачестят. Британците впрочем отначало се поуспокоиха, когато тази шейсетгодишна жена без особена харизма, но с репутация на усърден труженик, оглави правителството им през юли 2016 г. - точно след референдума, насочил страната към излизане от ЕС.  Близо три години по-късно обаче има опасност Обединеното кралство да напусне Европейския съюз, незащитено със споразумение за развод. Отговорността за това се хвърля върху консервативната ръководителка, подценила според аналитици и медии разцеплението в своята партия и трудността на предстоящите й преговори с Брюксел. \"В началото тя изглеждаше като обединителка, но в крайна сметка не показа особена смелост, въображение и талант, водейки преговорите за Брекзит\", отсъди тази седмица консервативното сп. \"Спектейтър\". През пролетта на 2017 г. тя изгуби мнозинството си в парламента след предсрочните избори, които самата бе свикала, убедена, че ще ги спечели с лекота. И загубата я затрудни допълнително. Липсата на политически нюх я принуди да се съюзи с ултраконсерваторите от малката северноирландска Демократическа юнионистка партия (ДЮП), която налага изисквания за Брекзита и подронва авторитета й.  Оттогава нови кризи клатят позициите на Мей: оставки на ключови министри, два вота на недоверие - единият внесен от собствената й партия, и двукратно масово отхвърляне в парламента на сделката за Брекзит, сключена от нея с Брюксел. Досега тя всеки път се изправяше на крака, потвърждавайки своето постоянство и нагласата, че Брекзитът е нейна мисия. Но \"авторитетът й вече се срина\", констатира във вторник след гласуването лидерът на либералните демократи Винс Кейбъл. Чувството за дълг е формирано още в детството й, прекарано в семейството на свещеник. \"Да бъдеш дъщеря на пастор, това носи известни отговорности\", обясни тя пред \"Дейли телеграф\" през 2012 г. Тереза Мей е родена през 1956 г. Единствена дъщеря, тя израства на село, сред живописните долини на Котсуолд, Югозападна Англия. Скромна, но вече и амбициозна, още от млада тя мечтае да се впусне в политиката, а после да стане и първата жена - министър-председател на кралството. В това отношение впрочем Маргарет Тачър я изпреварва, но Мей успява да стане първата жена - генерален секретар на Консервативната партия (2002-2003 г.). На този пост я запомнят с реч, в която приканва торите, поели навремето твърде десен курс, да се отърсят от имиджа на \"nasty party\" (\"партията на лошите\"). \"Консерваторка, която вярва в социалната справедливост\" - така я нарича Ник Тимъти, бивш неин близък съветник. Подкрепила Дейвид Камерън през 2005 г. в стремежа му да овладее партията, тя получава за награда портфейла на вътрешните работи, щом партийният лидер се нанася през 2010 г. на Даунинг стрийт. Мей заема шест години този важен пост; прави впечатление твърдостта, с която урежда имиграционните въпроси. Но междувременно орязва бюджета на полицията, с което си навлича критики след серията атентати, извършени от джихадистката групировка \"Ислямска държава\" през пролетта на 2017 г., и имайки предвид нарасналия брой нападения с хладно оръжие.  Сърдечен човек според нейните близки, Тереза Мей - с късо подстригана посивяла коса и издължен силует, оставя обаче впечатление за студенина по време на публичните си изяви и карикатуристите редовно я рисуват като робот. И единствената оригинална нотка в нейния образ: Мей обича да носи огромни огърлици и обувки с леопардов принт. Това е начин да покаже, че зад лъскавата фасада се крие жена, готова \"да поема риск\", казва бившата й пиар съветничка Кейти Периър.", "date": "2019.03.13", "title": "Франс прес: Съдбата на Мей вече виси на косъм"}
{"url": "https://www.faktor.bg/bg/articles/foreign-policy-ruskite-mechti-za-gazoprovodi-sa-koshmar-za-evropa", "text": "Освен „Северен поток - 2“, Русия се опитва да реализира още един голям проект – изграждането на газопровода „Турски поток“. Това ще позволи на Москва да разшири влиянието си в „задния двор\" на Европа и на Балканите. Ако държавният глава на Руската федерация Владимир Путин си проправи път, втората линия на „Турски поток“ ще минава през България към Сърбия, Унгария и Австрия. Така той ще стане не само търговски, но и геополитически триумф на Русия, пише българинът Димитър Бечев, старши сътрудник към Атлантическия съвет и преподавател в Университета на Северна Каролина „Чапъл Хил“ в статия за американското списание Foreign Policy, цитирано от \"Фокус\". Продължаващата конфронтация между Русия и Запада Русия има един силен коз - износът на природен газ. Въпреки напрегнатите отношения, през 2018 г. доставките на газ от Русия за Европа и Турция достигнаха исторически максимум от 201,8 милиарда кубически метра. И въпреки че Европейският съюз все още не е готов да се откаже от позицията си по въпроса за антируските санкции, много от неговите членове активно изпълняват енергийните си проекти. Германия например продължава да подкрепя проекта „Северен поток-2“, който ще позволи да се доставя газ директно от Русия до северното крайбрежие на Германия. Понастоящем Русия може да използва още един голям проект – „Турски поток“, за да разшири влиянието си в задния двор на Европа. През 2018 г. бе завършено изграждането на морския участък от газопровода, който минава през Черно море, и който свързва Русия и Турция. Първите доставки на газ се очакват до края на тази година. „Турски поток“ е търговски и геополитически триумф на Русия. В търговски смисъл, този газопровод помага да се затвърди позицията на „Газпром“ в Турция, която се нарежда на второ място в списъка на най-големите клиенти на компанията след Германия. От геополитическа гледна точка този тръбопровод позволява заобикаляне на територията на Украйна и укрепването на стратегическото партньорство на Русия с Турция в момент, в който отношенията на Анкара с дългогодишните й съюзници от двете страни на Атлантическия океан се влошават. Освен това „Турски поток“ може да засили влиянието на руския президент Владимир Путин на Балканите. Ако Путин си проправи път, втората линия на този тръбопровод ще минава през България към Сърбия, Унгария и Австрия. Не е тайна, че Кремъл се държи съвсем уверено в страни, които могат да се нарекат „задния двор\" на Европейския съюз. Неговите методи обаче, за които всеки толкова често говори - пропаганда, дезинформация и операции на разузнавателните служби - избледняват в сравнение с действията му в енергийния сектор. Кремъл не успя да попречи на страни като Черна гора или наскоро преименуваната Северна Македония да се присъединят към НАТО. Но способността му да привлича политици и бизнесмени на своя страна, да ги изкушава с доходоносни инфраструктурни договори и приходи от продажби на природни ресурси, е несравнима. Европа отчаяно се съпротивлява. Тъй като крайната точка на „Турски поток“ ще бъде Европейският съюз, „Газпром“ ще трябва да приведе проекта в съответствие с европейските антитръстови изисквания. Тези изисквания, разработени основно след като Русия спря доставките на газ за Украйна през 2009 г., са предназначени да диверсифицират енергийните доставки и по този начин да избегнат зависимостта от Москва. Едно от тези изисквания - енергийните компании не могат едновременно да притежават транзитна инфраструктура и да продават газ чрез тази инфраструктура - е сериозно предизвикателство за Москва, която иначе би позволила на „Газпром“ да изгради газопровод и да продаде газ през него. Ето защо Путин положи много усилия за намиране на партньори за „Газпром“ на Балканите. По време на посещението си в Сърбия през януари руският президент подписа споразумение за изпълнение на съвместен проект на „Газпром\" и сръбската държавна газова компания „Сърбиягаз\" за полагането на 400-километров газопровод. През март руският премиер Дмитрий Медведев отпътува за България, за да договори изграждането на още един участък с дължина от 480 километра. Държавната компания „Булгартрансгаз\" изрази желание да изгради и да поеме контрола над „Турски поток“. За това обаче „Булгартрансгаз“ ще трябва да намери около 1,6 млрд. долара. Русия не е готова да предостави тези пари (твърди, че България ще получи доста голяма печалба от транспортирането и продажбата на газ на „Газпром“). Българското правителство твърди, че може би Брюксел ще му даде част от средствата, но това също е малко вероятно. Може би Европейският съюз е готов да позволи на Берлин да наруши антитръстовите изисквания в ситуацията с „Северен поток 2“ - Русия ще притежава и газопровода и газта в него, но Берлин подчертава, че този проект ще бъде частен. Въпреки това, на Балканите за Европейския съюз ще бъде много по-трудно за наблюдение на прилагането на всички закони. Например, ЕС може да подведе под отговорност Сърбия за подписването на споразумение, според което „Газпром“ ще контролира 51% от акциите на „Турски поток“. Въпреки че Сърбия все още не е член на Общността, тя в момента преговаря за присъединяване към нея. Energy Community, която има за цел да гарантира, че законите в страните-кандидатки не противоречат на законите на Европейския съюз, вече предупреди, че проектът за „Турски поток“ нарушава изискванията на Брюксел. Така Сърбия може да бъде изправена пред забавяне в процеса на преговори за членство в Общността.  За да смекчи ситуацията малко, българският премиер Бойко Борисов изтъкна факта, че „Турски поток“ ще бъде само един от тръбопроводите, водещи към новия балкански газов хъб, в който ще бъдат получавани доставки от Азербайджан и офшорни находища в Черно море. Така, според него, балканският газов център ще позволи диверсифициране на енергийните доставки. За негово съжаление Медведев и изпълнителният директор на „Газпром\" Алексей Милер отхвърлиха тази идея. Те не искат България да има възможност да смесва и препродава газ чрез платформа за търговия, подкрепяна от Европейския съюз. Затова Борисов трудно може да се надява на регулаторно облекчение или финансова помощ от Европейската комисия. С други думи, българските данъкоплатци ще трябва да платят за изпълнението на този проект. София все още има един коз в преговорите си с Русия. Според настоящия договор на „Газпром“ с България, руската компания е длъжна да плати на страната транзитни такси за газ, преминаващ през територията на тази страна до 2030 година. По време на подписването на сделката по-голямата част от природния газ бе доставян чрез т.нар. Трансбалкански газопровод, който е свързан с Украйна. „Турски поток“ прави този тръбопровод, който работи от 80-те години на миналия век, просто ненужен. Българското правителство може да съди „Газпром“, като поиска огромна компенсация за загубените печалби. За да не се плащат стотици милиони долари, Путин ще трябва да предложи на Борисов някои отстъпки, включително да гарантира, че Русия ще направи икономически жизнеспособна новата нишка на „Турски поток“, по която ще се транспортира природен газ до Европа. Сърбия и Унгария трябва да се присъединят към България и да окажат натиск върху Русия заедно. Разбира се, по-лесно е да се каже, отколкото да се направи. Борисов, загрижен за готовността на Кремъл да провокира вътрешни политически търкания, не иска да рискува и да развали отношенията си с Москва. Сърбия е развила специални отношения с Путин, който се превърна във важен съюзник на Белград в приоритетни въпроси като Косово. Унгарският премиер Виктор Орбан се стреми да засили политическите и икономическите връзки с Русия. Така Путин има много възможности да следва максимата „Разделяй и владей“. Начинът, по който България, Сърбия и други страни излизат от тази ситуация, ще се превърне в тест за природата и дълбочината на техните отношения с Русия. Досега те бяха убедени, че ще могат да намерят начин да си сътрудничат с Русия, без да противоречат на Европейската комисия и законите на Европейския съюз. Можете ли да ги обвините? Те видяха колко големи страни от ЕС, като Германия, също да въртят подобни игри. Но за разлика от Германия те нямат възможност да променят законите и да преговарят с Брюксел за политически компромиси. Нещо повече, Русия не е готова да предложи облаги на източноевропейските страни, в които вижда подчинени. Така финансовите и политическите рискове ще паднат на плещите на страни като България и Унгария. И ако не успеят да изиграят добре своите карти, ще трябва да изразходват оскъдните си ресурси за изпълнението на гигантски проекти, които наистина са полезни само за Русия.", "date": "2019.03.13", "title": "Foreign Policy: Руските мечти за газопроводи са кошмар за Европа"}
{"url": "https://www.faktor.bg/bg/articles/novini/svyat/nay-malko-8-detsa-zaginaha-pri-ruhvane-na-sgrada-v-nigeriya", "text": "Най-малко 8 деца са загинали след срутване на сграда в най-големия град в Нигерия - Лагос. Паднало е 3-етажно здание, на чийто последен етаж е имало училище. Според първоначалните данни в момента на трагедията там е имало най-малко 100 ученици, както и персонал. Според източници на BBC, в сградата е имало и жилища. Повече от 20 души са извадени живи изпод отломките. Разчистването продължава. Опасенията са, че под руините има още много затрупани. В района са се събрали много хора, сред които и притеснени родители. Опашки се образуват и пред близките болници, където също се търси информация за пострадалите. Причините за инцидента не са ясни.", "date": "2019.03.13", "title": "Най-малко 8 деца загинаха при рухване на сграда в Нигерия"}
{"url": "https://www.faktor.bg/bg/articles/novata-ni-poslanichka-v-delhi-obleche-narodna-nosiya-pri-predstavyaneto-si", "text": "Новата посланичка на България в Индия Елеонора Димитрова облече народна носия, докато, за да връчи акредитивните си писма. Снимки от церемонията в Делхи бяха публикувани от Българския дипломатически институт. Това е възможност, която държавният протокол насърчава и за жалост рядко се използва. А прекрасен повод да покажем богатите си традиции, обясниха от пресслужбата на Министерството на външните работи.", "date": "2019.03.13", "title": "Новата ни посланичка в Индия облече народна носия при представянето си"}
{"url": "https://www.faktor.bg/bg/articles/novini/svyat/izteglyat-aktivi-za-blizo-1-trilion-dolara-ot-velikobritaniya", "text": "Банки и други финансови институции са преместили от Великобритания активи на обща стойност един трилион долара. Това посочва доклад на световната консултантска компания \"Е-Y\".  Сумата се равнява на близо 10% от всички финансови активи на територията на Обединеното кралство. Докладът обхваща дейността на 220 от най-големите компании за финансови услуги. Те са започнали прехвърлянето на активи в други държави от юни 2016 г. Сумата от един трилион долара може да се окаже значително по-голяма, защото цитираните данни са свързани само с публично обявена информация.", "date": "2019.03.13", "title": "Изтеглят активи за близо 1 трилион долара от Великобритания"}
{"url": "https://www.faktor.bg/bg/articles/v-ndk-startira-prestizhnoto-izlozhenie-obrazovanie-bez-granitsi", "text": "На 15-ти март в Националния дворец на културата ще открие новото издание на най-утвърденото изложение в областта на образованието и кариерата в страната – „Образование без граници“ и кариерният форум „Образование и кариера“. На изложението ще участват училища, университети, академии, институции, фирми, работодатели и организации от цял свят. Над 70 участници, очакват организаторите на събитието като между тях ще има и за първи път представители на Азербайджан, Пакистан, Оман. Изключително силно и разнообразно ще е българското участие на изложението – десетки езикови и средни училища, български университети и компании. Нашата страна ще представи изключително разнообразни възможности за обучение и кариерно развитие и ще докаже, че е най-доброто място, където младите хора да се развиват, прилагайки своите знания, квалификация и творчески възможности. Като основната идея е образованието да бъде отговорна, сериозна крачка и условие за успешна кариера… у дома. Посетителите ще имат възможност да се срещнат и с група немски университети и Агенцията по заетостта на Германия, която ще предложи платени стажове и безплатни курсове по немски език. Освен немските участници, ще видите и водещи университети от Прибалтийските държави. Силно ще е присъствието и от Америка, включително Университетът от Уисконсин-Милуоки, който е обучил Сатя Надела, главният изпълнителен директор на Microsoft Corporation. 15 март (петък) Съпътстващата програма започва в петък с Младежка конференция насочена към правата на потребителя. Поводът е Световният ден на потребителя – 15 март. Конференцията ще бъде открита от Председателя на Комисия за защита на потребителите г-н Димитър Маргаритов. В рамките на изложението квалифицирани и интересни лектори ще говорят за основните права на потребителя: правото на образование, правото на информация, правото да бъдеш чут, правото на здравословна околна среда, правото на безопасност. Младежката конференция започва в петък от 13:00 ч. след официалното откриване и в нея ще вземат участие интересни лектори от Асоциация Активни Потребители, Асоциация на европейските журналисти – България, Европейски потребителски център – България, WWF в България, Институт за пътна безопасност. 16 март (събота) В съботния ден, можете да видите няколко уникални презентации, насочени към програми за стипендии и обучение на млади учени и преподаватели, както и кариерно развитие на младите посетители. След 14:30 ч. Държавна агенция за закрила на детето ще представи Националния конкурс „Мобилно приложение“ и победителят в него Александър Ковалчук от Димитровград. Към съпътстващата програма ще бъде представена и изложбата „Закрилата на децата в България”. Изложението тази година ще бъде само два дни. Всеки желаещ да посети изложението може да се регистрира предварително на сайта на изложението   или на място в Националния дворец на културата. Входът е свободен. Очакваме ви! За изложение „ОБРАЗОВАНИЕ БЕЗ ГРАНИЦИ“ Изложение „ОБРАЗОВАНИЕ БЕЗ ГРАНИЦИ“ е създадено през 2009 г. и е единственото изложение в страната, което обединява двата сектора образование и кариера на едно място. Традиционно събитието привлича голям брой български училища, университети и фирми, както и участници от цял свят. Изложението се организира с подкрепата на Столична община и с медийното партньорство на над 70 медии от цялата страна. Събитието традиционно се посещава от хиляди ученици, студенти, младежи, родители и общественици, професионалисти и експерти в съответните области.", "date": "2019.03.13", "title": "В НДК стартира престижното изложение \"Образование без граници\""}
{"url": "https://www.faktor.bg/bg/articles/deputatite-zabraniha-na-parvo-chetene-pusheneto-na-nargileta-v-zavedeniya", "text": "Парламентът прие Закона за здравето и с това забрани на първо четене пушенето на наргилета на обществени места. Законопроектът бе внесен от лидера на НФСБ Валери Симеонов и група народни представители и приет единодушно с 87 гласа „за“ от Народното събрание. Съгласно текстовете се забранява пушенето на водна лула в закритите обществени места, в помещенията с обособени работни места, където се полага труд, както и в помещенията към тях със спомагателно и обслужващо предназначение.  Пушенето на наргиле се забранява още на: прилежащите терени и тротоари на детските ясли, детските градини, училищата, ученическите общежития и местата, където се предоставят социални услуги за деца; площадките за игра и на местата, на които са организирани мероприятия за деца и ученици; Забранява се пушене на наргиле в спортните обекти, летните кина и театри - по време на спортни и културни прояви. Целта на законопроекта е опазване на здравето на населението и в частност на децата и подрастващите, чрез предприемането на законодателни, административни и други мерки по отношение на ограничаване на употребата на изделия от водна лула, несъдържащи тютюн, както и на предлагането на продажбата на наргилета на деца.", "date": "2019.03.13", "title": "Депутатите забраниха пушенето на наргилета в заведения"}
{"url": "https://www.faktor.bg/bg/articles/obshtestvo/zakon-i-red/pravitelstvoto-odobri-kandidaturite-za-evropeyski-prokuror", "text": "Правителството одобри кандидатурите за европейски прокурор от Република България, предложени от комисията по подбора на кандидатите за длъжността. Трите одобрени кандидатури са на: Десислава Пиронева - прокурор в Софийска градска прокуратура; Светлана Шопова-Колева - прокурор в Софийска градска прокуратура; Теодора Георгиева - съдия в Административен съд - София град. В срок до 31 март министърът на правосъдието ще изпрати кандидатурите на Комитета по подбора, пред който и тримата кандидати ще преминат присъствено изслушване. Комитетът ще класира кандидатите според тяхната квалификация и опит, като укаже реда на предпочитане. След получаване на обоснованото становище на Комитета и списъка с класирането, Съветът на ЕС, като действа с обикновено мнозинство, ще избере и назначи един от кандидатите за европейски прокурор от Република България.", "date": "2019.03.13", "title": "Правителството одобри кандидатурите за европейски прокурор"}
{"url": "https://www.faktor.bg/bg/articles/kran-se-sruti-na-ozhiven-stolichen-bulevard", "text": "Кран от строителен обект падна в София. Конструкцията се е стоварила на платно на оживен булевард в квартал \"Младост\" 3. Инцидентът е станал около 14:00 часа. Няма пострадали хора, нито материални щети.  Кранът е висок около 20-22 метра. Част от него все още е на пътното платно. Движението по пътното платно все още е затруднено, докато не бъде разчистено от срутилия се кран.", "date": "2019.03.13", "title": "20-метров кран се срути на оживен столичен булевард"}
{"url": "https://www.faktor.bg/bg/articles/obshtestvo/zakon-i-red/konpi-v-nad-700-podadeni-deklaratsii-ot-minalata-godina-ima-propuski-ili-nesaotvetstviya", "text": "Фрапиращ брой подадени декларации с пропуски или несъответствия през миналата година отчетоха от Комисията за противодействие на корупцията и отнемане на незаконно придобито имущество (КПКОНПИ). В повече от 700 декларации има или пропуски, или несъответствия, посочи председателят на КПКОНПИ Пламен Георгиев при представянето пред депутатите на първия годишен доклад на новия консолидиран антикорупционен орган за 2018 г. Тази цифра за нас е доста фрапираща, защото досега при проверките, докато тази дирекция беше в Сметната палата, цифрите бяха много по-малки, коментира той. Георгиев отдаде тази цифра на въведените нови декларации и не достатъчно добрата разяснителна кампания. Според доклада, по направление \"Публичен регистър\" са били приети 2 866 ежегодни имуществени декларации, 3 568 встъпителните декларации за имущество и конфликт на интереси и 102 финални декларации. Пламен Георги посочи, че комисията вече е приключила с проверката им. Той отбеляза, че пропуски са констатирани в декларации на лица от всички кръгове, проверявани от комисията, включително народни представители, министри, заместник-министри, кметове, общински съветници. По процедура сега те ще бъдат поканени да отстранят тези пропуски, след което ще оповестим и списъкът с лицата, добави той. Общо през 2018 г. в съдилищата на страната са внесени 198 искания за налагане на обезпечителни мерки в размер на 316 668 042,69 лв., се посочва в доклага. Пламен Георгиев отбеляза, че според официална статистика на Националната агенция за приходите за миналата година, 90 процента от общото продадено имущество от НАП е имущество, отнето от КПКОНПИ. За 2018 г. са постановени 28 решения с установен конфликт на интереси. За сравнение Георгиев отбеляза, че 2017 г. конфликтът на интереси е установен само по три производства. Цифрите говорят за изключително повишена ефективност, коментира той и отбеляза, че това се дължи на приетия от парламента закон, който дава достъп на комисията до източниците на други институции. Имаме 701 сигнала - това е един добър знак за доверие в нашата много млада, но вече интензивно работеща институция, посочи председателят на КПКОНПИ. Имахме редица успешни акции, коментира още той и отбеляза, че за комисията успех е, че прокуратурата е уважила събраните доказателства и е повдигнала обвинение. Очаква се утре парламентът да гласува годишния доклад за дейността на КПКОНПИ за 2018 г.", "date": "2019.03.13", "title": "КОНПИ: В над 700 подадени декларации от миналата година има пропуски или несъответствия"}
{"url": "https://www.faktor.bg/bg/articles/prokuraturata-pogna-biyachi-na-uchenichki", "text": "Прокуратурата в два областни града извършва проверки за побои над непълнолетни ученички. В Габрово държавното обвинение се самосезира след репортаж, в който се показва как 15-годишна ученичка упражнява насилие и нанася побой над малолетно момиче. Възложена е проверка за изясняване причините за възникването на побоя, начина на протичането му, евентуални свидетели, лицето което е заснело клипа, както и получените от пострадалата ученичка наранявания. Прокуртурата е приела, че има данни за извършено престъпление по чл. 131 от Наказателния кодекс за причиняване на телесна повреда по хулигански подбуди. В Ловеч местната прокуратура е образувала досъдебно производство за насилие в местно училище. Според досегашната информация при сбиване между две момичета, възпитател в опит да ги разтърве е нанесъл няколко удара на едното от момичетата. Образуваното досъдебно производство тук също е за причиняване на лека телесна повреда на малолетно лице по хулигански подбуди. От държавното обвинение съобщават, че процесуално – следствените действия по случая продължават.", "date": "2019.03.13", "title": "Прокуратурата разследва биячи на деца в училищата"}
{"url": "https://www.faktor.bg/bg/articles/politika/hlyab-i-pasti/kremal-navliza-brutalno-v-poleto-na-evroizborite-u-nas", "text": "Наближават изборите за Европейски парламент. На 26 май ще изберем 17 евродепутати от България, което активизира руската хибридна кампания за намеса в изборите у нас. Днес изхабени политици  призоват за референдум против разполагането на територията на България на ядрени оръжия и военни контингенти, като  настоя „отбранителните ни бази и военни съоръжения“ да не бъдат превърнати в „агресивни“. Силите, които извадиха Радев от армията за да го радикализират в услуга на Путин и да пленят институцията на Президента, сега атакуват бъдещия европейски парламент. Стратегията на Кремъл е да проникне и разбие отвътре институциите на ЕС Този призив е нещо много повече от трупане на предизборни дивиденти с манипулативно използване на пацифистките нагласи в обществото. Това е поредната безскрупулна злоупотреба с темата за националната сигурност и отбраната в интерес на Кремъл. Призивът цели да внесе разделение в българското общество по въпроса за спешната необходимост от изграждането на по-силна национална отбрана в рамките на колективната отбрана на НАТО, за да можем  Днес ние трябва да работим не само за по-силна Българска армия, но и за по-голямо присъствие на НАТО в Черно море. Още по-тревожното е, че призивът съдържа сериозен манипулативен елемент. Говори се за разполагане на ядрено оръжие в България, за което обаче въобще не е ставало въпрос в НАТО. „Ядрено оръжие сега” е фалшива, нарочно подхвърлена и старателно подхранвана тема, с която се цели да се манипулира общественото мнение. С този напълно измислен проблем проводниците на чужди влияния се възползва от страховете на хората, за да си разтворят широко вратата към трупане на предизборни дивиденти. Така той прилага отдавна познатата техника за манипулация на общественото съзнание – най-напред се измисля проблем и след това се предлагат решения. Обявява се против нещо, което изобщо не съществува, и започва да се бори против него. Чиста проба активно мероприятие, съчинено по предписанията на учебниците на КГБ. Нещо повече! Измислената тема с ядрените оръжия не е оставена да съществува сама за себе си. Тази измислица се обвързва, тоест поднася се в пакет, с реални и много важни въпроси от значим за обществото интерес. В случая става дума за превъоръжаването на Българската армия и за необходимостта от засилено присъствие на НАТО в региона. Това няма нищо общо с ядрените оръжия – те въобще няма да са необходими в нашия случай.  Поставянето на темите в такава светлина и поднасянето им на обществото в този изкривен контекст обаче е насочено към това страната ни да няма силна армия и да не е интегрирана с НАТО, а Алиансът да бъде държан далече от Черно море, което Русия милитаризира и постепенно превръща в свое езеро. По този начин, волно или неволно, български политици се нареждат в редицата на изпълнителите на плана Решетников за превръщането на България в руски „троянски кон“. Планът е ясен, но опитът показва, че има хора, които лесно се поддават на дезинформация, както в случаите с телефонните измами. Сега обаче измамата е много по усъвършенствана, техниката е изпитана отдавна от руските служби и затова обществото трябва да бъде информирано навреме.", "date": "2019.03.13", "title": "Кремъл навлиза брутално в полето на евроизборите у нас"}
{"url": "https://www.faktor.bg/bg/articles/nezavisimaya-gazeta-balgariya-plashi-rusiya-s-gazov-isk", "text": "От 2020 г. България вече няма да бъде транзитна страна за руски газ, доставян за Турция по Трансбалканския коридор. Това предадоха медиите, цитирайки българския енергиен министър Теменужка Петкова, която на свой ред се позовава на съобщение от руската страна. В София те вече се опитват да оценят загубите, които ще станат наистина болезнени, ако втората нишка на „Турски поток“, по някаква причина, заобиколи България. В случай на негативно развитие на събитията, българските власти не изключват дори повторение на украинския сценарий и прибягване до арбитраж за събиране на транзитни плащания от Руската федерация, отбелязват в редакцията на вестник „Независимая газета“.  В рамките на среща с президента на Рисия Владимир Путин председателят на „Газпром\" Алексей Милер потвърди, че тази година „Турски поток“ ще бъде пуснат в екплоатация. Вярно е, че съдбата на втората нишка на газопровода все още не изглежда напълно ясна. Например преди седмица министър-председателят на Русия Дмитрий Медведев заяви пред българската преса, че „сега се разработва възможността за разширяване на втория клон на „Турски поток“ към България, Сърбия и Унгария. Но окончателното решение зависи не само от нас. Изборът между различните варианти за продължаване на „Турски поток“ до голяма степен ще се определя от готовността на газотранспортната инфраструктура. Това, от своя страна, зависи от интереса и конкретните действия на правителствата на съответните страни”, обясни Медведев. България, изглежда, проявява интерес към проекта. Това потвърди Медведев: „Неотдавна „Булгартрансгаз ”успешно завърши т.нар. Процедура за отворен сезон - събирането на задължителни искания за резервиране на бъдещи газопреносни мощности. Също така „Булгартрансгаз\" взе окончателно инвестиционно решение за изпълнението на проект за развитие и разширяване на газопреносната система\". „Но ние се нуждаем от допълнителни гаранции“, настоява руският премиер. „Новият клон не трябва да повтаря тъжната съдба на „Южен поток\".Така че решението за продължаване на „Турски поток“ през българската територия зависи от това дали София може да получи твърди гаранции, че Европейският съюз няма да възпрепятства плановете за доставка на газ през новия газопровод“, поясни Медведев.  „Надявам се, че можем да говорим за по-нататъшни конкретни стъпки след даването на съответните гаранции - не от българското правителство, а когато Европейската комисия предоставя надеждни гаранции, че този проект няма да се срине в бъдеще и няма да бъде възпрепятстван. Надявам се, че нашите български приятели също разбират това и вършат съответната работа”, потвърди Медведев позицията на 4 март след преговорите с българския премиер Бойко Борисов в София. Сега тази история има нов обрат. Информационните агенции разпространиха по телевизията изявлението на българския министър на енергетиката Теменужка Петкова, че България е получила известие от „Газпром експорт” за планираното прекратяване на транзита на газ от Украйна до Турция през България по Трансбалканския коридор, планирано за януари 2020 година. Според Петкова за страната това ще означава загуба от 110 милиона долара годишно. България иска да запази „ключовата си позиция на газовата карта на Европа\". Ако през България минава втората нишка на „Турски поток“, тогава очевидно София ще бъде удовлетворена. В противен случай може да възникнат проблеми. По-специално, София си запазва правото да обжалва пред арбитраж с цел събиране на транзитни плащания от „Газпром\", които страната трябва да получи по договора до 2030 г. Но, както е посочено, това ще се случи само ако втората нишка на „Турски поток“ по някаква причина заобиколи България. Съдейки по изялвнението на Петкова, България все още не е получила специално одобрение от Европейската комисия за разклонението на „Турски поток“, но, както разясни министърът, се спазват всички законодателни норми и не трябва да има причини за отказ от изграждане. Анна Кокорева, заместник-директор на центъра „Алпари“, подчерта пред изданието, че ситуацията е предсказуема и не бива да е изненадваща за България и другите страни, през чиято територия преминава Трансбалканският коридор. „Руският проект включваше развитието на инфраструктурата в България и други участници в Трансбалканския коридор за свързване с „Турски поток“. Всъщност, ако подготовката на тази инфраструктура започне и завърши навреме, тогава за България и други страни процесът на промяна на коридора за доставки ще се случи без сериозни последици и без загуби”, смята Кокорева. Въпреки че всичко ще зависи от поведението на Европейския съюз, признава експертът.  Същевременно, както отбелязва Тамара Сафонова, доцент в Президентската академия (РАНХиГС), „за България осигуряването на транзита на руски газ е един от ключовите икономически проекти, които могат да повлияят на европейския енергиен пазар и да осигурят висока доходност от експлоатацията на основните газопроводи. Страните, през чиято територия се пренася руски газ, сега са принудени да изострят проблематиката, за да не загубят възможността в бъдеще да генерират тарифни приходи от транзита на руски енергийни ресурси\", отбелязва експертът. „Доколкото е известно в момента, въпросът за решението на Европейската комисия остава отворен, но като гаранция България взима инвестиционно решение за изграждане на инфраструктура за транспортиране на газ от Турция до Сърбия. В този случай инвестиционните решения тук няма да бъдат достатъчни, защото това не е конкретна строителна работа. В този случай можем да кажем, че българската страна, заявявайки намеренията си да кандидатства за арбитраж, се опитва да си осигури гаранции, че нейната територия ще бъде разглеждана от „Газпром“ като приоритетна”, коментира директорът на Фонда за развитие на правото и медиацията в областта на енергийния комплекс Александър Пахомов.  Според него, ако в споразумението за транзит няма клаузи, че доставчикът на газ има право да променя собствената си политика, „тогава България има всички шансове не само да се обърне към европейския арбитраж, но и да спечели този спор\". Въпреки това, според експерта, всички тези процеси може да се забавят за неопределено време.", "date": "2019.03.13", "title": "„Независимая газета“: България плаши Русия с газов иск"}
{"url": "https://www.faktor.bg/bg/articles/novini/svyat/v-italiya-nyama-vaksina-nyama-uchilishte", "text": "Италианското правителство официално въведе правилото “няма ваксина, няма училище”, съобщи ВВС, цитирана от бТВ. Законът Лоренцин, кръстен на бивш здравен министър в страната, задължава родителите да поставят набор от задължителни ваксини на децата си, за да могат да ги запишат на ясла, детска градина и училище. Ваксините включват тези за варицела, морбили, заушка, рубеола и полиомиелит. Децата на възраст до шест години ще бъдат автоматично изключвани от ясли и детски градини ако нямат задължителната имунизация. Учениците на възраст между шест и 16 години няма да бъдат изключвани, но родителите им трябва документално да докажат, че децата им са ваксинирани. В противен случай ги грози глоба от до 500 евро. Законът влезе в сила на 10 март. “Всички имаха време да наваксат с ваксините”, коментира настоящият здравен министър на Италия Гуида Грило. Заместник-приемиерът на Италия Матео Салвини искаше допълнително отлагане на мярката, но датата така и не беше променена. Всяка община разрешава проблемите с ваксинацията по различен начин. В Болония например властите са изпратили писма за изключване на родителите на близо 300 деца. Други 5000 имат пропуски във ваксинацията. Законът Лоренцин беше подготвен от старото италианско правителство и до скоро не беше ясно дали въобще ще бъде въведен на практика. Настоящата коалиция в Италия обеща да премахне задължителните ваксини, но скоро размислиха. Причината законът все пак да бъде въведен е намаляващото покритие на ваксините в Италия до под 80% от населението. Според изискванията на Световната здравна организация покритието трябва да бъде 95%, за да се задейства т.нар. “стаден имунитет”, който трябва да предпази хората, които поради здравословни причини не могат да бъдат ваксинирани, както и малките деца, все още ненавършили нужната възраст за имунизация.", "date": "2019.03.13", "title": "В Италия: Няма ваксина, няма училище"}
{"url": "https://www.faktor.bg/bg/articles/rumanskiyat-parlament-ratifitsira-protokola-za-makedonskoto-chlenstvo-v-nato", "text": "Парламентът на Румъния ратифицира Протокола за македонското членство в НАТО, предава македонската НОВА ТВ. На пленарното заседание в законодателния орган в Букурещ присъстваше и председателят на парламента в Скопие Талат Джафери.  „Днес Румъния отново демонстрира своята ангажираност, приятелство и подкрепа към Република Северна Македония за постигането на евроатлантическия ангажимент, като даде възможност за една последователност и общо бъдеще. Позволете ми искрено да благодаря лично, от името на депутатите в Събранието на Република Северна Македония и от името на нашите граждани – за нас е чест, че сте наши истински приятели и партньори“, подчерта Джафери. Румъния е седмата държава-членка на НАТО, която ратифицира Протокола за членство на Северна Македония в НАТО. Първа бе Гърция, следвана от Словения, Албания, България, Хърватия и Черна гора. В четвъртък протоколът следва да бъде ратифициран в Сейма на Литва. Както бе обявено, от Букурещ Джафери заминава за Вилнюс, където ще се обърне към депутатите в литовския парламент. Страните-членки на НАТО подписаха протокола за присъединяване на Северна Македония към Алианса на 6 февруари. След ратифицирането му в парламентите на всичките 29 членове на Алианса, Северна Македония официално ще стане пълноправен член.", "date": "2019.03.13", "title": "Румънският парламент ратифицира Протокола за македонското членство в НАТО"}
{"url": "https://www.faktor.bg/bg/articles/novini/svyat/viena-e-nay-dobriyat-grad-za-zhiveene-sofiya-e-na-116-o-myasto", "text": "Международната консултантска компания Mercer публикува традиционната си годишна класация за най-добрите за живеене градове в света. За десета поредна година класацията се оглавява от австрийската столица Виена, следвана от Цюрих, Швейцария и Ванкувър, Канада. Българската столица София е на 116-о място от общо 231 града. Непосредствено преди София е парагвайската столица Асунсион, а след нея – Рабат, Мароко, предава БНР. От Източна Европа най-напред в класацията е Прага – на 69-о място, Будапеща е на 76-о, а Братислава – на 80-о и веднага след това – Вилнюс и Варшава. Атина е на 89-о място, Букурещ – на 109-о, Истанбул – 130-о, Белград – 139-о. Москва е на 167-а позиция, Санкт Петербург – на 174-а. Тройката отзад напред затварят столиците на Ирак Багдад, на Централно-африканската република – Банги и на Йемен – Сана. При съставянето на класацията са взети предвид фактори като транспортна инфраструктура, медицинско обслужване и образование, а също така социално-културната, политическата и икономическата среда.", "date": "2019.03.13", "title": "Виена е най-добрият град за живеене, София е на 116-о място"}
{"url": "https://www.faktor.bg/bg/articles/novini/svyat/fbr-holivudski-zvezdi-i-biznesmeni-sa-vkarvali-s-podkup-detsata-si-v-elitni-kolezhi", "text": "Над 40 души, сред които - холивудски актьори и бизнесмени, бяха обвинени за участие в мащабна незаконна схема за прием в престижни колежи, съобщи ВВС. Според властите, обвиняемите плащали подкупи в размер на няколко милиона долара, за да могат децата им да бъдат приети в елитни учебни заведения като Йейл и Станфорд. Сред замесените е звездата от сериала \"Отчаяни съпруги\" Фелисити Хъфман. Схемата била ръководена от 58-годишния Уилям Сингър, който във вторник призна вината си. Той се призна за виновен пред съд в Бостън по няколко обвинения, сред които за рекет и пране на пари. Грозят го 65 години затвор и глоба от 1 милион долара. Заговорът е разкрит от ФБР с помощта на свидетели. Един от тях по досие на дъщеря на холивудска актриса разбира, че е записана в класа по гребане, а той е знаел, че тя никога не се е занимавала със спорт. Друг свидетел разказва, че, разбирайки за намеренията на Хъфман и мъжа й – Уилям Мейси, е влязъл в заговора под прикритие и е записал с камера беседата. Според следствието актрисата е имала намерение да плати 15 000 долара за фалшификация на документи. Почти всички 40 обвиняеми по мащабното дело са от висшия ешелон на обществото, включително от крупни компании и холивудски актриси. Една от тях е и актрисата Лори Лафлин, прославила се през 90-те със сериала „Пълна къща”. Според съда тя и съпругът й - дизайнерът Масимо Джанули, са имали намерение да платят 500 000 долара подкуп, за да осигурят приемането на децата си в Университета в Южна Калифорния.", "date": "2019.03.13", "title": "ФБР: Холивудски звезди и бизнесмени са вкарвали с подкуп децата си в елитни колежи"}
{"url": "https://www.faktor.bg/bg/articles/novini/svyat/antonio-tayani-nikoy-veche-ne-razbira-kakvo-stava-v-london", "text": "„Объркването е огромно! Никой вече не разбира какво става в Лондон”, заяви пред бТВ председателят на Европейския парламент Антонио Таяни в отговор на въпроса докога може да продължи играта на нерви около брекзит. „Те трябва да решат какво ще правят. Готови сме да разговаряме, но не да променяме споразумението. Сега трябва да вървим напред, без да променяме съдържанието му. Да решават какво искат. Вече хаосът става невъзможен с липсата на сделка”, коментира Таяни.  „Излизат без споразумение – това ли искат? Те да решават”, допълни той. След като вчера британските депутати за втори път отхвърлиха сделката на премиера Тереза Мей с Европейския съюз, днес ще гласуват за брекзит без сделка. Най-важното сега е да се ограничат щетите, коментира в Страсбург заместник-председателят на ЕК Франс Тимерманс. „Наш дълг е на базата на вота на британския народ да работим за брекзит, който ще нанесе възможно най-малко щети. Позицията ни няма да се промени. Днес ние сме в ръцете на британската политическа система. Те трябва да ни кажат къде искат да отидем”, заяви той. Председателят на Европейския съвет Доналд Туск пък рязко се е увеличил рискът от брекзит без сделка. Оттук нататък е възможна отсрочка, но само при ясно аргументирано искане от страна на Великобритания. Решението за това може да се вземе само единодушно от страните-членки, вероятно след 8 дни в Брюксел на Европейски съвет.", "date": "2019.03.13", "title": "Антонио Таяни: Никой вече не разбира какво става в Лондон"}
{"url": "https://www.faktor.bg/bg/articles/ep-posochi-rusiya-kitay-iran-i-severna-koreya-kato-osnovni-iztochnitsi-na-dezinformatsiya", "text": "Европейският парламент прие резолюция, в която призова за защита на изборите от руска намеса. Евродепутатите предупреждават, че главният източник на дезинформация в ЕС са Русия, Китай, Иран и Северна Корея. ЕП осъжда все по-агресивните действия на тези държави, \"които целят да подкопаят основите и принципите на европейските демокрации, както и суверенитета на страните от Източното партньорство\", се посочва в съобщение на институцията. След преглед на последните усилия на ЕС за противодействие на враждебната пропаганда от чужди страни, евродепутатите призовават държавите от Общността да се подготвят за противодействие на хибридните заплахи. В резолюцията, приета с 489 гласа \"за\", 148 \"против\" и 30 въздържали се, е отправен призив за повишаване на осведомеността за руските дезинформационни кампании. ЕС е призован да разшири групата за стратегическа комуникация със страните от Източното партньорство. Евродепутатите настояват за законодателство за медийните дружества, доставчиците на услуги за текстови съобщения и интернет търсачките. Дружествата, които не премахват бързо постоянните фалшиви новини, трябва да бъдат подвеждани под отговорност, според ЕП. Властите трябва да имат възможност да установят авторите и спонсорите на представеното политическо съдържание, се посочва в документа. Евродепутатите осъждат намеса на чужди държави в избори и допитвания в ЕС. Държавите от ЕС са призовани да внесат изменения в изборните закони за борба със заплахите от кампаниите за дезинформация, кибернападенията, киберпрестъпленията и нарушенията на свободата на изразяване при гласуване. Държавите в ЕС трябва да подкрепят асоциираните към Общността страни и Западните Балкани за осигуряване на защита на изборния процес от злонамерени пропагандни дейности, пише в резолюцията. ЕП подкрепя и налагането на глоби за умишлена злоупотреба с лични данни от европейските политически партии и фондации.", "date": "2019.03.13", "title": "ЕП готви закон срещу фалшивите новини от Русия, Китай, Иран и Северна Корея"}
{"url": "https://www.faktor.bg/bg/articles/novini/balgariya/zaradi-zabranata-za-poleti-boing-737-maks-8-katsna-v-sofiya-ne-mozhe-da-prodalzhi-nanikade", "text": "Самолет  „Боинг 737 Макс 8” е кацнал извънредно на Летище София. Той е летял по маршрут Хургада - Амстердам, но не е могъл да продължи заради забраната за полети с този модел самолет в небето над Европа. По-късно вечерта и София затвори въздушното си пространство за „Боинг 737 Макс 8”. Всичко това се случва след двете авиокатастрофи с такива машини, които отнеха живота на 346 души в Индонезия и в Етиопия. Самолетът се намира на Летище София и не е ясно докога. Пасажерите, които са пътували от Египет към Холандия, бяха настанени в хотел и се очаква да излетят днес с друг самолет към крайната си дестинация. „Все още не са точни и ясни причините защо е кацнал самолетът, но са получили съобщения от въздухоплавателна администрация на Съединените щати за евентуално изследване на новата система на „Боинг”, която е за хоризонтална стабилизация. Пътниците са добре, настанени са в хотел”, коментира Станимир Лешев, директор \"Гражданска въздухоплавателна администрация\".", "date": "2019.03.13", "title": "Заради забраната за полети \"Боинг 737 Макс 8\" кацна в София, не може да продължи наникъде"}
{"url": "https://www.faktor.bg/bg/articles/novini/balgariya/za-valeri-simeonov-temata-za-koalitsiya-za-evropeyskite-izbori-s-ataka-i-vmro-bila-zatvorena-stranitsa", "text": "Коалиционният съвет на \"Обединени патриоти\" няма са се проведе в пълния си състав. На редовната сбирка на няма да присъстват представители на НФСБ. Причината е, че за партията на бившия вицепремиер Валери Симеонов темата за коалиция за европейските избори  с \"Атака\" и ВМРО е затворена страница, съобщава Канал 3.  Преди седмици лидерът на партията Валери Симеонов заяви, че след като партията на Красимир Каракачанов са решили да издигнат кандидатурата на Ангел Джамбазки, въпреки разговорите продължили месеци наред и едностранното им прекратяване от страна на ВМРО, то те не виждат смисъл да продължават каквито и да е преговори.", "date": "2019.03.13", "title": "За Валери Симеонов темата за коалиция за европейските избори с \"Атака\" и ВМРО била затворена страница"}
{"url": "https://www.faktor.bg/bg/articles/sarbiya-razmaha-prast-na-nato-plashi-s-voenni-deystviya-v-kosovo", "text": "Министърът на външните работи на Сърбия Ивица Дачич разкри, че официален Белград е предупредил НАТО, че ще реагира в случай на нападение срещу сръбската общност в Косово, съобщава македонското електронно издание МКД. Няма единен призив на международната общност към Прищина за премахване на 100-процентовите мита за внос на сръбски стоки и следователно затова остават в сила, заяви Дачич. Съгласно думите му, САЩ имат интерес от премахване на тарифите и продължаване на диалога, защото искат да извлекат политически плюсове за себе си. „Някои страни от Европейския съюз не го искат и постоянно казват на Рамуш Харадинай да не премахва митата. Те искат диалогът да продължи и когато всички седнат на масата за преговори, тогава тарифите ще бъдат премахнати\", припомни първият дипломат на Белград. Той каза още, че Великобритания не осъжда действията на Прищина и не желае промяна в границата. А Германия не е съгласна с промяната на границата, но не подкрепя митата на Прищина. „Великобритания, според нас, насърчава Харадинай да не премахва тарифите, те не харесват идеята за компромис. Те не смятат, че този въпрос трябва да бъде решен. Предлагат решения, които предполагат, че трябва да признаем Косово в рамките на съществуващите граници и че северната част на Косово трябва да има широка автономия“, отбеляза Дачич. С въвеждането на тарифите и приемането на платформата на Прищина, диалогът е блокиран, а позицията на Белград е, че той може да бъде продължен, само след като тарифите бъдат премахнати. „Отегчаващото обстоятелство е, че има избори в ЕС, но и в САЩ, и може да се случи демократите да се върнат на власт, а те застъпват идеята, че няма какво да се обсъжда и че Сърбия трябва да признае Косово\", подчерта сръбският външен министър. Говорейки за Косовските сили за сигурност, Дачич заяви, че Сърбия е предупредила КФОР и НАТО, че ще се намеси, ако бъдат атакувани сърбите в най-младата държава на Балканите. „Сърбия няма да допусне нападение срещу сърби в северната част на страната. Нормално, няма да допуснат нападение срещу Косово, но Северът им е мания“, заключи сръбският министър.", "date": "2019.03.13", "title": "Сърбия размаха пръст на НАТО, закани се да се намеси в Косово"}
{"url": "https://www.faktor.bg/bg/articles/6-lv-taksa-stol-v-bolnitsa-za-pridruzhitel-bez-pravo-na-leglo", "text": "Най-голямото лечебно заведение в България - болницата в Пловдив, иска от близките на лежащо болните 6 лева такса „стол\". Зрителка на bTV подаде сигнал за абсурдната практика и за лошите условия в лечебното заведение. „Видях в ценоразписа в самата стая, не се бях загледала в него, докато не обърнах внимание на самото обзавеждане. Виждайки този потрошен стол, видях ценоразписа и ми направи впечатление цената от 6 лева”, разказа пред камерите Дафина Филипова. Нейният баща е в болницата и тя му е била на свиждане. По думите й не само че обзавеждането е старо, но и в помещението е мръсно, имало дори паяжини. Проф. Христо Желязков, началник на клиниката по неврохирургия в УМБАЛ „Св. Георги”, обаче беше категоричен, че хигиенните правила се спазват много стриктно. В момента тече и проверка на РЗИ за хигиената на клиниката.  По думите му т. нар. такса „стол” е такса за придружител без право на легло. „Нищо не се ползва, но се плащат 6 лева, за да се предотвратят излишни посещения в болницата”, уточни той. „Средствата не стигат за това да се подмени всичко и всичко да бъде ремонтирано навреме. За нас е важно лечението на пациентите”, посочи той. По думите му предстои да получат легла, столове и шкафчета.", "date": "2019.03.13", "title": "Потресаващо: 6 лв. такса за оръфан \"стол\" в болница"}
{"url": "https://www.faktor.bg/bg/articles/nov-skandalen-klip-vazpitatel-razdava-shamari-i-yumrutsi-v-loveshko-uchilishte", "text": "Нов скандален клип разкрива брутална агресия в училище, този път в Ловеч. На него се вижда как две момичета се бият в клас, а възпитателят уж се намесва да ги разтърве, но всъщност удря с юмруци едно от децата. Включва се и втори преподавател.  Началникът на Регионалното управление на образованието Еленко Начев е разпоредил проверка относно разпространения в социалните мрежи видеоклип от ловешкото ОУ \"Св. Св. Кирил и Методий\". Клипът е от 8 март. Снощи случаят е бил разследван от полицията, информирана е и Детска педагогическа стая.  Днес ще бъде извършена проверка от представители на Регионалното управление на образованието и Община Ловеч, за да се изясни случаят и имало ли е насилие от страна на възпитателя спрямо едно от момичетата.  Възпитателят, който удря децата, е задържан в районното полицейско управление. Върви и проверка дали ръководството на училището съзнателно е потулило случая.", "date": "2019.03.13", "title": "Брутална агресия: Възпитател раздава шамари и юмруци в ловешко училище, арестуват го"}
{"url": "https://www.faktor.bg/bg/articles/plovdivchani-okupiraha-obshtinskiya-savet", "text": "Над 50 протестиращи с плакати и знаме влязоха в Пловдивския общински съвет със скандирания \"Искаме си парка\". Това са живеещите зад хотел \"Санкт Петербург\", където върху терен от 16 декара бяха изсечени дървета. Парцелът е бил с капитала на \"Пълдин туринвест\" - смесена фирма между общината и панаира. Мястото е било продадено през 2017 г. от Георги Гергов на асеновградския бизнесмен Байрям Солак.  Хората се разграничиха от всякакви политически формации и схеми, като казаха, че единственото им искане е пространството да остане зелена площ. На първо място те ще поискат гарантиране, че пространството ще остане за зеленина в общия устройствен план, което би парирало всякакво строителство там. „Ако това стане, собственикът на парцела все едно ще има скъпа кола в гараж със свалени номера“, каза пред trafficnews.bg Тодор Асенов, председател на инициативния комитет. Той обясни, че при съвместна проверка между гражданите и районната администрация е станало ясно, че са изсечени 64 дървета. Хората ще поканят кмета на следващото им събиране, което ще е в неделя от 14 часа, за да обясни каква е ситуацията и да се начертаят следващите стъпки. Според хората, собственикът на терена трябва да приеме толкова пари, колкото му предложи Общината, ако бъде гарантирано, че този терен е зелена площ. Протестиращите настояват пред съветниците да се промени статутът на терена и той да си остане парк. Сега част от него е отредена за обществено ползване, което позволява и застрояване.", "date": "2019.03.13", "title": "Пловдивчани окупираха Общинския съвет"}
{"url": "https://www.faktor.bg/bg/articles/prokuraturata-zasega-nyama-informatsiya-zhoro-shopo-da-se-e-zanimaval-s-prane-na-pari", "text": "Георги Семерджиев, Жоро-Шопа, ще бъде разследван за това, че е укривал, осуетил и възпрепятствал ареста на Арабаджиеви. Това заяви по Нова ТВ говорителят на прокуратурата Румяна Арнаудова. Прокуратурата започва разследване, когато има надлежен сигнал - за наличието на пране на пари, тогава ще предприеме съответното разследване. Но до този момент не е сезирана прокуратурата за такива данни или други престъпления за Георги Семерджиев, уточни Арнаудова. По думите й все още не е приключила проверката за неправомерно разходване на европейски средства в Пловдив. Предстои обаче съвсем скоро внасяне на обвинителен акт и завеждане на дело срещу бившия заместник-кмет на Столична община Евгени Крусев.  В момента, в който сме събрали данни за извършено престъпление с висок обществен интерес, с висока степен на обществена опасност, ние предприемаме действия. По този случай колегите от Специализираната прокуратура са на финал. Предстои съвсем скоро внасяне на обвинителен акт и завеждане на дело, посочи Арнаудова.  Тя обясни също, че при разследванията и в големите градове, а и не само, са необходими много доказателства, за да се стигне до повдигане на обвинения на кметовете. И случаите с кметовете на Созопол и Златица са сложни дела. Нужни са доказателства и на вещи лица, и когато обвинението е сигурно, че лицата са виновни, тогава ще повдигне обвинения. \"Относно случая в Стрелча Районна прокуратура разследва принуда. Престъпление против личността. Лицето е злоупотребило със служебното си положение. В нито едно от разследванията прокуратурата не работи предизборно. И в случая с кмета на Созопол, и в този с кметицата на Златица СГП работи от около година\", категорична бе Арнаудова. Тя добави, че четирите пълнолетни лица от Плевен, които бяха задържани за рекет над ученици, ги грози до 10 години лишаване от свобода. Двама от тях са осъждани, а другите двама са с криминални регистрации, обаче не са осъждани. Повече от една година те са упражнявани системен психологически тормоз над жертвите си.", "date": "2019.03.13", "title": "Прокуратурата: Засега няма данни Жоро Шопа да се е занимавал с пране на пари"}
{"url": "https://www.faktor.bg/bg/articles/georgi-harizanov-1-1", "text": "Проблемът с опростените дългове на мюфтийството е в комуникационния проблем. Не стана ясно как бе взето това решение, нито какво са правили по този въпрос народните представители през последните три месеца. Това сподели в студиото на БНТ политическият анализатор Георги Харизанов и допълни, че трябва да се помисли за регламент и регулация по отношение на църковните имоти. ,,БСП изпадна в унизителна ситуация благодарение на Корнелия Нинова, защото лично аз за първи път виждам някой да вади партията си от политическия живот на страната два месеца преди изборите. Явно г-жа Нинова се стреми да бъде иновативна и да продължава да прави политики на инат'', коментира Харизанов. ,,Не смятам, че сегашното им излизане от парламента има нещо общо с решението на ГЕРБ да преразгледат решението си по Изборния кодекс, така както всъщност и оставката на вицепремиера Валери Симеонов няма нищо общо с второто им напускане на пленарната зала. Но знаете ли, по-скоро се радвам, че се присъединихме към държавите, в чийто парламент няма социалисти'', допълни анализаторът. По думите му Мария Габриел изглеждала най-вероятният и естествен водач да оглави листата на ГЕРБ за евроизборите. ,,Навсякъде има сделки, но само в политиката може да има и мръсни сделки. Според мен в цялата тази история с дълговете на мюфтийството България трябва да се грижи за вероизповеданията си, а не това да го правят чужди държави и интереси. Целият проблем е там, че тази тема с опрощаването не беше достатъчно осветлена и обсъдена, а направена сякаш \"на тъмно\" по подобие с промените по Изборния кодекс'', заяви социологът Кънчо Стойчев. ,,Напускането на парламента от БСП е нежелателен, но легитимен ход. С това свое действие опозицията заявява, че нямат място там, където липсва диалог. Така че може би има известна логика в крайното им действие'', добави Стойчев и изрази мнение, че Сергей Станишев по всяка вероятност ще бъде в листата на социалистите за евроизборите, но едва ли ще бъде водач. ,,Няма основание БСП да се разцепи. Смятам, че Корнелия Нинова стои доста здраво на краката си, така че тя не може да бъде сменена поради преврат, както ставаше навремето в Политбюро'', завърши социологът.", "date": "2019.03.13", "title": "Георги Харизанов: Присъединихме се към държавите, в чийто парламент няма социалисти"}
{"url": "https://www.faktor.bg/bg/articles/ubiha-zhena-v-stolitsata", "text": "Столични полицаи разследват тежко престъпление. Разследването е започнало на 12 март, след като в полицията постъпил сигнал за открита в дома си починала 64-годишна жена. При извършения оглед са открити следи от насилствена смърт. Това обявиха от пресслужбата на МВР, като засега не дават повече информация за престъплението и по-точно в коя част на столицата е намерено тялото. Незабавно са предприети оперативно-издирвателни и процесуално-следствени действия. Работата по образуваното досъдебно производство продължава под наблюдението на прокуратурата.  Според първоначалните данни вероятната причина за престъплението е от битов характер.", "date": "2019.03.13", "title": "Убиха жена в столицата"}
{"url": "https://www.faktor.bg/bg/articles/angel-bonchev-da-te-sadi-sinat-ti-e-po-malko-ot-pet-otvlichaniya", "text": "Имал съм много тежки моменти в живота си, но това, което ми се случи сега, няма коментар. И 5 отвличания са малко. Да те съди синът ти, е по-лошо и от 5 отвличания. Това заяви бизнесменът Ангел Бончев минути след като беше оправдан по обвинение, че е насочил пистолет срещу сина си Бончо и му се е заканил с убийство. Случката се разигра на 25 октомври 2017 г. \"Не съм насочвал пистолета. Той (Бончо - б.а.) посегна да ме ритне и да вземе оръжието, беше в горния джоб на якето. Аз го преместих до хълбока, предпазих го от вземане\", разказа Бончев, цитиран от \"24 часа\". \"Аз живея в хидропарка. През цялото време съм бил там, не съм излизал. Те (Бончо и приятелите му - б.а.) дойдоха при мен, а не аз при тях. Затова натиснах паникбутона\", каза още Бончев. Бончо е син на Ангел Бончев от първия му брак, израсъл е при майка си Таня. Вторият му син е с 9 г. по-малък и е от брака му с Камелия Аврамова. Тя бе отвлечена от бандата на \"Наглите\" на 10 юли 2008 г., когато отива да предаде 395 xил. евро откуп за мъжа си. Освободена е след 68 дни, но се разболява от рак и умира в края на 2012 г. Разривът между Ангел и Бончо става след отвличането. Бизнесменът имал договор да стопанисва 10 г. базата в Казичене, но дал пълномощно на Бончо, докато той търсел лечение за жена си в Турция и бил ангажиран с делото \"Наглите\". Бончев няма обяснение защо големият му син се е настроил срещу него.", "date": "2019.03.13", "title": "Ангел Бончев: Да те съди синът ти е по-жестоко и от пет отвличания"}
{"url": "https://www.faktor.bg/bg/articles/prokuraturata-otkri-narusheniya-pri-otdavaneto-pod-naem-i-prodazhbata-na-obshtinski-zhilishta", "text": "Проверка на Върховната административна прокуратура откри нарушения при отдаването под наем и продажбата на общински жилища. Установени са 175 наредби, в които са допуснати различни нарушения. Сред тях са действащите наредби в общини София, Пловдив, Варна, Бургас, Велико Търново, Плевен, Добрич, Шумен, Монтана, Благоевград, Видин, Враца, Кърджали, Кюстендил, Ловеч, Пазарджик, Перник, Силистра, Сливен, Смолян, Търговище, Хасково, Ямбол, Поморие, Царево, Банско, Казанлък, Дупница, Нова Загора, Троян, Сандански, Балчик, Шабла, Велинград, Панагюрище, Севлиево и др. Установени са случаи, в които съгласно общинските наредби се допуска в резервни общински жилища да се настаняват кметове, заместник-кметове и кметски наместници, в противоречие с чл. 45 от Закон за общинската собственост. По закон в резервните жилища се настаняват под наем лица, в семействата на които са налице остри социални или здравословни проблеми и такива, чиито жилищата са станали негодни за обитаване.  Не е съобразен и законоустановения срок за настаняване, посочват от прокуратурата. В други подзаконови актове, в нарушение на закона, е признато право за кандидатстване за настаняване под наем в резервните общински жилища на бивши собственици, чиито имоти са отчуждени от общината до предаване на отстъпения им в обезщетение жилищен имот. Налице са и разрешения, изключващи възможността за ползване на общинско жилище на лица, чиито имоти са застрашени от самосрутване, в директно противоречие със закона, уточняват от прокуратурата. От ВАП са установени норми, с които от общинските съвети е поставено изискване за заплащане на допълнителна такса, извън предвидената от Закона за местните данъци и такси, под формата на режийни разноски при производство за настаняване под наем и продажба на общински жилища. При проверките са констатирани разпоредби, с които се задължават кметовете да внасят предложения в общински съвети за промяна на предназначението на жилища, когато определени лица желаят да ги закупят и са изпълнени други условия, установени в местни наредби. По силата на закона обаче промяната на предназначението се извършва поради потребностите на общината, а не според желанието на отделен заявител да придобие определено жилище. Установени са и разпоредби, с които в нарушение на закона се дава възможност кметове на общини да овластяват други лица за издаване на наказателни постановления и така да налагат санкции за нарушения. По този начин се създава вероятност в крайна сметка нарушители да не понесат нормативноустановена отговорност, изтъкват от прокуратурата. Във връзка с образуваните преписки са подадени 156 протеста до административните съдилища, като към настоящия момент от тях 22 са образуваните уважени, а по отношение на останалите не са приключили административните производства. Ефектът от проверката се открива в предприетите мерки за оспорване и отмяна на незаконосъобразните разпоредби за опазване на общинската собственост, която следва да се управлява в интерес на населението в общината. Проверката на ВАП продължава.", "date": "2019.03.13", "title": "Прокуратурата разкри фрапиращи нарушения при настаняването в резервните общински жилища"}
{"url": "https://www.faktor.bg/bg/articles/novini/svyat/ek-zayavi-che-se-chuvstva-samotna-v-borbata-s-dezinformatsiyata", "text": "Чувстваме се сами в усилията за противодействие на дезинформацията, заяви днес говорител на Европейската комисия в отговор на въпрос, свързан с твърдения във френските политически среди, че ЕС е изграден с финансиране от нацистите и с помощта на ЦРУ. Трябва да се интересуваме от финансирането на онези, които целят да разрушат ЕС, добави говорителят. Не сме лековерни и предприемаме мерки, но се чувстваме самотни в тези усилия. Това не е игра, която ще бъде спечелена от Брюксел. Имаме нужда от подкрепата на правителствата, гражданското общество, медиите, платформите. Борбата е много сложна, за да бъде спечелена само от нас, добави той. Говорителят определи твърденията за историята на ЕС, в които се намесват нацистите и ЦРУ, като \"налудничави\". В европейските столици има усещането, че ако е нападнат ЕС, това не ги засяга, а не е така, допълни той. По-рано днес ЕП прие резолюция за дезинформацията. В документа като главни виновници за разпространението на лъжи в ЕС са посочени Русия, Китай, Иран и Северна Корея.", "date": "2019.03.13", "title": "ЕК заяви, че се чувства самотна в борбата с дезинформацията"}
{"url": "https://www.faktor.bg/bg/articles/rusiya-shte-se-otbranyava-sreshtu-amerikantsite-estestveno", "text": "Гъсти кълба тютюнев дим в хола, монотонни гласове на телевизионни говорители, които четат новини от производството, директиви на Политбюро, прогнозата за времето - това е в моите детски спомени. Черно-бяло, мрачно, аналогово. Защото съм роден в СССР. Също като милиони други съветски граждани баща ми пушеше в хола, очаквайки - също като останалите милиони съветски граждани - вечерния филм. Той се излъчваше след основната вечерна информационна емисия \"Время\". Кълбата тютюнев дим междувременно са изчезнали от хола. Също като милиони други руснаци, баща ми вече не пуши. Емисията \"Время\" обаче си остана. Новините от производството и политическите декларации - също. Сега всичко е малко по-пъстро, по-модерно, по-олекотено, но съдържанието почти всеки ден е едно и също: една трета – за Путин, една трета – за Медведев и една трета – за \"лошия\" Запад. На когото му е дошло до гуша, бяга в интернет. Скоро обаче и това навярно няма да е възможно. Защото Думата взе решение: Русия ще се отбранява! Срещу кого ли? Срещу американците, естествено, срещу кого иначе? Та нали най-мощните сървъри се намират в САЩ, а американците, каквито са лоши, могат просто да изключат Русия от световната мрежа – това твърдят от Думата. Затова Русия трябвало да си има свой собствен и независим от американците интернет. И понеже корумпираните власти искат да запушат устата на борците срещу корупцията, а заедно с тях и на всички инакомислещи, са предвидили забрана на свободния интернет и въвеждане на тотален контрол. Това пък казват критиците. Близо 15 000 от тях излязоха на протест по улиците на Москва по уикенда. Според организаторите, това са били най-масовите протести за последните години – дори по-големи от демонстрациите срещу пенсионната реформа. Хората не искат и интернет да стане като \"Время\" - с новини от производството и политически декларации - поогладен, разкрасен, цензуриран. Чисто „руски интернет“ – има ли техническа възможност за подобно нещо? Едва ли, твърдят експертите. Макар че  властите положиха неимоверни технически и финансови насилия да закрият месинджъра „Телеграм“. От това пострадаха милиони юзъри, хиляди фирми, дори и държавни учреждения, които досега редовно ползваха тази услуга.  По-важно обаче беше посланието на властите, което гласи: \"Назад към СССР!“ - и към времената на режима, в които имаше плътна Желязна завеса. Разликата днес е в това, че Желязната завеса е онлайн. Какъв парадокс само! Русия минава за страна с добре развит IT – сектор и модерни компютърни технологии, поне що се отнася до големите метрополии. Москва например се е превърнала в истинско смарт-сити. Дори и в метрото, на 80 метра под земята, човек за секунди може да уреди своите банкови сделки или да си запише час при лекаря – благодарение на силния сигнал на \"WiFi for free\". Русия е една от страните с най-евтин мобилен интернет в света. Новосъздадени руски фирми успешно навлизат на международния пазар. И точно в тази Русия искат да орежат най-важната функция на интернет – свободната обмяна на информации! Забравена е явно златната ера на руския интернет от 1990-те години - времето, в което се родиха Yandex и mail.ru. Поне в Русия те са сериозна конкуренция на Google и сие. Забравени са и годините в началото на новия век, когато, по времето на краткото си президентско интермецо, Дмитрий Медведев заложи на модерните технологии, на интернет и на прозрачното управление. Днес руското правителство гледа на интернет като на враг. А бившият офицер от КГБ и сегашен президент Путин смята интернет за изобретение на американските тайни служби – на злите американци, които само мислят как да сторят на Русия злини и срещу които Русия е длъжна да се отбранява. Мечтата е всичко днес да прилича на едновремешната емисия „Время“ - с онзи възторг от собствените успехи и с познатите критики срещу Запада.", "date": "2019.03.13", "title": "Русия ще се отбранява! Срещу американците, естествено!"}
{"url": "https://www.faktor.bg/bg/articles/novini/svyat/erdogan-obvini-netanyahu-v-ubiystva-na-detsa", "text": "Президентът на Турция Реджеп Таийп Ердоган обвини премиера на Израел Бенямин Нетаняху, че е „тиранин“, който „избива“ палестински деца, предава AFP. „Ей, Нетаняху, дръж се прилично. Ти си тиранин, при това тиранин, избил седемгодишни палестински деца“, заяви турският лидер на митинг в родината си, след като израелският министър-председател го нарече „диктатор“. Турция и Израел имат напрегнати отношения и Ердоган, който се смята за шампион на палестинската кауза, е критик на израелската политика.", "date": "2019.03.13", "title": "Ердоган бесен на Нетаняху, обвинява го в убийства на деца"}
{"url": "https://www.faktor.bg/bg/articles/novini/svyat/-tayms-kakvo-diktuva-logikata-na-zhalkoto-fiasko-na-brexit", "text": "Само 40 членове на Камарата на общините се вслушаха в представените им в последната минута от премиера Тереза Мей гаранции за предпазния механизъм по ирландската граница, пише в. \"Таймс\" по повод вчерашното гласуване в британския парламент за ратификация на споразумението за Brexit-а. То бе отхвърлено с мнозинство от 149 гласа. И макар разликата да е по-малка с 81 гласа спрямо предишния вот през януари, това не беше достатъчно. Това е четвъртото по мащаби поражение за правителството в модерната история на кралството, отбелязва вестникът. Но все пак краят не е близо, продължава \"Таймс\", и подчертава, че логиката на жалкото фиаско на Brexit-а винаги е диктувала, че раздвижване може да се случи единствено в самия край, при последната възможност. Вчера имаше възможност, но тя не бе последна. След поражението вариантите пред Мей клонят към нулата. Накрая тя може да заключи, че в нейната партия е пълно с нетолерантни глупаци и това ще бъде доста основателно заключение. И въпреки че Мей загуби гласа си, което всички иронични драскачи възприеха като метафора, вероятно премиерът ще продължи борбата, предрича \"Таймс\", цитиран от БТА. \"Гардиън\" се пита какво ще стане след повторното отхвърляне на сделката за Brexit-а и си отговаря, че въпреки предстоящите гласувания по вариантите \"без сделка\" и \"отлагане на член 50\" бъдещето в дългосрочен план е неясно. Има предположения, че при ново поражение премиерът може да подаде оставка, но въпреки че тя още не го е сторила, позициите й са силно разклатени. Според изданието е възможно Мей да подложи на още едно гласуване постигнатото от нея споразумение с ЕС. Що се отнася до евентуалното отлагане на датата за напускане (29 март), \"Гардиън\" припомня, че премиерът желае то да е кратко, за да не се налага британците да участват в избори за Европейски парламент след 10 седмици. Но парламентът може да реши друго по този въпрос, смята вестникът. А за да се стигне до парламентарни избори, това ще изисква първо отлагането на член 50 да бъде по-продължително, отколкото желае правителството, заключава \"Гардиън\". \"Дейли телеграф\" приканва Тереза Мей да се вгледа във фактите и да осъзнае, че е време да се оттегли. Във всяко занимание на човека идва момент, когато той си казва, че играта е свършила - било ако това е играч на крикет, който вече не може да надхвърли 50 точки, било пилот на самолет, който вече не може да реагира на кризи, оперен певец, изгубил гласа си, или писател, който няма какво да каже. При такива обстоятелство кой продължава, пита коментаторът на вестника. По думите му човек може да се позове на миналата си слава, може да не е в състояние да се оттегли, а може да е лишен от усещането, че се блъска в тухлена стена. Но Тереза Мей няма минала слава, за която да се сетим, така че да се оттегли удобно. И можем да заключим, че тя - изоставена от почти всички - не вижда, че пътят, по който върви е преграден, подчертава \"Телеграф\". \"Файненшъл таймс\" констатира, че Консервативната партия е в плен на демагози и икономически неграмотници и че проблемът около предпазния механизъм за ирландската граница може да отърве британците от консерваторите. Таблоидът \"Дейли стар\" съобщава, че след вчерашното поражение в парламента водещият букмейкър \"Корал\" (Coral) е намалил до 3 към 1 коефициента за оставка на Мей още днес.", "date": "2019.03.13", "title": "\"Таймс\": Какво диктува логиката на жалкото фиаско на Brexit?"}
{"url": "https://www.faktor.bg/bg/articles/tsvetanov-kandidatite-ni-za-evroizborite-nyama-da-sa-s-povdignati-obvineniya-za-prane-na-pari", "text": "\"Кандидатите ни за евроизборите няма да бъдат с повдигнати обвинения за пране на пари, купуване на гласове или злоупотреби с местна власт\". Това каза председателят на ПГ на ГЕРБ Цветан Цветанов по време на брифинг в Народното събрание във връзка с кмета на Созопол, към когото бяха повдигнати обвинения. Той изрази надежда и колегите му от БСП да направят същото. По случая в Созопол, Цветанов коментира: „Има компетентни органи. Нека си продължат съответното разследване. Към момента има както към Созопол, така и към Златица. Ние винаги сме били с абслотютно същия аршин. Ще се произнесем във връзка и с предстоящите местни избори. Сега в момента говорим за евроизборите“, подчерта той.", "date": "2019.03.13", "title": "Цветанов: Кандидатите ни за ЕП няма да са обвинени в пране на пари, надявам се от БСП да последват примера ни"}
{"url": "https://www.faktor.bg/bg/articles/novini/svyat/barnie-predupredi-ep-ima-risk-za-brekzit-bez-sporazumenie", "text": "\"Има опасност от напускане без споразумение\", изказа притесненията си пред Европарламента преговарящият с Обединеното кралство Мишел Барние. В ЕП се проведоха дебати, след като снощи британският парламент отхвърли сделката на премиера Тереза Мей.  Представителите на различните политически групи изказаха притесненията си от агонията с напускането на Великобритания, а в същото време се чуха и гласове за провеждане на втори референдум. \"Ние не искаме този сценарий, никога не сме работили за този вариант - напускане без споразумение. Винаги сме се стремели към напускане със споразумение\", каза още Барние по повод изгледите британците да си тръгнат от ЕС без никакво споразумение. Французинът повтори, че ЕС се готви за всякакви сценарии, сред които удължаването на преговорите. \"Но удължаване с каква цел?\", попита Барние. \"Защото преговорите по чл. 50 приключиха, ние имаме договор, той е налице\", подчерта преговарящият с Великобритания. \"Моментът е много сериозен, защото опасността е от напускане без споразумение по хаотичен начин. Не бива да подценяваме нито този риск, нито неговите последици\", заяви Барние пред евродепутатите. В същото време увери, че ЕС се отнася с уважение към Обединеното кралство и неговите граждани, и ще останем обединени до края на преговорите. \"Снощното гласуване беше катастрофа\", възкликна веднага след Барние лидерът на групата на ЕНП в ЕП Манфред Вебер. Вебер бе категоричен, че резултатът от Брекзит е резултат от популизма и предлагането на уж лесни решения. Ние вярваме в проекта на ЕС и европейското бъдеще, потвърди Вебер. Лидерът на АЛДЕ пък хвърли вината върху политическите партии във Великобритания, които използват за политически цели Брекзит. За тях той \"е куршум в оръжието, а не екзистенциален проблем\", заяви Ги Верхофстад. Той призова лейбъристите и консерваторите да си подадат ръка за сътрудничество, за да се реши проблемът. От АЛДЕ се обявиха категорично срещу удължаването на срока за излизането на Великобритания. \"Това означава да се проточи след изборите, а изборите ще минат под знака на Брекзит\", предрече лидерът на либералите. А през това време \"застъпниците на Брекзит ще продължат\" да рушат ЕС отвътре, категоричен беше евродепутатът. Верхофстад упрекна очи в очи Найджъл Фараж, че него го интересува само пак да влезе в ЕП. \"Ще стане депутат, ще продължи да получава заплата, която ще прехвърля в офшорните си фирми и ще продължи да си върши мръсната работа да се опитва да разруши ЕС отвътре\", отсече лидерът на групата на АЛДЕ. \"Аз съм против всяко удължаване, дори 24 часа е излишно, ако няма ясна причина. Тази несигурност не може да продължава\", отсече Верховстад. Фараж му отговори и обяви, че е произнесъл предпоследната си реч в ЕП, защото не възнамерява да се върне отново като евродепутат през юли. \"На 29 март ние ще напуснем - със или без споразумение\", отсече националистът. \"Не искаме да ни управлявате, искаме ние да се управляваме\", настоя Фараж. Като контрапункт на желанието за британска свобода с Брекзит, социалистът и зам.-председател на ЕК Франк Тимерманс репликира  Фараж и емоционално го попита дали той лично е готов да отиде в автомобилния завод в Кеймбридж и да успокои работниците там, че ще бъдат свободни след напускането на ЕС, но ще загубят работните си места. \"Какво ще ви донесе този суверенитет, в крайна сметка?\", попита той Фараж, като изреди загубата на работни места и цената, която ще платят британците заради излизането си. Като напомни също така, че милионите, които са гласували на референдума за оставане в ЕС, са си все още на Острова и не са се изпарили. Тимерманс заключи, че от развоя на дебатите е стигнал до извода, че в този ЕП има много силна подкрепа за начина, по който Мишел Барние води преговорите. Първият зам.-председател на Еврокомисията увери евродепутатите, че ЕС и ЕК се стараят Брекзит да се случи така, че да нанесе възможно най-малко вреди и на европейските граждани, и на британците.", "date": "2019.03.13", "title": "Барние предупреди ЕП: Има риск за Брекзит без споразумение"}
{"url": "https://www.faktor.bg/bg/articles/ispanskiyat-sad-zadarzha-arabadzhievi-te-ne-iskat-ekstradatsiya", "text": "Ветко и Маринела Арабаджиеви са били задържани от съд в Барселона след европейската им заповед за арест на Специализираната прокуратура.  На днешното заседание е станало ясно, че съпрузите не са поискали да бъдат върнати доброволно у нас. На практика съдебната процедура ще отнеме няколко месеца. Арабаджиеви бяха задържани на 7 март след 6-месечно издирване в имението на Георги Смерджиев - Жоро Шопа в Испания. У нас съпрузите са обвинени задочно от Специализираната прокуратура за участие в престъпна група, пране на пари и данъчни престъпления. По делото заедно с тях отговорност се търси на други четирима, сред които и по-малкия им сим Вълчо.", "date": "2019.03.13", "title": "Испанският съд задържа Арабаджиеви, бизнесмените не искат да се връщат в България"}
{"url": "https://www.faktor.bg/bg/articles/tsvetanov-1-57", "text": "На КСНС от май 2017 година всички се обединихме, че трябва да се приеме закон за вероизповеданията в страната. Има много спекулации за опрощаване на задълженията, натрупани от вероизповеданията. Това заяви Цветан Цветанов на брифинг относно закона за вероизповеданията и опрощаването на дълговете на мюфтийството. \"По никакъв повод няма договорка или извиване на ръце от страна на ДПС. Недопустимо е, когато говорим за религии, да има някакъв политически оттенък\", категоричен бе Цветанов. Той подчерта, че всяка държава поддържа своите малцинства, България не прави изключение - годишно България дава 2 милиона лева за всички православни църкви в света, каза още Цветанов и добави: Важно е да заявим - правим предложение да се регламентира, не да има опрощаване, а отстрочване на задълженията, натрупани до края на 2018 година. Всичко, което е изискуемо към момента, ще остане, но ще бъде разсрочено в някакъв период от време, който допълнително ще уточним. Некоректни са всякакви други спекулации по темата. БСП се заиграха с тази тема по един изключително непочтен начин, не смятам, че е редно да дават интервюта от техните централи, а трябва да дойдат тук, за да защитават интересите на техните избиратели. Надяваме се предложението ни да бъде подкрепено от други политически сили, ние показваме по този начин, че търсим решение\", коментира Цветанов.", "date": "2019.03.13", "title": "Цветанов: Предлагаме не опрощаване на дълговете на вероизповеданията, а да дадем отсрочка"}
{"url": "https://www.faktor.bg/bg/articles/ek-za-brekzit-tarsete-otgovorite-v-london-ne-v-bryuksel", "text": "Търсете отговорите в Лондон, а не в Брюксел. Това заяви днес говорител на Европейската комисия по повод неяснотите около оттеглянето на Великобритания от ЕС, предаде БТА. Говорителят отново посочи, че Лондон не е поискал удължаване на срока преди оттеглянето. Той добави, че ако обосновано искане се получи, то подлежи на обсъждане и единодушно утвърждаване от държавите в ЕС. Оставаме решени да се избегне твърда граница в Ирландия и при всяко положение да се запазят единният пазар и митническият съюз. След като няма друго решение, предпазната мярка в постигнатото споразумение с Лондон е единственото средство за избягване на твърда граница, допълни говорителят. По неговите думи предимство в решаването на откритите въпроси има осигуряването на работата на институциите на ЕС. Ако Великобритания се оттегли без споразумение, ЕС ще прилага обичаен търговски режим за чужди държави и ще облага британския внос, за да изпълни международните си задължения, посочи говорителят.", "date": "2019.03.13", "title": "ЕК за Брекзит: Търсете отговорите в Лондон, не в Брюксел"}
{"url": "https://www.faktor.bg/bg/articles/angela-merkel-organiziraniyat-brekzit-e-v-interes-na-vsichki", "text": "Германският канцлер Ангела Меркел настоя, че „организиран“ Брекзит е в интерес и на Великобритания, и на Европейския съюз, преди депутатите в британския парламент да гласуват за евентуална раздяла между Лондон и Брюксел без сделка, предава AFP. „Постигането на организирано излизане заедно, а аз много искам да повторя това днес, продължава да е в интерес и на двете страни“, заяви Меркел, като изрази „съжалението си“, че във вторник парламентът в Лондон отхвърли за втори път сделката за Брекзит, постигната от Брюксел и британския премиер Тереза Мей.", "date": "2019.03.13", "title": "Ангела Меркел: Организираният Брекзит е в интерес на всички"}
{"url": "https://www.faktor.bg/bg/articles/kabinetat-dade-oshte-3-mln-lv-na-mvr-zaradi-shengen", "text": "Правителството одобри допълнителни разходи по бюджета на Министерството на вътрешните работи в размер на 3 000 000 лв., съобщиха от правителствената пресслужба. Сумата е за финансирането на проекти, свързани с изпълнението на неотложни мерки за 2019 г. за присъединяването на Република България към Шенгенското пространство. „Средствата са за дейности, които са от първостепенно значение за ефективно изпълнение на мероприятията по противодействие на засиления миграционен натиск по границите на Република България и за извършване на строителни дейности и повишаване на техническата обезпеченост на граничните контролно-пропускателни пунктове”, се посочва в официалното съобщение. МВР разполага с близо 1,6 млрд. лв. за 2019 г., като това е с 200 млн. повече от предходната година. В края на 2018 г. силовото ведомство получи други 2 млн. лв. – отново за Шенген.", "date": "2019.03.13", "title": "Кабинетът даде още 3 млн. лв. на МВР заради Шенген"}
{"url": "https://www.faktor.bg/bg/articles/1150-lv-zaplata-za-shofyorite-v-gradskiya-transport-i-po-malko-chasove-izvanreden-trud", "text": "По-високи заплати и по-малко часове извънреден труд за шофьорите от градския транспорт предлага столичният кмет Йорданка Фандъкова с извънреден доклад. Целта на мярката е задържане и привличане на нови шофьори. В момента от около 2000 свободни са над 250 места. Предлага се увеличение на заплатите от 1 април, както и изравняване на възнагражденията. Така новите заплати в градския транспорт ще станат 1150 лева. За промените се отделят 5,3 милиона от бюджета на общината. Промените ще се гласуват в четвъртък.", "date": "2019.03.13", "title": "Столичният кмет с извънреден доклад за шофьорите в градския транспорт"}
{"url": "https://www.faktor.bg/bg/articles/ruski-deputat-izrigna-ne-kremal-vashington-vodi-agresivna-politika-sreshtu-svoya-narod", "text": "САЩ, а не ние, водят агресивна политика срещу американците, каза руският депутат Юрий Швиткин, предаде газета.ру. Заместник-председателят на комисията по отбрана и национална сигурност в Държавната дума (долната камара на парламента в Москва) коментира решението на Камарата на представителите. Депутатите във Вашингтон приеха закони, предвиждащи противодействие агресивните действия на Кремъл. \"В САЩ се опитват да отклонят вниманието на обикновените граждани на страната и заради това ни превърнаха за пореден път във враг. Вашингтон води политика срещу народа си, а обвиняват нас\", категоричен бе законодателят.", "date": "2019.03.13", "title": "Руски депутат превъртя: Не Кремъл, Вашингтон води агресивна политика срещу американците"}
{"url": "https://www.faktor.bg/bg/articles/obedinenite-patrioti-shte-tarsyat-pat-za-obshto-yavyavane-na-evroizborite", "text": "\"Обединени патриоти\" ще решават как да се явяват на предстоящите Европейски избори на среща днес по покана на председателя на „Атака“ Волен Сидеров, предаде БНР.  НФСБ вече номинираха лидера на партията Валери Симеонов за водач на листата, а от ВМРО отново издигат кандидатурата на Ангел Джамбазки. \"Атака\" все още не е представила своите номинации.  \"Няма пречки пред малката коалиция за общо явяване на евровота\", смята Волен Сидеров. Според него такъв вариант все още е възможен.  \"Каквото и да е решението след срещата, важното е обществото да знае, че то няма да се отрази на управленската програма\", поясни Сидеров.  Подобна среща по покана на ВМРО не доведе до резултат в края на февурари.", "date": "2019.03.13", "title": "Сидеров ще сдобрява патриотите за общо явяване на евроизборите"}
{"url": "https://www.faktor.bg/bg/articles/v-nachaloto-na-prehoda-95-ot-rakovodnite-kadrite-v-razuznavaneto-ot-ds", "text": "С шест годишно закъснение Държавна агенция „Разузнаване” (ДАР) реши да изпълни макар и частично закона за разкриването на сътрудниците на Държавна сигурност и разузнавателните служби на БНА, като предостави на Комисията по досиетата необходимите данни за лицата, които след 10 ноември 1989 г. са заемали ръководни постове в разузнавателната служба. Това стана ясно от решение на Комисията по досиетата, която на 12 март огласи проверката на въпросните лица, съобщава сайтът  . Още в началото обаче независимият държавен орган уточнява, че ДАР е предоставила данни само за много тесен кръг ръководни кадри, предимно за първите две години от прехода. Подадена е информация за лицата заемали длъжностите \"директор\" и \"заместник-директор\" на Национална разузнавателна служба в периода от 5 февруари 1990 г. до 1 ноември 2015 г.; \"председател\" и заместник председател\" на ДАР в периода от 1 ноември 2015 г. до настоящия момент; \"началник на отдел\" в периода 5 февруари 1990 г. до 16 юли 1991 г. Не са предоставени данни за лицата, заемали или заемащи длъжност \"началник на отдел\" в периода от 16 юли 1991 г. до настоящия момент не предостави необходимата информация. Така частичната проверка е обхванала общо 55 лица. От тях 50 са сътрудници на бившата Държавна сигурност, като повечето от тях са заемали ръководни постове в първите години на прехода. Сред тях обаче са и директорите на НРС ген. Румен Тошков (1990-1991), ген. Бриго Аспарухов (1991-1997) и ген. Кирчо Киров (2003-2012), както и настоящият председател на ДАР ген. Драгомир Димитров (от 2012 г.), който 10 ноември 1989 г. заварва в школата на МВР-ДС Симеоново. От установените 50 сътрудници Комисията по досиетата е обявила данните за 26 от, тъй като останалите 24 са починали (решение №2-1581 от 12 март 2019 г.). Разкритите сътрудници са: Александър Асенов Христов, н-к на отдел до 01.06.1990 г.; Ангел Георгиев Димитров, н-к на отдел до 01.04.1990 г.; Атанас Георгиев Кременлиев, н-к на отдел до 01.04.1991 г.; Бриго Христофоров Аспарухов, директор от 17.10.1991 г. до 06.03.1997 г.; Венко Иванов Кутрев, н-к на отдел до 01.06.1990 г.; Вълчо Янакиев Колев, н-к на отдел до 01.03.1991 г.; Георги Димитров Гочев, н-к на отдел до 01.04.1990 г.; Георги Илиев Димитров, заместник-директор от 10.03.1997 г. до 05.08.1997 г.; Добри Георгиев Дончев, н-к на отдел до 01.06.1990 г.; Драгомир Здравков Димитров, директор от 26.01.2012 г. до 01.11.2015 г., председател от 01.11.2015 г. до 24.07.2018 г.; Живко Димитров Кабадаиев, н-к на отдел до 01.04.1990 г.; Кирчо Иванов Киров, директор от 24.02.2003 г. до 26.01.2012 г.; Красимир Желязков Евтимов, н-к на отдел до 01.09.1990 г.; Любен Иванов Георгиев, н-к на отдел до 01.06.1990 г.; Любомир Тодоров Трифонов, заместник-директор от 10.03.1997 г. до 26.06.2001 г.; Людмил Лалев Ангелов, заместник-директор от 28.02.2003 г. до 26.01.2012 г.; Милко Стоянов Михов, н-к на отдел до 31.12.1990 г.; Огнян Асенов Пачев, заместник-директор от 25.04.2006 г. до 15.12.2009 г.; Радослав Тодоров Райков, заместник-директор от 13.03.1991 г. до 23.01.1992 г.; Румен Димитров Тошков, директор от 21.02.1990 г. до 28.08.1991 г.; Стефан Петров Косев, н-к на отдел до 01.04.1991 г.; Стоян Владимиров Говедаров, н-к на отдел до 31.12.1990 г.; Стоян Илиев Драгов, н-к на отдел до 01.04.1991 г.; Стоян Мишев Мишев, н-к на отдел до 01.07.1991 г.; Тодор Костов Бояджиев, заместник-директор до 1990 г.; Хино Пенчев Ботев, н-к на отдел до 01.04.1990 г. На 2 февруари 1990  г. тогавашният председател на Държавния съвет Петър Младенов подписва указ за преименуване на Първо главно управление на ДС (ПГУ, външнополитическото разузнаване) в Национална разузнавателна служба (НРС), която излиза от системата МВР-ДС и е подчинена на председателя на Държавния съвет, по-късно на президента. На 16 юли 1991 г. е отменен Указа за основни положения за Държавна сигурност, по който репресивния орган на БКП работи, и тази дата се счита за преустановяване на дейността на ДС. На 1 ноември 2015 г. влиза в сила Закона за Държавна агенция „Разузнаване”, както е преименувана тогавашната НРС. С приемането на закона за досиетата през декември 2006 г. тройната коалиция приема изключение, станало известно като параграф 12, да не се осветяват ръководните кадри в разузнавателните служби – тогавашната НРС и служба „Военна информация” (СВИ военното разузнаване). Този чадър е премахнат в началото на 2013 г. с промяна на закона за досиетата, приета от ГЕРБ и Синята коалиция, с която е отменен параграф 12. Оттогава насам обаче НРС/ДАР и СВИ упорито не изпълняват закона за досиета. С подадената частично информация от ДАР това се прави за първи път. ПГУ и НРС неведнъж бяха забърквани в политически скандали. Последният шеф на ПГУ-ДС ген. Владимир Тодоров бе осъден през 1992 г. за унищожаване на разработката за убийството на писателя Георги Марков в Лондон през 1978 г., извършено с помощта на КГБ. Директорът на НРС Бриго Аспарухов участва в активното мероприятие за сваляне на правителството на Филип Димитров през 1992 г., чрез раздухването на т. нар. Македонска оръжейна сделка. По време на управлението на ген. Кирчо Киров при мандата на президента Георги Първанов (агент ГОЦЕ) на служебното си място бе намерен застрелян шефа на архива на НРС Божидар Дойчев, като официално се твърди, че той се е самоубил. При одит на НРС след освобождаването на ген. Кирчо Киров през 2012 г. стана ясно, че той е злоупотребил с около 15 млн. лв. бюджетни средства на службата, за което в момента е подсъдим и признат за виновен на втора съдебна инстанция.", "date": "2019.03.13", "title": "В началото на прехода: 95% от ръководните кадрите в разузнаването от ДС"}
{"url": "https://www.faktor.bg/bg/articles/ikonomii-na-chertozhnata-daska-i-losh-softuer-provalili-nay-uspeshniya-samolet-na-boing", "text": "Над 20 млрд. превозени пасажери по целия свят, хиляди машини във флотилиите на всички сериозни авиокомпании, над половин век вярна служба – „Боинг 737” е вероятно най-успешният реактивен пътнически самолет в историята. Освен това, от няколко дни е и машината, с която никой не иска повече да лети. Все още има много неясноти около катастрофата с машина на Етиопските авиолинии от неделя, в която загинаха всички 157 души на борда само няколко минути след излитането. Знаем обаче едно – това е втори фатален инцидент с най-новата модификация на машината – „737 Макс”, за само няколко месеца. Предлаган от 2017 г., моделът е изключително популярен – с над 4000 поръчани бройки само половин година след пускането му на пазара. Той е еквивалент на работен кон за авиокомпаниите – превозва между 100 и 200 пътници на къси и средни разстояния, а такива са по-голямата част от полетите. Виждан от „Боинг” като глътка нов живот за класическия 737, сега той се превръща в тежест, която влачи цялата компания към дъното – ЕС и огромно количество други държави от Европа, Азия и Африка разпоредиха забрана на полетите с „Макс” модела и в резултат акциите на авиопроизводителя се сринаха. Според много експерти проблемът с авиолайнера е заложен не просто при проектирането, а още при концепцията за новата модификация. Първата модификация на „Боинг 737” е в експлоатация от 1967 г. През годините той е обновяван непрекъснато, но през последните десетилетия той е и основно оръжие в битката за надмощие между „Боинг” и „Еърбъс”. В конкуренция за оценявания на $200 млрд. пазар европейският гигант предлага модела А320. Той дебютира през 1987 г. и още от премиерата си е значително по-модерен от 737. Еърбъсът е с конструкция от композитни материали и електронно управление, докато дуралуминиевият „Боинг” се контролира механично и до днес. Най-новата модификация на А320 – „Нео” от 2014 г., е с 15% по-икономична от предходната, което означава икономия за милиони за всеки, решил да я закупи. Пред американската компания имало две алтернативи – да разработи нов модерен самолет или да се опита да вкара стария в XXI век. Първият вариант отпаднал заради цената си – над 30 млрд. долара плюс загуба на конкурентно предимство заради нуждата пилоти и наземен персонал да минат ново обучение. В крайна сметка бил избран по-евтиният вариант, „рожба” на който е „737 Макс”. Авторитетното издание „Ем Ай Ти Текнолъджи Ревю” посочва в свой материал, че новата генерация е с по-големи двигатели с цел намаляване на разхода на гориво, като това е наложило корекции и в крилата и всичко това е довело до сериозна промяна в начина, по който машината реагира на подадените команди. Най-важното обаче е друго – новата модификация развила тенденция да „вирва нос”, което води до риск от пропадане и влизане в смъртоносен свредел. „Боинг” предложили софтуерно решение на проблема – подобрен автопилот, който сам да коригира курса при риск. Според източник на „Уолстрийт Джърнъл” в компанията, производителят решил да не дава повече информация на пилотите „от опасения да не претоварват редовите пилоти с твърде много информация”. По първоначални данни, обаче, именно грешка на автопилота и невъзможност на екипажа да овладее самолета са довели до трагедията със „737 Макс” на „Лайънеър” от октомври, когато 189 души загинаха. Според разследващите дефектен сензор е подвел компютъра и той насочил машината към земята, като не позволил на пилотите да променят курса. В понеделник „Боинг” обяви, че работи по нова версия на софтуера за автопилота, която трябва да бъде внедрена през април. Появиха се обаче информации, че заради скандалите между управляващи и опозиция, блокирали държавната администрация в САЩ, обновлението се е забавило и всъщност е трябвало да бъде внедрено още в началото на годината. Случаят придоби и политически измерения, след като конгресмени и от Демократическата, и от Републиканската партии поискаха самолетите от този тип да не летят и над територията на САЩ. Американският президент Доналд Тръмп обаче постави акцент по-скоро върху подготовката на екипажите и беше решено самолетите да продължат да летят. Това, отбелязват експерти, е в голяма степен правителствено решение с цел да бъде подпомогнат в тежък момент най-големият експортен производител в САЩ. „Боинг” е твърде голяма и твърде важна компания за Америка и ще оцелее и след фиаското със „737 Макс”, но вероятно случилото се ще ускори „пенсионирането” на най-успешния й продукт. (bTV)", "date": "2019.03.13", "title": "Икономии на чертожната дъска и лош софтуер провалиха най-успешния самолет на „Боинг”"}
{"url": "https://www.faktor.bg/bg/articles/simeon-sakskoburggotski-otgovori-zashto-ne-e-prisastval-na-vazpomenanieto-po-sluchay-spasyavaneto-na-balgarskite-evrei", "text": "Бившият премиер Симеон Сакскобургготски излезе с официално обяснение по повод многобройните запитвания на граждани защо не е присъствал на проведеното преди дни възпоменание, посветено на спасяването на българските евреи. В него той изразява разочарованието си, че по време на честването не е било споменато името на неговия баща - цар Борис III, който има личен пример сънародниците ни, с еврейско потекло, да не бъдат изпратени във фашистките лагери на смъртта. „С болка и прискърбие констатирам за пореден път, че дори в кръговете на властта, а и в част от обществото, битуват късопаметни и промити мозъци. Ако приемем твърдението, че през годините 1935-1943 България е еднолично управлявана от Цар Борис ІІІ, то дали нашите евреи щяха да бъдат спасени без изричната воля на Царя? При наличието на неоспорими факти, документи и прочее, неспоменаването на името на Цар Борис ІІІ като определящ фактор за спасението, сочи за девалвация на настоящата ценностна система. В деня, в който си прощаваме взаимно, разбира се, прощавам това невежество, но няма да забравя оскърблението към паметта на баща ми. През онези години само той като държавен глава посмя да се опълчи на Хитлер, за да опази нашите сънародници от еврейско потекло. Куражът му тогава, дори с риск за неговия живот, се признава и почита по света.”", "date": "2019.03.13", "title": "Сакскобургготски: Промити мозъци забравиха приноса на цар Борис III за спасяването на българските евреи"}
{"url": "https://www.faktor.bg/bg/articles/yordan-agov-britanskite-evrodeputati-shte-popadnat-v-bryuksel-sas-sram-sled-izborite", "text": "Вчера се случи първата голяма стъпка към втори референдум с второто гласуване срещу сделката на Тереза Мей за Брекзит, каза пред БНР международният анализатор Йордан Агов. Той е твърдо убеден, че днес няма да бъде гласуван Брекзит без сделка в британския парламент. Утре предстои вот за удължаване на срока за излизане от ЕС и датата 29 март да се отложи, вероятно с повече от 2 месеца, посочи той. Според него 2 месеца няма да са достатъчни, за да може да се договори каквото и да е ново. „Докато имаме активиран чл. 50 от Обединеното кралство, то ще попадне в задължение да направи европейски избори в края на май“, каза o]e Агов и добави, че британските евродепутати ще попаднат в Брюксел със срам. Анализаторът определи Холандия като най-подготвената държава за твърд Брекзит в случай, че няма удължаване на срока за излизане: „Говорим за митници, за хората на митниците, за търговията и организацията при излизане от Митническия съюз, което ще се случи, ако няма сделка. Дори Холандия не е толкова подготвена, камо ли Франция, Дания и околните държави, които пряко търгуват с Великобритания“. Според Агов в този момент ЕС трябва да се опита да „извие ръцете“ на Обединеното кралство: „В интерес на ЕС е да запази целостта, дори да запази Великобритания в Съюза. Те ще държат да няма промяна – или да има максимално удължаване, или да има кратко удължаване. Краткото удължаване поставя ЕС в силна позиция, защото тогава британското правителство може да поиска второ удължаване, а с всяко едно удължаване се местим, лека полека, към нов референдум“. Хаосът продължава, каза Йордан Агов и прогнозира: \"Няма кой да стане премиер. Ще се удължи срокът. Ще се направят европейски избори. Цялото това удължаване ще даде време, за да се направят избори, когато има готовност правителството да свика избори. Ще видим какъв ще бъде новият парламент, какво ще е новото правителство. Вероятно ще има голямо мнозинство за свикване на втори референдум\".", "date": "2019.03.13", "title": "Йордан Агов: Британските евродепутати ще попаднат в Брюксел със срам след изборите"}
{"url": "https://www.faktor.bg/bg/articles/ispanskite-sluzhbi-tsru-ima-vrazka-s-ataka-sreshtu-posolstvoto-na-severna-koreya", "text": "Ислицията и разузнаването в Мадрид свързаха нахлуване в посолството на Северна Корея в страната миналия месец с Централното разузнавателно управление на Съединените щати, пише в. \"Ел паис\". Напрежението между Съединените щати и Испания може да се изостри заради случая. Заключението на полицията и Националния разузнавателен център (който обединява външното разузнаване и контраразузнаването) е, че поне двама от десет нападатели са свързани с американските служби. Испански представители са изпратили и въпроси до ЦРУ след разпознаването на двама от нападателите и отговорът е бил отрицателен, но не особено убедителен, обяснява вестникът. Правителствени източници потвърждават, че ако се потвърди участието на ЦРУ, би ставало дума за \"недопустими\" действия на съюзническа страна. Освен че американска разузнавателна агенция е действала на испанска земя без да поиска разрешение или да информира съответните власти, са нарушени и международните, конвенции, които защитават дипломатическите мисии. При нападението на 22 февруари, в 15 ч. местно (16 ч. българско) време, десет души влезли в посолството. На осемте души от севернокорейския екип сложили маски, вързали ги, разпитвали и ги удряли. Жена, която е част от мисията, успяла да избяга през прозорец, а виковете ѝ достигнали до съсед, който извикал полицията, разказва вестникът. Нападателите избягали с дипломатически автомобили на посолството, а служители на реда намерили вътре удряните и уплашени севернокорейци. Полицията и Националния разузнавателен център смятат, че операцията е била \"съвършено планирана\", а нападателите са знаели какво търсят - не пари или бижута, а архиви и мобилни телефони, каквито и взели от посолството. Разпити, анализ на използваните при бягството автомобили и записите от камерите за видеонаблюдение са позволили да се разпознаят някои от нападателите и двама души са известни на разузнаването заради работата, която са вършили за ЦРУ. Източниците на \"Ел паис\" смятат, че участието на американското разузнаване трудно би се доказало по съдебен път. Добавят, че е възможно операцията да е осъществена в сътрудничество с Южна Корея. Нахлуването, дни преди втората среща на президентите на САЩ и Северна Корея, Доналд Тръмп и Ким Чен-ун, може да е било свързано с бившия посланик и шеф на севернокорейската делегация за преговори със САЩ Ким Хьок-чхол, пише \"Ел паис\". Нападателите вероятно са търсели информация за Ким, обявен за персона нон грата от бившия испански външен министър Алфонсо Дастис. След като посланикът напусна Мадрид, Пхенян така и не зипрати нов. След изготването си обаче Ким е сред доверените хора на севернокорейския лидер. Дипломатът бе сред важните представители на Пхенян в подготовката на срещата на върха във Виетнам. Считан за един от твърдите защитници на севернокорейската ядрена програма, Ким оглавяваше в началото на февруари делегацита, преговаряла със специалния пратеник на Тръмп за плана за ядрено разоръжаване на Корейския полуостров. (Източник: Дневник)", "date": "2019.03.13", "title": "Испанските служби: ЦРУ има връзка с атаката срещу посолството на Северна Корея"}
{"url": "https://www.faktor.bg/bg/articles/shest-godini-reshetki-za-bivsh-kovchezhnik-na-vatikana-za-bludstvo-s-detsa", "text": "Австралийският кардинал Джордж Пел, някога трета по значение фигура във Ватикана, а днес изпаднал в немилост, бе осъден днес за педофилия на 6 години затвор, от които трябва да изтърпи най-малко три години и осем месеца, преди да е възможна пробация, предаде \"Франс прес\", цитирана от БТА. Съдията Питър Кид заяви на процеса в Мелбърн, че е взел под внимание \"отвратителните престъпления\", извършени от 77-годишния духовник, но също и напредналата му възраст, както и факта, че \"иначе е водел безупречен живот\". Най-високопоставеният католически сановник, признаван някога за виновен в изнасилване на малолетни, бе застрашен от 50-годишна присъда за сексуални действия срещу две 13-годишни тогава момчета хористи в Мелбърн през 1996 и 1997 г. Кардиналът \"има право на справедливо и сигурно правосъдие\", заяви съдия Кид, като изрази съжаление по повод \"манталитета на тълпата\", присъщ на част от обществото. \"Вие не бива да послужите за изкупителна жертва\", добави той. \"Не съм тук, за да съдя Католическата църква\", увери магистратът, като подчерта, че са от значение единствено фактите. Съдията наблегна върху \"дълбоките\" и \"тежки\" последици от престъпленията на духовника върху единия от пострадалите, който днес още е жив, и вероятно върху другия, починал от свръхдоза хероин. Джордж Пел, който твърди, че е невинен и обжалва присъдата, бе признат за виновен в сексуални сношения с двете момчета през декември, но това бе огласено едва в края на февруари по юридически съображения, уточнява АФП.", "date": "2019.03.13", "title": "Пратиха зад решетките бивш ковчежник на Ватикана, блудствал с деца"}
{"url": "https://www.faktor.bg/bg/articles/borisov-prihodite-ot-gorivata-sa-sas-7-poveche-merkite-deystvat", "text": "Приходите от горивата са със 7% повече, така че мерките действат. Това каза в началото на днешното правителствено заседание премиерът Бойко Борисов. Припомняме, че в началото на месеца министър-председателят, вътрешният и финансовият министри и шефовете на служби в ГДБОП представиха специализирана система за 24-часово проследяване на движението на горива в страната. Контролът обединява в единен център системите на МВР, Националната агенция за приходите, агенция \"Митници\" и Морската администрация. Денонощното наблюдение цели да докаже на всички българи, че горивото, което купуват, е качествено и отговаря на реалната цена на нефта, заяви тогава Борисов. Новата система в Междуведомствения координационен център за противодействие на контрабандата позволява 24-часово постоянно видеонаблюдение на всеки един танкер с гориво, който влиза на което и да е пристанище в България. Служители от всички служби, в специално изолирано помещение, проследяват доставката на гориво, преточването му в цистерни, обработката му в рафинерии и доставката му до бензиностанциите.", "date": "2019.03.13", "title": "Борисов: Приходите от горивата са със 7% повече, мерките действат"}
{"url": "https://www.faktor.bg/bg/articles/kabinetat-obsazhda-sazdavaneto-na-iznesen-tsentar-na-svetovnata-banka", "text": "Правителството ще проведе редовното си заседание на \"Дондуков\" 1. Точка в дневния ред предвижда представяне на доклад за създаване на изнесен център за споделени услуги на Световната банка в София.  Министрите ще приемат също решение за одобряване на кандидатурите за длъжността европейски прокурор от България.  В дневния ред е заложена и точка за приемане на национална програма за овладяване популацията на безстопанствените кучета.", "date": "2019.03.13", "title": "Кабинетът обсъжда създаването на изнесен център на Световната банка"}
{"url": "https://www.faktor.bg/bg/articles/petkov-da-razrushim-pametnika-na-savetskata-armiya-i-alyosha-i-da-vlezem-sas-samochuvstvie-tam-kadeto-tryabva", "text": "Ние от АБВ влизаме в еврокампанията с мотото: Не на половинчатите решения. Какво значи да си купим Ф-16? Ако трябва да си купим Боинг..., 4 ядрени подводници, две големи и две малки, с което решаваме въпроса с руските туристи, разполагаме ядрено масирано въоръжение, разрушаваме Паметника на съветската армия и Альоша, и влизаме със самочувствие там където трябва. Този коментар направи в студиото на Нова ТВ лидерът на АБВ Румен Петков. От него обаче не се разбра дали го мисли сериозно, или го казва с ирония и сарказъм. Петков разкри, че днес АБВ започва подписка с други патриотични организации за свикване на референдум на територията на България да не бъдат разполагани ядрени оръжия, военни бази и военна техника.  След като САЩ излязоха от Договора за ракетите със среден и малък обсег на действие, не може да не си даваме сметка, че можем да бъдем притиснати. Нелепо е да си мълчим, когато става дума за демилитаризация и сигурността на страната. Затова - нека обществото да се произнесе по въпроса за въоръжаването на страната ни, аргументира се Петков.", "date": "2019.03.13", "title": "Петков: Да разрушим Паметника на съветската армия и Альоша и да влезем със самочувствие там където трябва"}
{"url": "https://www.faktor.bg/bg/articles/trima-kandidati-shte-se-boryat-za-prezidentskiya-stol-v-makedoniya", "text": "Държавната избирателна комисия /ДИК/ в Македония съобщи, че само трима кандидати са събрали необходимите подписи за участие в предстоящите президентски избори. Право на участие имат кандидатът на ВМРО-ДПМНЕ Гордана Силяновска Давкова, Стево Пендаровски, който е предложен от управляващата коалиция на СДСМ и ДСИ и подкрепен от още десетина формации, както и Блерим Река, кандидат на две албански формации - Беса и Албанският алианс. Първият кръг ще се проведе на 21 април, а вторият на 5 май. Пендаровски, Силяновска Давкова и Река трябва официално да подадат документите си за участие във вота най-късно на 21 март. Президентската кампания започва на 1 април.", "date": "2019.03.13", "title": "Трима кандидати ще се борят за президентския стол в Македония"}
{"url": "https://www.faktor.bg/bg/articles/analizatori", "text": "30 години българското общество очаква справедливост по отношение на милионерите и милиардерите, които произведохме в резултат на този преход и властта, която демонстрира възможности, които преди това не е имала. Всяко събитие, всеки случай, в който се вижда, че държавата се опитва да прави нещо, е добре дошло в съзнанието на широката общественост. Това коментира политическият психолог проф. Антоанета Христова в студиото на \"България он Еър\" по повод действията на прокуратурата, предприети срещу тримата кметове - на Созопол, Златица и Стрелча, заради съмнения за злоупотреби с общински пари по проекти.  По думите ѝ влиянието върху хората е положително. Според нея вероятно то има връзка с интересите на политическите партии, както и с това, че тази година ще се избира и нов главен прокурор. Според социолога Кольо Колев това, че акция \"кмет\" се провежда точно сега, има пряка връзка с предстоящите избори и това е съвсем нормално. В крайна сметка чудесно е, че го има този процес, за да видим кой пие и кой плаща, защото по този начин следващият властник много ще внимава какво прави. По този начин малко или много се възпитават управленците, посочи Колев. Ще има още много атаки, особено с оглед на наближаващите избори, посочи той.  Когато става въпрос за местни избори, където се сблъскват политически интересни и местни лобита, се пускат къде доноси, къде реални факти, които до момента са потулвани под чергата на общите интереси и тези конфликти избиват, подчерта още Колев. Според Христова властта винаги е имала информация и възможност да осъществява контрол, но правителствата досега са се страхували от публични скандали. \"Тази система, която ни създава усещането, че има справедливост в обществото, е в ръцете на нормативната уредба. Това е нещото, което трябва да следим и контролираме. В момента се случва за първи път положителен знак, който демонстрира действие\", обясни за финал Христова.", "date": "2019.03.13", "title": "Социолог: Акциите срещу кметове е нещо положително, за да видим кой пие и кой плаща"}
{"url": "https://www.faktor.bg/bg/articles/roskosmos-pompi-muskuli-pusna-video-na-nay-moshtniya-raketen-dvigatel", "text": "\"Роскосмос\" публикува видео на ракетния двигател РД-171МВ в своя Twitter профил, заявявайки, че това е най-мощният ракетен двигател в света. \"РД-171МВ - силата, която преодолява гравитацията\", допълват руснаците. Отбелязано е, че теглото на двигателя е 10.3 тона, мощността му е 246 000 конски сили, а тягата му е по-голяма от всичко, създавано до сега. Двигателят трябва да задвижи новото поколение на ракетите \"Союз\" - \"Союз-5\", чийто първи пуск е насрочен за 2022 година. На 8 март Дмитрий Рогозин, ръководител на държавната корпорация Роскосмос, заяви, че не вижда критично технологично изоставане на руската агенция спрямо НАСА. Според него, изоставането е само във финансовия сектор - бюджетът на Роскосмос е близо 10 пъти по-малък от този на НАСА. Видеото на \"Роскосмос\" идва в отговор на Илон Мъск, който заяви, че неговият нов двигател Raptor е най-мощният в света, като надминава по тяга на руските агрегати.", "date": "2019.03.13", "title": "\"Роскосмос\" помпи мускули: Пусна видео на \"най-мощния ракетен двигател\""}
{"url": "https://www.faktor.bg/bg/articles/us-deputati-se-obediniha-sreshtu-rusiya", "text": "Камарата на представителите на Конгреса на САЩ, в която демократите имат мнозинство, прие няколко закона, насочени срещу Русия, предаде АП. Конгресмените искат да се потърси сметка за убийството на руския опозиционен лидер Борис Немцов, да се наложи забрана над признаване на руския суверенитет над Крим, да се разследват финансите на руския президент Владимир Путин и да се проучи въздействието на руските кампании за влияние. Всичките четири текста бяха приети със значителна подкрепа от републиканците, от чиито редове е излъчен президентът на САЩ Доналд Тръмп. Противодействието на агресивните действия на Москва стана външнополитически приоритет на избраната неотдавна Камара с демократическо мнозинство. Критици на президента  казват, че неговото правителство не предприема достатъчно твърди мерки спрямо Кремъл и смятат, че Конгресът трябва да се заеме с това. \"За съжаление правителството според мен не направи достатъчно, за да се изправи срещу Русия и силовите действия на Путин. Затова Конгресът трябва да поеме водеща роля по този въпрос\", каза председателят на комисията по външните работи към Камарата Елиът Ингъл. Той внесе законопроект за налагане на санкции заради убийството на опозиционния водач Борис Немцов.", "date": "2019.03.13", "title": "Сенатор Елиът Ингъл: Конгресът трябва да поеме водеща роля срещу Русия"}
{"url": "https://www.faktor.bg/bg/articles/ep-se-gotvi-da-otrezhe-turtsiya-ot-chlenstvo-v-es", "text": "Официално прекратяване на преговорите за присъединяване на Турция към Европейския съюз. Този призив се очаква да отправи Европейския парламент в резолюция, чието гласуване е насрочено за днес. Причината за това е нарушаване на човешките права в страната и липсата на върховенство на закона. Загриженост предизвикват и лошите показатели по отношение на свободата на печата и борбата срещу корупцията в Турция. Преговорите за присъединяване на Турция започнаха в края на 2005 г., но заради посочените проблеми напредък по тях няма и те са в застой. Разумната формула за отношения между ЕС и Анкара според Ангел Джамбазки от ВМРО/ Европейските консерватори е засилване на сътрудничеството в сферата на икономиката и търговията: „Да се търси справедливото и равнопоставено отношение с Република Турция, но да не продължаваме да се лъжем, че тя е европейска държава и може да бъде част от ЕС“. Абсолютно нереалистично е Турция да бъде пълноправен член на ЕС, но не е редно преговорите за присъединяване да бъдат прекратени едностранно от Европейския съюз, смята Андрей Ковачев от ГЕРБ и ЕНП.  „Ние като непосредствен съсед с Турция, за нас е много важно да имаме една страна, която приема европейското законодателство, която е демократична, която гарантира и сигурността на нашата граница“, посочи той, цитиран от БНР.  Европерспективите пред Анкара не са розови. Само преди дни водещият кандидат за председател на Европейската комисия на ЕНП Манфред Вебер заяви, че ако бъде избран на поста, ще спре проговорите за присъединяване на Турция.", "date": "2019.03.13", "title": "ЕП се готви да отреже Турция  от членство в ЕС"}
{"url": "https://www.faktor.bg/bg/articles/gen-sabev-1", "text": "\"Ф-16 e най-добрият от всички самолети, които България може да си позволи. Той разполага с най-добрите съвременни системи. Това е самолет с много добър тактически радиус. С него ще можем да помагаме и на Македония. Една ескадрила ще осигури достатъчно охрана на България\". Това коментира в ефира на \"България он Еър\" ген.Съби Събев. Той изтъкна, че страната ни ще може да ползва настоящите изтребители МиГ-29 най-много до 2024 година. Според него въпросните самолети вече са морално остарели и след 2024-та няма да има нужда от тяхното използване. Според генерала България може да договори новите самолети Ф-16 до 4 месеца.  В момента правителството води преговори с няколко компании за доставка на нови изтребители, като основен фаворит за сключване на сделката е американската компания Lockheed-Martin, която ще ни предостави 8 броя Ф-16.  По думите на ген. Събев преговорите между българското правителство и компанията Lockheed- Martin могат да приключат до месец юли. Той обаче заяви, че е трябват поне 9 месеца, за да могат родните пилоти да могат да пилотират американските машини. \"Всичко зависи от това колко стегнато вървят преговорите. Има достатъчно време, за да се завършат - 4 месеца. Американците предлагат и комплексна подготовка за нашите летци. Това бе недостатък на шведска оферта. Необходимо е да действаме бързо. Обучението на опитните летци е 9 месеца. Ако изпратим по-млади, то  подготовката може да отнеме до 2 години\", заяви Събев.", "date": "2019.03.13", "title": "Ген. Събев: Ф-16 е най-добрият изтребител, МиГ-29 са технология от миналото"}
{"url": "https://www.faktor.bg/bg/articles/promenite-v-izborniya-kodeks-otnovo-sa-na-dneven-red", "text": "90 дни преди евровота промените в Изборния кодекс са отново в дневния ред на депутатите. Правната комисия днес ще разгледа законопроектът на ГЕРБ за връщане на стария режим на преференциалния вот – на 5% за местните избори и 7% за изборите за Европейски парламент. ДПС обаче настояват да бъде запазено повишаването на прага на преференцията.", "date": "2019.03.13", "title": "Промените в Изборния кодекс отново са на дневен ред"}
{"url": "https://www.faktor.bg/bg/articles/aleks-aleksiev-ivan-kostov-dopusna-turskiyat-dianet-da-upravlyava-balgarskoto-myuftiystvo", "text": "Не е съвсем нормално на една организация, която печели доста от наеми, да й се опрощават дълговете от държавата. По принцип проблемът е, че трябва да се каже на народа защо тази организация се финансираше от чужда държава. Още Иван Костов го направи - допусна финансирането от Турция. Дианетът работи директно под ръководството на Ердоган, който е отявлен ислямист. Говорим за насаждане на омраза, която да покълне сред българските мюсюлмани. Недопустимо е една чужда държава да управлява едно от нашите вероизповеданяия. От много тодини турският Дианет се опитва да редакилизира българското мюсюлманство. В това не трябва да има никакво съмнение. Погледнете какво става в Пазарджик. Един имам там още не можем да го осъдим. Това заяви в предаването \"Тази сутрин\" на бТВ Алекс Алексиев, председател на Центъра за балкански и черноморски изследвания. Турсият Дианет в момента се движи в неправилна посока за радикализиране за исляма в Германия, в България, в Австрия. Неслучайно в Австрия приеха закон, който забранява финансирането от чужда държава, посочи още анализаторът. \"Пледирам да няма абсолютно никаква намеса на чужда държава в едно наше вероизповедание. Сега разбираме, че въпреки решението на правителството пари от Дианета пак ще има. Тоест, остава сегашното положение. Това е недопустимо\", заяви още Алексиев. На въпрос за ролята на ДПС, анализаторът коментира: \"ДПС винаги са искали да направят възможно това, че, ако ти си мюсюлманин, да гласуваш за тях. Като че ли това е някакво твое задължение. Продължават да действат в тази посока. Но държавата не трябва да помага за това. ДПС и ГЕРБ са ортаци в управлението на държавата и не бих се учудил, въпреки че за държавата това никак не е зле.\"", "date": "2019.03.13", "title": "Алекс Алексиев: Иван Костов допусна турският Дианет да управлява българското мюфтийство"}
{"url": "https://www.faktor.bg/bg/articles/parizh-v-nikakav-sluchay-ne-priemme-otlagane-na-brekzit", "text": "\"Решение на безизходицата може да бъде намерено само в Лондон\", заяви тази вечер френското президентство, след като британският парламент отхвърли постигнатата от Тереза Мей сделка с ЕС за Брекзит. \"Франция съжалява за гласуването тази вечер\", се казва в декларация на Елисейския дворец, цитирана от Франс прес. Париж не би могъл \"в никакъв случай да приеме отлагане на датата за Брекзит без алтернативна и надеждна стратегия на Обединеното кралство\", се подчертава в декларацията, предава БТА. До определената дата за Брекзит - 29 март, остават 17 дни, напомня АФП.", "date": "2019.03.13", "title": "Париж не приема отлагане на Брекзит"}
{"url": "https://www.faktor.bg/bg/articles/studat-otstapva", "text": "Днес ще бъде предимно слънчево със слаб до умерен вятър от изток-североизток. Дневните температури ще се повишат и максималните ще бъдат между 8° и 13°, в София около 8°. Атмосферното налягане е по-високо от средното за месеца, но през деня слабо ще се понижава.  Над Черноморието ще бъде предимно слънчево. Ще духа слаб до умерен североизточен вятър. Максималните температури ще са 8°-9°. Температурата на морската вода е 7°. Вълнението на морето ще бъде 3-4 бала. Над планините ще преобладава слънчево време с временни увеличения на облачността, но само на отделни места е възможно да превали слаб сняг. Ще духа слаб до умерен вятър от изток-югоизток, а по най-високите части на Рила и Пирин от запад-югозапад. Максималната температура на 1200 метра ще бъде около 4°, на 2000 метра - около минус 4°.", "date": "2019.03.13", "title": "Студът отстъпва"}
{"url": "https://www.faktor.bg/bg/articles/prez-lyatoto-priklyuchvat-pregovorite-za-f-16", "text": "Българското правителство очаква страната ни да приключи преговорите за закупуване на американските изтребители F-16 през лятото. Това заяви заместник-външният министър Георг Георгиев, цитиран от БНР. В момента той е на работно посещение в САЩ. Той определи критиката на опозицията по темата като контрапродуктивна. \"Не трябва да се заиграваме с един такъв много евтин популизъм, с това, което е важно, стратегически важно за страната ни, особено в контекста на нейната геополитическа, геостратегическа в Балканския полуостров и в цяла Централна и Източна Европа. \", каза Георгиев. Припомняме, че се очаква до юли тази година правителствата на България и САЩ да постигнат окончателна договореност за купуване на осем F-16 Block D за българските военновъздушни сили. Обучението на пилотите за управление на този самолет ще бъде девет месеца, в САЩ. Предвиждат се и още три месеца, през които те ще бъдат подготвяни за инструктори. В цената на самолетите влиза и въоръжението, а успоредно ще бъде открита сметка за въоръжение на България, която може да купува боеприпаси от там или от аналогични изделия, производство на страните от НАТО. Очаква се страната ни да получи осемте изтребителя след 4 години. Производствената база в Грийнвил, Южна Каролина, вече е поела ангажимент за изработването на 16 самолета от този тип по поръчка на Бахрейн и 14 - за Словакия. Заместник-външният министър също така приветства интереса на българска компания от района на Бостън за включване в програмата \"Алеко\", осигуряваща опит на европейски граждани в утвърдени в техния бранш компании в Съединените щати, Израел и Сингапур. \"Първо, защото ще популяризираме дейността на една българска компания в САЩ, но и второ, защото огромният набор от знания, от практика, които могат да бъдат добити от европейските студенти и предприемачи благодарение на тази българо-американска компания ще бъдат много значими и много полезни. \" В програмата на Георгиев са заложени и разговори за отпадане на визовия режим за българи, както и по въпроса за приемането на страната ни в Организацията за икономическо сътрудничество и развитие.", "date": "2019.03.13", "title": "През лятото  България приключва преговорите за Ф-16"}
{"url": "https://www.faktor.bg/bg/articles/balgariya-sashto-spira-poletite-na-boeing-737-max", "text": "България също спира полетите на Боинг 737 Макс. Това съобщиха вчера от пресцентъра на Министерството на транспорта, информационните технологии и съобщенията. Припомняме, че вчера Европейската агенция по безопасност на полетите (EASA) издаде директива по безопасност, касаеща самолетите \"Боинг 737 8/9 Макс\". Във връзка с нея, ГД \"Гражданска въздухоплавателна администрация\" издаде необходимите указания, ограничаващи полетите на тези самолети в българското въздушно пространство, включително и излитащите и кацащите на българските летища, с изключение на полетите за пребазиране или ремонт. Също така ще бъде гарантирано обслужване и безопасно кацане на самолетите от същия тип в случай на възникване на извънредна или аварийна ситуация. По-рано тази вечер самолет от този тип, изпълняващ полет от Хургада до Амстердам кацна безаварийно на летище София, се казва още в съобщението. Припомняме, 157 души загинаха при инцидента с Боинг 737 Макс в неделя, който падна на 62 километра югоизточно от столицата Адис Абеба на път за кенийската столица Найроби. От \"Етиопските авиолинии\" потвърдиха, че всички пътници на борда са загинали. Бяха открити и черните кутии на падналия самолет на Етиопските авиолинии.", "date": "2019.03.13", "title": "България също спира полетите на Boeing 737 Max"}
{"url": "https://www.faktor.bg/bg/articles/zadarzhaha-bivsh-vatreshen-ministar-na-makedoniya", "text": "Арестуваха бившия вътрешен министър на Македония, предаде БГНЕС. Митко Чавков е бил задържан късно снощи поради опасност от бягство, а към момента е в следствения арест в Шутка. Припомняме, Чавков беше вътрешен министър от май до ноември 2015 г. и от май до септември 2016 г. От април 2012 г. до май 2013 г. Чавков ръководеше Централната полицейска служба, а от май 2013 г. до май 2015 г. беше директор на Бюрото за обществена сигурност към МВР. Той беше сред най-приближените на бившия премиер Никола Груевски, който избяга в Унгария. Срещу Чавков е повдигнато обвинение за опит за насилствена смяна на конституционния ред чрез умишлено допускане на тълпите да нахлуят в парламента на 27 април 2017 г. по време на \"Кървавия четвъртък\". Тогава бяха пребити над 100 души, включително и настоящият премиер Зоран Заев. Предстои Чавков да получи първата си ефективна присъда по делото след няколко дни. По информация на македонските медии той смятал да избяга на Халкидики. До вчера Чавков беше на свобода срещу гаранция от 600 000 евро.", "date": "2019.03.13", "title": "Арестуваха бивш вътрешен министър на Македония, готвел се да бяга от страната"}
