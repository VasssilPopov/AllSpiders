{"url": "https://www.faktor.bg/bg/articles/borisov-razovarya-s-mey-po-telefona-za-brekzit", "text": "Премиерът Бойко Борисов проведе телефонен разговор с британския си колега Тереза Мей по нейно искане, съобщиха от Министерския съвет. Тя отправи молба за подкрепа за постигане на повече гъвкавост от страна на всички в Европейския съюз при договарянето на въпроса с границата между Северна Ирландия и Република Ирландия, и постигането на споразумение за Брекзит до 29 март. Премиерът Борисов увери Мей в подкрепата си за постигането на споразумение, което ще гарантира запазването на добрите отношения между Великобритания, ЕС и 27-те държави-членки. Българският премиер подчерта трите насоки, в които е изключително важно да се постигне договореност, не само за ЕС, но и за нашата страна в частност. На първо място Борисов открои сигурността и запазването на високите нива на сътрудничество в тази област. \"България винаги е имала най-високо ниво на сътрудничество и много успешни съвместни действия със своите британски колеги и в рамките на Европол, и държи това да продължи и след Брекзит\", категоричен беше българският премиер. Втората важна насока според Борисов е за статута на гражданите на ЕС в Обединеното кралство и на британските граждани в ЕС. Той отбеляза, че тази тема е от голямо значение за България, с оглед големия брой българи в Обединеното кралство, и британски граждани у нас. Не на последно място, премиерът изтъкна, че по темата за границата между Северна Ирландия и Република Ирландия е важно недопускане на напрежение и нарушаване на мира. По време на разговора британският премиер Тереза Мей благодари на министър-председателя Борисов за навременното сезиране на британските власти по случая Гебрев и за включването на британски екип при разследването.", "date": "2019.02.17", "title": "Борисов разговаря по телефона с Мей по нейно искане"}
{"url": "https://www.faktor.bg/bg/articles/bsp-napuska-parlamenta", "text": "БСП напуска парламента. Това реши Националният съвет на партията току-що. 74 от членовете на пленума подкрепиха предложението на лидерката Корнелия Нинова. 33 гласуваха \"против\", а трима се въздържаха. Решението бе взето след тежък дебат. БСП поставя на управляващите няколко условия, за да се върнат депутатите й в пленарната зала: избор на нова ЦИК, отмяна на гласуванията, връщане на преференцията и нов дебат за машинното гласуване, всеки да може да си търси правата с касационна жалба. БСП ще излезе и с обръщение към хората за общ фронт срещу управляващите.", "date": "2019.02.17", "title": "БСП напуска парламента!"}
{"url": "https://www.faktor.bg/bg/articles/kralyat-na-srabskata-muzika-shaban-shaulich-zagina-v-katastrofa", "text": "Големият сръбски певец и композитор Шабан Шаулич е загинал в зверска катастрофа. Тази трагична информация е съобщена от зетя на Шабан Шаулич, Бата Миркович, информира скопският “Канал 5“. Известният изпълнител е катастрофирал с автомобил в Германия. Според неофициална информация инцидентът е станал след концерт на звездата в германския град Биелефелд, когато двамата с кума му са пътували към международното летище в Дортмунд, като Шаулич не е шофирал автомобила. След пътнотранспортно произшествие Шабан Шаулич е откаран в болница, където той е починал от нараняванията, причинени от тежката автомобилна катастрофа. Засега няма информация за състоянието на шофьора, както и дали при катастрофата има и други пострадали лица. Певецът има голям брой почитатели и в България. Певецът проведе прощален концерт с българската публика в края на 2018 година. Музикантът бе на сцената от 70-те години. Катастрофата е станала около 7 часа местно време.", "date": "2019.02.17", "title": "Зверска катастрофа отне живота на краля на сръбската музика Шабан Шаулич"}
{"url": "https://www.faktor.bg/bg/articles/es-nalaga-sanktsii-na-osem-rusnatsi-zaradi-azovsko-more-i-ukrayna", "text": "ЕС реши да наложи санкции на осем руснаци заради инцидентите в Азовско море през ноември, предаде Франс прес, като се позова на няколко европейски източници. На въпросните хора ще им бъде забранено да влизат на територията на Европейския съюз, а евентуалните им авоари под негова юрисдикция ще бъдат замразени. \"Става въпрос за целенасочени и индивидуални санкции\", уточниха цитираните източници. Налагането им ще бъде утвърдено от министрите на външните работи на страните членки на Европейския съюз, които ще имат среща в Брюксел утре. Имената на санкционираните руснаци ще бъдат запазени в тайна, докато бъдат публикувани в Официалния вестник на ЕС. \"Има единодушие, че трябва да се направи нещо, за да бъдат санкционирани отговорните хора за решението да бъдат арестувани три украински военни кораби и техните екипажи\", обясни един от цитираните източници. След анексирането на украинския полуостров Крим от Русия през 2014 г. ЕС включи в \"черен списък\" 164 руснаци и украинци, сред които няколко приближени на руския президент Владимир Путин, както и 44 юридически лица, припомня Франс прес. Страните от Евросъюза обаче остават разделени по въпроса дали да бъдат засилени търговските санкции срещу Русия, каза един от източниците. Държавите от ЕС по-конкретно не могат да се споразумеят за наказателни мерки срещу руския енергиен сектор, тъй като са силно зависими от руските доставки на газ, отбелязва Франс прес. Агенцията припомня, че за нови санкции е необходимо единодушие сред страните членки. \"Няколко държави освен това са се обявили против нови санкции срещу режима на Николас Мадуро във Венецуела\" - една от другите теми в дневния ред на утрешната среща на външните министри от ЕС, каза един от източниците.", "date": "2019.02.17", "title": "ЕС налага санкции на осем руснаци заради Азовско море и Украйна"}
{"url": "https://www.faktor.bg/bg/articles/novini/svyat/provokatsiya-razvyaha-ogromno-rusko-zname-na-katedralata-v-solsbari", "text": "Огромно знаме на Руската федерация бе развято на строително скеле до катедралата в британския град Солсбъри. То било открито от строителните работници, които пристигнали на обекта тази сутрин, съобщава Би Би Си. Местни политици определиха случващото като „лоша шега”, но реално то е провокация към правовия ред в Острова, защото се случва знаково в града, в който руски шпиони опитаха да отровят Сергей Скрипал и дъщеря му Юлия преди година. Скандалният руски флаг е бил веднага свален, а според очевидци той е бил дълъг около 10 и широк около 7 метра. От полицията проверяват видеокамерите от района, за да засекат кой е злосторникът.", "date": "2019.02.17", "title": "Провокация – развяха огромно руско знаме на катедралата в Солсбъри"}
{"url": "https://www.faktor.bg/bg/articles/vazhodat-na-milionera-s-ovehtyaeliya-pulover-ot-vremeto-na-lukanov", "text": "Познаваме го от телевизионните студиа - с овехтял пуловер от времето на Луканов. Сякаш иска да внуши на зрителите, че е един от тях. Човекът, който иска да контролира общественото мнение, да бъде обществен ментор. Сивият кардинал на социологията. Андрей Райчев. И неговият двойник - Кънчо Стойчев. За тях и за посипаният с милиони път на двамата социолози, станали известни в обществото като \"Кънчовците на Андрей Луканов\", разказва излъченият днес документалният филм на Канал 3 \"Социолози на повикване”. Авторът на лентата е Снежана Хитова. Дори дисидентството на баща му Венцел Райчев не му пречи да върви нагоре по време на перестройката. Филмът включва интервюта на колеги, политици и учени, които разкриват фрапиращи истини. \"Каквото си искаме, това ще си направим - направихме НЦИОМ. Беше ясно защо всичко ни се дава. НЦИОМ трябваше да бъде онова място, което щеше да даде основата на проучването на общественото мнение\", разказва пред камерата Мира Янова. \"Те мислеха, че ще контролират социологията, но това не се случи. По-скоро в този момент започна да се копае гробът на социологията.\" Филмът проследява как науката социология се превръща за Кънчо Стойчев и Андрей Райчев в бизнес за милиони. Тандемът Райчев-Стойчев не е само в полето на социологията, но и в научната дейност. Около  Измамите стартират още с името на социологическата агенция. С години използват неправомерно марката на \"Галъп Инкорпорейтид\", поставяйки себе си над закона, погазвайки волята на американските собственици. Документ от \"Галъп Инкорпорейтид\" доказва, че двамата не могат да ползват марката. Въпреки това Стойчев и Райчев години наред трупат влияние и пари именно с нея, показва разследването.  След това идва ред на \"Сова\"-та. Финансовият мозък на тандема е Кънчо Стойчев, а в бизнес империята им влизат рекламния , издателския, имотния и др. бизнеси. Самодоволно Кънчо Стойчев се хвали, че е един от големите работодатели.  Филмът показва и имотите на Кънчо Стойчев. Когато не почива в голф-комплекса в Балчик смятан за перлата в бизнес-короната му, Кънчо може да отскочи до имението си в Мелник, където залага на модерния екотуризъм. Това е една от най-новите придобивки за Стойчев, както и още много други имоти, придобити покрай \"научно-приложната им дейност\". Той изкупува стотици декари от хората в околните села. Върху тях строи каменни къщи за настаняване. Тук цените са само за хора с издути потфейли. Една нощувка за двама в студио със закуска струва 352 лв. Ако семейство иска да наеме вила, цената стига до над 570 лева за двама. Предлага се терапия с вини. Или с мед - за 120 лева.  Порция зеленчици от 250 грама -  12-13 лева. Обяд и вечеря 76 лв. на човек без напитките. Местните хора на село Левуново разказаха как се стигнало до протест, защото Стойчев решил да им вземе минералната вода и да я преведе до имението в трасе от 10 км. Протестът им е без успех. Не получават подкрепа и справедливост нито в Сандански, нито в Благоевград. \"Искаше да ни вземе водата\", разказва жена. Спасението идва, когато самият Стойчев решава да се откаже, защото до достигане до имението водата щяла да загуби качествата си. Така село Левуново спасява изворите си. Райчев от своя страна има забележителна бизнес история. Той участва в над 30 компании и е бил в управата на над 20. Шири се със съпругата си в къща за 1 милион в \"Бояна\".", "date": "2019.02.17", "title": "Канал 3: Възходът на социолога-милионер с овехтелия пуловер от времето на Луканов"}
{"url": "https://www.faktor.bg/bg/articles/kmetat-na-dimitrovgrad-napuskaneto-na-sdruzhenieto-na-obshtinite-beshe-diktuvano-ot-pozitano", "text": "Целеви средства са раздавани в годините назад при всяко едно правителство. НСОРБ не е било фактор в участието и разпределянето на средства. Най-големите общини и най-много кметовe са на ГЕРБ и затова разпределението на средства за тези общини няма как да бъде по друг начин. Това каза кметът на Димитровград Иво Димов в ефира на предаването ”Беновска пита” по Канал 3. Проблемът е, че това решението на кметовете на БСП да напуснат НСОРБ, е че то не беше на колегите. Според нас това решение беше продиктувано от ”Позитано”, каза градоначалникът на Димитровград. Работата на кметовете е да сме надпартийни и да решаваме проблемите на хората, категоричен бе Димов. Политиката е нещо, което дава резултат, когато има компромис, каза още той и добави, че се надява кметовете на БСП да се завърнат в Сдружението на общините, където да работят заедно.Според него БСП бърка в своята политика.  В момента текат доста задачи, които трябва да се решат, до октомври има много време, ако хората са доволни, може и да се кандидатирам за втори мандат, каза той.  За миналата година в Димитровград са се родили 300 бебета. В едно от предприятията, където работят 2700 души, най-ниското заплащане с бонус и пари за храна е 1040 лева. Трябва да направим така, че тези предприятия да бъдат напълнени с млади хора с подходящо образование, каза Димов.", "date": "2019.02.17", "title": "Иво Димов: Напускането на Сдружението на общините беше продиктувано от \"Позитано\""}
{"url": "https://www.faktor.bg/bg/articles/hristo-hristov-i-vrazheskite-i-priyatelskite-sluzhbi-nablyudavat-kakvo-stava-v-balgariya", "text": "След ексклузивно интервю за bTV с Роман Доброхотов, главен редактор на \"The Insider\" и автор на разследването за руския таен агент Сергей Скрипал, журналистът, създател на сайта desebg.com, Христо Христов коментира в предаването \"120 минути\" случая \"Гебрев\" и потърси отговор на въпроса в какво би се изразявал един по-твърд отговор от София след разкритията, че руски военен разузнавач е пребивавал на българска територия. \"След срещата в Министерския съвет между премиера, главния прокурор и британския посланик разбрахме нещо  много важно. Нека да оставим настрана случая \"Скрипал\" и \"Гебрев\". Има друга сюжетна линия: главният прокурор призна публично - че военен разузнавач на чужда държава е бил три пъти в България. Знаете ли какво означава това? Означава, че има пробив в нашата национална сигурност - кратко, точно и ясно. Нека да си представим хипотетично друг сюжет - примерно ако Москва разбере, че преди 2 години български военни разузнавачи, под прикритие, са били на руска територия. Знаете ли какво ще последва? Посланикът на килимчето, протестна нота, гонене на дипломати - такъв скандал още би означавал за България падане на правителство. По тази сюжетна линия за първи път от 1989 г., за 30 години, имаме пряко доказателство, потвърдено не от кой да е, а от главния прокурор на Република България  - че чужд разузнавач е извършвал неоторизирани действия в България.  Какво виждаме вече седми ден? Мълчание. Няма МВнР, няма ДАНС, МС, няма главен прокурор, няма президент, няма Народно събрание. Това означава, че държавата България я няма. Че в момента всичко е дезертирало от конституцията, където е записано, а се занимават с този Изборен кодекс. Но това няма да отмине. Защото в момента и вражеските, и приятелските служби наблюдават какво става в България. Няма политическа реакция - това е недопустимо. Към премиера има два въпроса - смята ли за редно, че е допустимо в България чужди разузнавачи да си веят байрака. Ако не смята, какви са мерките. Няма реакция и на опозицията - и на парламентарната, и а извънпараментарната. Това е повече от скандално. Единствено Атлантическият съвет излезе с една декларация, която публикуваха два-три сайта.  По думите му никой не задава въпроса защо действа ГРУ. „А отговорът е, защото от анексирането на Крим Русия е в необявено военно положение. Военните разузнавачи действат в една необявена война. С това мълчание губим всякакво доверие и никой няма да споделя информация с когото и да било. И политици, и западни специални служби чакат да видят каква ще е българската реакция. Те утре могат да направят взрив, саботаж – разузнавачите за това са обучавани”, на мнение е Христо Христов.", "date": "2019.02.17", "title": "Христо Христов: И вражеските, и приятелските служби наблюдават какво става в България"}
{"url": "https://www.faktor.bg/bg/articles/roman-dobrohotov-v-rouming-balgariya-e-mishena-za-ruskite-razuznavachi", "text": "Главният редактор на \"The Insider\" и автор на разследването за руския таен агент Сергей Скрипал  -  Роман Доброхотов, разкри в ексклузивно интервю за bTV, че България често е била използвана като своеобразен хъб от руски разузнавачи, работещи в Източна Европа и особено на територията на Балканите. \"Така че България е наистина важна в това отношение. Нашето разследване показа, че страната ви е не само хъб, но и мишена. На всички вече е ясно, че Сергей Федотов е участвал в отравянето на бизнесмена Гебрев, като покушението е свързано с неговия бизнес. Той е продавал оръжия на Украйна и вероятно Сирия”, разказа Доброхотов. „Предполагам, че има още много случаи, освен тези със Скрипал и Гебрев. Най-вероятно те са десетки. Просто ние успяхме да разкрием подробности само за тези два случая”, допълни той. „В интерес на истината изглежда, че двата случая не са свързани. Това е много важно, тъй като това доказва, че Сергеев е високопоставен служител на руското разузнаване, който е бил начело на различни операции в различни страни. Изглежда, че говорим за група професионални убийци, пътуващи от една страна в друга. Целите им са били различни, но методите им са едни и същи. В случая с Гебрев, например, използваната отрова не е „Новичок”, но е много сходна. Необходимо е да бъдат извършени още тестове”, на мнение е той. „Мисля, че българските власти реагираха не особено твърдо. Това е много подозрително. На първо място смятам, че в българските тайни служби са се инфилтрирали представители на руското разузнаване. Трябва да се вгледаме много внимателно в това, което казват българските власти и представителите на българските тайни служби. Вече станахме свидетели на разпространяването на дезинформация по отношение на дейността на някои руски разузнавачи. Появиха се твърдения, че те не са пряко свързани с Кремъл. Това е лудост, няма как да допуснем, че хора, работещи в подобни организации, ще направят каквото и да е, без да са получили заповеди от своите началници. Това е абсолютно невъзможно”, заяви Роман Доброхотов. По думите му има контраст в начина, по който Великобритания реагира след отравянето на Скрипал, и как реагира България. \"В рамките на дни Великобритания започна мащабно разследване, техният дипломатически отговор беше много твърд, политическите изказвания бяха безкомпромисни. Те призоваха Русия да участва в разследването и все още притискат Русия да предостави необходимите отговори. Засега не виждаме нищо подобно от страна на България. Мисля, че София иска да запази добрите си отношения с Москва. Това обаче е много опасно, тъй като Кремъл остава с впечатлението, че може да прави каквото си поиска, без да има последици. Много е важно как българският народ и медиите ще реагират в тази ситуация и дали ще принудят властите да действат по-твърдо”, смята Доброхотов.", "date": "2019.02.17", "title": "Роман Доброхотов: България е не само \"хъб\", но и мишена за руските разузнавачи"}
{"url": "https://www.faktor.bg/bg/articles/novini/balgariya/ramadan-atalay-podkrepihme-rumen-radev-za-da-pokazhem-spada-na-gerb", "text": "ДПС никога не е раздавала шутове. Учудвам се защо БСП не са слушали нашите изказвания по време на разглеждането на Изборния кодек. Ние като политическа формация имахме за цел да модернизираме изборния протест, ние казахме какво куца в Изборния кодекс. Бяхме единствените смел. Питам: БСП с ВМРО коалиция ли са? Това попита Рамадан Аталай от ДПС в ефира на предаването \"Беновска пита\" по Канал 3. \"Когато ставаше въпрос за избирателните списъци, БСП предложиха актуализиране, за да се представят пред обществото на загрижени за тези списъци. Реагираха пошло във връзка с преференциите. Голяма част от БСП ходиха, по време на обсъждането на Изборния кодекс в Народното събрание, в \"Александър Невски\" да палят свещи, за да мине това предложение на ДПС за преференциите, каза депутатът. Президентът Радев го подкрепихме, за да покажем спада на ГЕРБ. Тогава тръгна спадът на ГЕРБ. Съмненията, че ГЕРБ фалшифицират изборите, не ги чувате от мен, добави Аталай. Ние сме единствената формация, която е здраво стъпила на земята, категоричен бе той.", "date": "2019.02.17", "title": "Рамадан Аталай: Докато обсъждахме Изборния кодекс, от БСП палеха свещи в \"Александър Невски\""}
{"url": "https://www.faktor.bg/bg/articles/zhena-za-meleto-v-kyustendil-beshe-strashno-goli-do-krasta-s-buhalki-s-machete", "text": "\"Голи до кръста, с бухалки ли, с мачете – не ги разбирам и аз, но е било много страшно\". Това коментира жена от Кюстендил за мелето станало в града, при което 35-годишен мъж бе убит, предаде БНР. Друга жена разказа: \"Чу се един изстрел, само един, момчетата побягнаха надолу пред ГУМ, по тротоара надолу, и долу вече стана голямото меле, дет се клаха. Като минахме оттам, две деца се търкаляха и другите линейките ги натовариха\". Оперативно-следствена група и криминалисти правят оглед на мястото на сбиването, което е продължило и в района на джамията \"Ахмед бей\" и към кооперативния пазар. Работата по случая продължава. Пред хирургичното отделение на кюстендилската болница веднага се събраха десетки роми от кв. \"Изток\", за да разберат кои са ранените им съкварталци. Появиха се и двамата братя Сашо и Стоян Игови от известня ромски клан Гольовците. Над 100 кюстендилци, организирани в социалните мрежи, излязоха на кръговото кръстовище при Градския плаж, за да изразят недоволство по повод масовото сбиване. Те не скриха, че в града има потенциално напрежение с ромското население и институциите не си вършат работата. Битов скандал и употреба на алкохол са довели до масовото сбиване пред заведение до Ларгото в центъра Кюстендил. Петима са били ранени. Конфликтът е възникнал между младежи от ромския кв. \"Изток\" и от близкото село Слокощица. Това съобщиха на съвместен брифинг Окръжната прокуратура и Областната дирекция на полицията в Кюстендил. Установен е убиецът – 19-годишен младеж от ромския квартал \"Изток\", който е криминално проявен. Има три криминални прояви, две от тях са за телесни повреди. В момента властите го издирват. Това уточни началникът на Областната дирекция на полицията ст. комисар Илиян Стамболийски. Досега са задържани осем души. Иззет е газов пистолет. Заведението ще бъде проверено прецизно. В ромския квартал няма блокада, а сили на жандармерията. \"Това е битов инцидент, завършил с криминално престъпление - не може да се говори за етническо напрежение\", обяви окръжният прокурор на Кюстендил Камелия Стефанова. В сбиването са използвани ножове и твърди предмети.", "date": "2019.02.17", "title": "Жена за мелето в Кюстендил: Беше страшно - голи до кръста, с бухалки, с мачете"}
{"url": "https://www.faktor.bg/bg/articles/tezhko-e-sastoyanieto-na-9-godishno-dete-bolno-ot-morbili", "text": "Състоянието на 9-годишно дете, болно от морбили, остава тежко. То е с остра дихателна недостатъчност и е в интензивния сектор в областната болница в Благоевград. В реанимация е и 27-годишният мъж, при който също беше констатирана инфекцията. Неговото състояние се подобрява. Общо девет заразени деца се лекуват в Благоевград, две – в Гоце Делчев, а най-тежките случаи са насочени към София. Районната здравна инспекция в Благоевград обяви извънредни мерки за ограничаване на заразата. Под строг контрол са болничните заведения в областта, детските градини и училищата. Под карантина е и детското отделение на болницата в Разлог, което се оказа огнище на зараза. 15 деца там остават под наблюдение до края на месеца.", "date": "2019.02.17", "title": "Тежко е състоянието на 9-годишно дете, болно от морбили"}
{"url": "https://www.faktor.bg/bg/articles/edin-ubit-5-ima-raneni-pri-boy-v-diskoteka-v-kyustendil", "text": "Петима души са ранени, един е починал след инцидент в кюстендилско заведение тази сутрин. Скандалът е възникнал между две групи около 7 часа сутринта. Починалият е 35-годишен, останалите са закарани в кюстендилската болница. Нараняванията им са с нож и с други остри предмети, уточниха от полицията. Чути са и изстрели, твърдят хора, живеещи в района. В резултат на предприетите действия от полицията, които работят за установяването на участниците в скандала, е блокиран центърът на града, включително и участък от централната улица \"Цар Освободител\". Движението се пренасочва. Работата по случая продължава, казаха от полицията.", "date": "2019.02.17", "title": "Блокираха центъра на Кюстендил - един убит и 5-има ранени при бой в дискотека"}
{"url": "https://www.faktor.bg/bg/articles/ivelin-nikolov-izbran-za-glaven-redaktor-na-duma", "text": "Ивелин Николов е новият-стар главен редактор на \"Дума\". Това реши червеният пленум след тайно гласуване и избор между него и Таня Джаджева. Изборът бе доста оспорван, като Николов, който и в момента е начело на партийния вестник, получи преднина само от 8 гласа. Той бе подкрепен от 63-ма от членовете на Националния съвет, а 55 гласуваха за Джаджева. И двамата бяха изслушани и представиха концепциите си пред пленума. Имало идея дали вотът да не се отложи с месец, за да се потърсят и други кандидатури на нови лица, но то не било подкрепено от мнозинството. До избора се стигна след голям скандал около \"Дума\" и назначаването на Йордан Мичев за изпълняващ длъжността от соцръководството. Това предизвика остра реакция на 50 от знаковите имена в партията, които написаха писмо до Нинова и ръководството с критика, че се пренебрегва уставът и се заобикаля Националният съвет, който трябва да има решаващата дума.", "date": "2019.02.17", "title": "Само с 8 гласа преднина Ивелин Николов е избран за главен редактор на \"Дума\""}
{"url": "https://www.faktor.bg/bg/articles/petak-13/zashto-ne-byaha-namereni-dostatachno-dokazatelstva-za-vinata-na-sergey-antonov", "text": "Когато Антонов беше арестуван на 25 ноември 1982 г., бях в Тел Авив. Водещият на пресконференцията в София се опита да хвърли вината върху мен. Опитът му беше смехотворен и тромав. Но се случи така, че след като се върнах в къщи, вече не ми беше до смях. В Тел Авив бях, за да разбера от МОСАД дали Агджа е бил в палестински партизански лагер. Нямаха никакви данни за това, но във връзка със статията ми ме увериха, че “българите не са толкова тъпи”. Току-що бях пристигнала в къщи, когато се обадиха от американското посолство. Беше Фредерик Врийлънд, Фреки за приятелите си, между които предполагам, че бях и аз. Познавах го от около 20 години. Преди това няколко пъти се бяхме срещали в Париж, Рабат и Рим. Искаше спешно да ме види. Възнамерявах да вечерям с Марвин Калб, който беше пристигнал от Вашингтон, за да допълни сценария си за документалния филм на Ен Би Си. С него дойде и стара приятелка – Джуди Харис. Дребничка блондинка, с остър ум, тя оказа неоценима помощ на Марвин и продуцента му Тони Потър за филма. Надявах се да я убедя да помогне и на мен. Казах на Фреки, че нямам много време. “Ще бъда кратък. Тръгвам към теб” – отвърна той. Изглеждаше сериозен когато влезе. Пред чаша вино поговорихме за статията ми, за книгата, която пиша. Да,  Тогава Фреки каза: “Слушай, не искам да те плаша, но разбрахме, че българите са решили да те ликвидират”. “Откъде знаеш” – запитах аз. “Научихме от италианците. Това не е абсолютно сигурна информация, но считаме, че трябва да знаеш” – отговори той. Какви предпазни мерки да взема? “Клеър, и преди си била в такова положение с „Червените бригади”, знаеш какво се прави…може би трябва да замълчиш за известно време…махни се от града…но разбира се, ти ще си решиш…” Телефонът иззвъня. Марвин и Джуди ме чакаха долу. “Благодаря ти, Фреки” – казах искрено. Бях разтърсена и казах всичко на Марвин и Джуди. Те бяха шокирани. Нямах никакви основания да се съмнявам в предупреждението, нито да подценявам заплахата. Досадни журналисти са били премахвани и преди, а аз бях много уязвима мишена. За българските власти се носеше лошата слава, че редовно ликвидират тези, които им пречат. Убиха с чадър писателя-изгнаник Георги Марков в Лондон на 7 септември 1978 г. Марков бил убоден в дясното бедро, както вървял по улицата. Починал от отровата рицин, която била в миниатюрна платинена сачма на върха на чадъра. Използваха поне още два пъти същото устройство в Лондон и Париж. Писателите и дисидентите, които говорят по Би Би Си и „Свободна Европа”, със сигурност са по-малка опасност за българските управници, отколкото някой, който ги е уличил в престъплението на века. Властите в България и СССР бяха видимо раздразнени от този международен скандал, който несъмнено щеше много да им навреди. Управляващите във Вашингтон очевидно не се интересуваха много от мен. В известен смисъл това ме безпокоеше. Бях благодарна на Фреки за предупреждението, но не можех да очаквам съчувствие от моето правителство. През лятото Вашингтон посрещна студено статията ми за предполагаемата съветска вина в покушението срещу папата. Тогава Юрий Андропов беше един от кандидатите за поста на умиращия Брежнев. Сега италианският съд беше по-напреднал от мен в а човекът, който на 13 май 1981 г. беше директор на КГБ , стана ръководител на СССР. При това положение, с Андропов начело на СССР, западните правителства повече от всякога не искаха да се разбере истината за покушението срещу папата. Те дори започнаха открито да защитават съветския генерален секретар. Хари Гелдман, наскоро пенсиониран висш служител на ЦРУ, написа тогава във „Вашингтон пост”, че „за много хора на Запад мисълта, че руснаците са участвали в покушението срещу папата е толкова ужасна, че те просто не желаят да се говори за това“. Нежеланието на Запада да приеме, че българите и руснаците са виновни, не е учудваща. Защото ако това е вярно, ако се съгласим, че политиката на съветските ръководители е да убиват западните ръководители, то как трябва да отговори Запада? Какви договори тогава със СССР трябва да се сключват? Какви трябва да бъдат днешните отношения със СССР – от оръжейния контрол до търговските връзки, в един свят, където се прилага такава съветска политика? И ако руснаците наистина са способни на това, то какво още биха извършили? Последствията биха били непоносими и изключително опасни, така че много по-добре е всичко да остане само една недоказана хипотеза. Затова не трябва да се учудваме, че много хора на Запад считат, че „заради спокойствието на света СССР трябва да е невинен”. Ако това беше преобладаващото мнение във Вашингтон, а както ще видим, то беше точно такова, зад мен нямаше да има могъща американска подкрепа. Българските власти без съмнение знаеха това. Те се бяха постарали да изложат на показ една “бивша американска журналистка” като първостепенна мишена. Твърдяха, че от пелени работя за ЦРУ, и се опитваха да ме дискредитират пред тези, които все още вярваха в мен. Но това, разбира се, беше за публична употреба. Българите не може да не са знаели, че поставям в много неудобно положение собственото си правителство, включително и ЦРУ. Както и за горещото желание на висшите ешелони на властта във Вашингтон веднага да млъкна, или да се махам.", "date": "2019.02.17", "title": "Защо „не бяха намерени достатъчно доказателства“ за вината на Сергей Антонов?"}
{"url": "https://www.faktor.bg/bg/articles/daniel-valchev-ochakvam-veto-na-prezidenta-za-promenite-v-izbiratelniya-kodeks", "text": "Проф. Даниел Вълчев коментира като вероятност президентът Румен Радев да наложи вето на последните промени в Избирателния кодекс. Пред БНТ той посочи, че основните проблеми на българските избори са манипулираният вот и подмяната на изборните резултати. Двата големи проблема в българските избори са технологичният вот и откраднатият вот, бе категоричен юристът, който е бивш вицепремиер и бивш министър на образованието. Според проф. Вълчев избирателната активност у нас не е ниска, но проблемът с мъртвите души в избирателните списъци прави нещата да изглеждат така. Вълчев смята, че избирателната система също не е проблем, тъй като \"идеална система за отчитане няма\". Той обаче посочи, че възможностите за въздействие на избирателите и липсата на контрол при преброяването на гласовете в малките населени места могат да се отразяват на окончателните резултати. Не е възможно да се откраднат цели избори, но ако нещата са на кантар, може сериозно да се повлияе, категоричен е той. Юристът коментира като \"неуважение към хората\" повишаване на прага на преференциите. Според него то е резултат от липсата на доверие от страна на политическия елит към възможността на избирателите да вземат решения. Вълчев коментира още, че в последните поправки проблемни са и решенията за намаляване на мнозинствата в ЦИК за вземане на решения, както и ограничаване на обжалваемостта на актовете на избирателните комисии.", "date": "2019.02.17", "title": "Даниел Вълчев: Очаквам вето на президента за промените в Избирателния кодекс"}
{"url": "https://www.faktor.bg/bg/articles/nkzhi-othvarlya-versiyata-za-schupena-strelkan-derayli-pri-derayliraneto-na-vlaka", "text": "До края на деня ще бъдат изтеглени двата локомотива, които дерайлираха вчера на Централна гара в Пловдив. Това заяви пред БНР генералният директор на Национална компания „Железопътна инфраструктура“ Красимир Папукчийски. От снощи влаковете се движат по разписание. Тече проверка за теглително уравновесяване на локомотивите, което се провежда под ръководството на председателя на комисията по разследването на инцидента. В момента се свалят данните от черната кутия на машината. Генералният директор на НКЖИ заяви, че не приема тезата на фирмата-собственик на композицията, че счупен език на стрелка е причина за инцидента. \"Бих попитал фирмата – на какво основание могат да кажат това нещо? Защото аз бих задал въпрос – дали са сигурни в състоянието на локомотивите си – дали са в добро състояние\", коментира Красимир Папукчийски. Той уточни, че няколко часа преди инцидента по същия маршрут минават две други композиции с по-голяма брутна тежест. \"Не мога да се произнеса за причините. Вчера бяха взети проби от метала на езиковата част, проби и от раменната релса, които са дадени за химически анализ. Предстои и доста сериозна проверка сега на локомотивите, мерене на вагоните. Комисията има доста работа. Реално можем да кажем, когато получим резултатите от химическите проби и след приключване на проверките\", коментира генералният директор на НКЖИ. Красимир Папукчийски допълни, че не се съмнява в релсовия път: \"Това е една от най-натоварените гари в България, където минават среднодневно 150 влака. Нямам съмнения, че състоянието на железопътната инфраструктура е лошо за да преминават такива влакове\", категоричен е Папукчийски.", "date": "2019.02.17", "title": "НКЖИ отхвърли версията счупена стрелка да е причина за дерайлирането на влака"}
{"url": "https://www.faktor.bg/bg/articles/zaev-posveti-na-boyko-borisov-nagradata-si-ot-myunhen", "text": "Преспанското споразумение заслужи голямо признание в Мюнхен. Премиерите на Гърция Алексис Ципрас и на Северна Македония Зоран Заев получиха годишното отличие на Конференцията по сигурността - наградата  \"Евалд фон Клайст\" . От 2009 г. насам то се дава на лидери, които играят сериозна роля при разрешаването на международни конфликти. „Искам да обявя, че споделям тази награда с моя добър приятел, премиера на България Бойко Борисов. Със споразумението, което ние постигнахме с България, стана възможен договора с Гърция”, каза Заев, цитиран от Нова телевизия. А Ципрас призна, че в началото не е вярвал, че подобно споразумение е възможно. Германският канцлер Ангела Меркел определи договора като „отлично постижение на двата народа”.  \"Спорът не беше просто за име, а за идентичност\", каза в словото си германският външен министър Хайко Маас и похвали Ципрас и Заев като \"истински европейски лидери\".", "date": "2019.02.17", "title": "Зоран Заев посвети наградата си от Мюнхен на Бойко Борисов"}
{"url": "https://www.faktor.bg/bg/articles/danail-kirilov-predstoyat-dva-korenno-razlichni-vida-izbori-kato-tehnologiya-i-kato-mandati", "text": "Предстоят два коренно различни вида избори като технология, като мандати, като специфика, така че бе редно законодателят да вземе становище по въпроса за съотношението вътре при формиране на преференциалната тежест. Така председателят на правната комисия в Народното събрание Данаил Кирилов коментира пред БНР промените в Изборния кодекс. Кирилов отхвърли паралелите с лятото на 2013 г. и избора на Делян Пеевски за шеф на ДАНС под влиянието на ДПС, защото „степента на засягане, за която опозицията говори, въобще не съответства на казуса, който стоеше през 2013 година“. Относно подкрепата на Движението за промените в Кодекса, той заяви: „Не бих го нарекъл изгодна сделка, защото е безспорно, че ние понасяме щети в тази посока, но отговорността е част от управлението. Няма как да не се поема отговорност!“. По повод сигнала, който омбудсманът Мая Манолова внесе в Конституционния съд заради промените, Кирилов коментира: „Омбудсманът е способен колега, дава си сметка, че по отношение на конституционни основания за противоконституционност, в този случай няма основание! Вероятно тук се търси подкрепата на публиката и използване на реакцията, на вълната, която се формира в обществеността“. Управляващите никога не са неглижирали изявление на президентската институция, така че ще съобразят становището на държавния глава за промените, подчерта Кирилов по повод евентуално вето на промените. Той обаче изтъкна: „Има логика цената на една преференция да бъде равна на тежестта на един мандат. В крайна сметка, отклоненията в това правило водят, при всички положения, до дисбаланс в една или в друга посока“. Кирилов изтъкна, че на предходните евроизбори настоящият вицепремиер Томислав Дончев е събрал над 130 000 преференции при мандат от около 110 000 гласа: „Тоест, не иде реч за непостижима, невъзможна граница. От друга страна, не бива да забравяме, че ние имаме 6 или 7 евродепутата, тоест нашият вот формира 6 или 7 мандата, а не един мандат, така че не иде реч за хомогенност на преференцията -  тя може да следва и друга линия на фаворизация и на предпочитание. Всъщност говорим за една множественост, която, ако сочи на предпочитания, би следвало да бъде фокусирана по съответния ред“. На европейските избори българите гласуват за общо 17 мандата и цената на един мандат е наистина висока като брой гласовете, но на местни избори има мандати, които са от порядъка 100-150 гласа, допълни Кирилов и обясни: „При сегашното правило от 7%, това означава, че с 10 до 15 гласа преференция се пренарежда листата. 10 или 15 класа са две семейства гласоподаватели! Когато става дума за едно универсално правило, което да се отнесе към три от чертите вида избори, които се произвеждат в България, трябва да се балансира Ако има прекомерност или отклонения в някоя от посоките, е напълно възможно да се направи една корекция“. На въпрос, зададен от социалиста Крум Зарков, защо настоящият състав на ЦИК не е преизбран, за да бъде легитимирана комисията за евровота, Кирилов коментира: „Второто изречение на нормата за мандата казва точно това: „Старата ЦИК продължава мандата си до избора на това. Тук твърдението за нарушение на Закона е изключително спорно и дискусионно. Плюс това колегите „заплашват“ с Венецианската комисия, но самата Венецианска комисия приема за съществено изменение на обстоятелствата, ако половин година преди изборите се промени главният орган на изборната администрация“. Според него заради предстоящите избори опозицията използва ескалационно всеки повод, „за да се създаде страх, за да се внуши загуба на права, за да се постигане максимална конфронтация“. „По тази причина е напълно обосновано подозрението, че процедурата за промяна ЦИК ще бъде използвана, за да се създаде нестабилност и форма на съмнение в предстоящия изборен процес“, каза Кирилов.", "date": "2019.02.17", "title": "Данаил Кирилов: Предстоят коренно различни избори като технология и мандати"}
{"url": "https://www.faktor.bg/bg/articles/dzhambazki-g-n-premier-varnete-preferentsiite-za-da-ne-zahranva-bsp-litsemerieto-si", "text": "Г-н премиер, върнете преференциите! Не превръщайте лицемерието на БСП в героизъм. Защитете демокрацията! Това е Ваша политическа отговорност. Това се казва в отворено писмо на евродепутата и заместник-председател на ВМРО – Българско национално движение Ангел Джамбазки, адресирано до председателя на ПП ГЕРБ Бойко Борисов, по повод гласуваните промени в Изборния кодекс. Още в нощта, когато Комисията по правни въпроси в НС гласува текстовете, ВМРО излезе с остра позиция, че това е погазване на правото на свободен избор и реално заличава основни достижения на демокрацията в България. Въпреки нашия протест и широкото обществено недоволство обаче отмяната на преференциите стана факт с гласовете на ДПС, ГЕРБ и НФСБ. Това от своя страна даде повод на БСП да се възползват от темата чисто популистки и да се опитат да се направят на народни защитници, като дори обявиха, че ще напуснат НС и една от посочените причини е преференциалният вот. За пореден път БСП показаха,че не са национално отговорни, защото работата на парламента ще бъде блокирана заради техни лични интереси. Ние искаме да напомним, че не са далече времената, в които именно БСП управляваха с ДПС. Нека напомним и това, че БСП са правоприемник на тоталитарната БКП. Ето защо ние Патриотите от ВМРО, сме категорични, че това е политическо лицемерие, което се храни от една политическа грешка на депутатите от ГЕРБ, пише в отвореното писмо до лидера на ГЕРБ и министър-председател на Р България Бойко Борисов. „Господин Борисов е доказал във времето възможността си да взима тежки политически решения, дори когато трябва да се противопостави на решение на политическа партия ГЕРБ. В случая аргументът е много ясен: Ако говорим за запазването на възможността за демократичен и свободен избор, ако говорим за това да имаме представители, избрани свободно, трябва да има възможност за избор, а тази възможност в момента, с тези безумни промени, направени от ДПС, е взривена… ДПС запазва възможността през преференции да се контролира купен вот, без да има опасност да разместиш листата“. Отстъплението от преференцията „дава възможност за ново възпаляване и активиране на авторите на Костинбродския сценарий отново да всяват напрежение“, убеден е Джамбазки. „Отнемането на преференцията оставя у хората впечатление за отстъпление от завоювани демократични права – право на свободен избор. Мен ако питате, преференцията трябва да бъде с нулев праг – тогава хората, подредени в една листа, ще могат наистина да се съревновават и да доказват своята обществена полезност“.", "date": "2019.02.17", "title": "Джамбазки към Борисов: Върнете преференциите, за да няма с какво БСП да храни лицемерието си!"}
{"url": "https://www.faktor.bg/bg/articles/tsvetanov-shte-uchastva-v-regionalna-priyatelska-zakuska-v-prishtina", "text": "Председателят на ПГ на ГЕРБ и зам.-председател на партията Цветан Цветанов ще участва утре, 18 февруари 2019 г. (понеделник), в регионална Приятелска закуска в Прищина с домакин министър-председателят на Косово Н.Пр. Рамуш Харадинай. В духа на молитвените закуски, на добрия диалог в името на междучовешкото добруване, мира и стабилността - събитието ще събере политици от региона и от САЩ. В срещата ще участват бившият премиер и настоящ министър на диаспората на Албания Пандели Майко, Фатмир Медиу - член на парламента на Албания и бивш министър на отбраната, депутатът Артан Групи и бившият министър на отбраната Зоран Йолевски от Македония, Владмир Маринкович - заместник-председател на парламента на Сърбия, заместник министър-председателят на Косово Бехчет Паколи, министърът на отбраната на Румъния Габриел Леш, бившият министър на отбраната на Хърватска Анте Котроманович, бившият министър на външните работи на Албания Бесник Мустафай и други. Делегацията на Конгреса на САЩ, ръководена от сенатор Джеймс Инхоф - председател на Комисията по отбрана в Сената, включва сенаторите Майкъл Енци, Джон Бузман, Марион Раундс, Трент Кели и Грегори Джанфорт.", "date": "2019.02.17", "title": "Цветанов ще участва в регионална Приятелска закуска в Прищина"}
{"url": "https://www.faktor.bg/bg/articles/ruski-sad-ostavi-v-aresta-amerikanskiya-investitor-maykal-kalvi", "text": "Московски съд нареди американският инвеститор Майкъл Калви, заподозрян в измама, да остане в ареста два месеца, предаде Асшиейтед прес. Калви, основател и старши партньор в инвестиционния фонд Беринг восток (Baring Vostok), бе задържан в петък сутринта заедно с още двама мениджъри. Според прокуратурата той е заподозрян в присвояване на 2,5 млрд. рубли (37 млн. д.) от банка Восточний, в която Беринг восток има контролен дял. При явяването си пред съда днес Калви заяви, че обвиненията срещу него вероятно са свързани с арбитражно дело, започнато от Беринг восток срещу някои акционери на Восточний. Калви от години работи в Русия и инвестира силно в технологичния сектор на страната, включително в онлайн търсачката Яндекс.", "date": "2019.02.17", "title": "Руски съд остави в ареста американския инвеститор Майкъл Калви"}
{"url": "https://www.faktor.bg/bg/articles/tasko-ermenkov-raztrese-efira-nareche-novichok-humanitarno-otrovno-veshtestvo", "text": "Гледам криминалета и шпионски филми, но не всички ми харесват, защото някои са с много плосък сценарий и от самото начало се разбира, че всичко е изкуствено, заяви в предаването \"Денят започва с Георги Любенов\" по БНТ депутатът от БСП, предусещайки следващия въпрос на водещия за отравянето на бизнесмена Гебрев и връзката със слуячая \"Скрипал\". \"За шпионските скандали ще се огранича с коментара, който направих за шпионските филми. Има разследване на прокуратурата. Главният прокурор обяви, че става въпрос за пестициди, а не за хуманитарни отровни вещества.\" Има ли такива вещества? И \"Новичок\" ли е такъв, позачуди се водещият. \", Не, става въпрос за отровни вещества, които тровят хората, а не за състава им. Както има хуманитарна и ветеринарна медицина... Влизаме в едни спекулации, нека прокуратурата да си каже думата и да не създаваме излишно напрежение в държавата и около държавата\", измъкна се Ерменков от конфузното определение, което даде на бойното отровно вещество, използвано от руските спецслужби. Ерменков коментира и среднощното заседание на парламента по промените в Изборния кодекс. \"Не опозицията, а демокрацията загуби от промените в Изборния кодекс. Битката в парламента не ние я загубихме, а демокрацията. Да се надяваме, че с усилията на омбудсмана, на президента и на онези депутати, за които демокрацията е на първо място, а не партийната дисциплина и далаверата, ще подкрепят ветото на президента, ако той го наложи, и в България ще се възвърне нормалният, демократичен начин за водене на избори\", посочи Ерменков. Депутатът заяви, че отказът да бъде приет предложения от БСП регистър на избирателите не е в интерес на малките партии, тъй като няма да бъде дадена възможност за прочистване на \"мъртвите души\". Според него машинното гласуване би намалило вероятността от фалшифициране на изборите и би намалило недействителните гласове. Ерменков смята, че увеличаването на праговете за преференциите, ще намали избирателната активност и желанието на избирателите да се включат в изборите. \"Преференциите, не само технически, но и практически няма да могат да се ползват\", посочи той и повтори тезата на Нинова, че ДПС подкрепя ГЕРБ във всички ключови гласувания, включително за бюджета и Избирателния кодекс. Според него това действа дисциплиниращо на \"Обединени патриоти\", давайки им да разберат, че не са незаменими. По повод желанието на АБВ за коалиция с БСП Ерменков каза, че въпросът е \"семеен\" и ще бъде решен в партията на започващия днес пленум. \"Всеки, който ще доведе до обединение на леви партии на базата не на математика, а на принципи, е добре дошъл при нас\", категоричен е социаизтът.", "date": "2019.02.17", "title": "Таско Ерменков разтърси ефира - нарече \"Новичок\" хуманитарно отровно вещество"}
{"url": "https://www.faktor.bg/bg/articles/predsedatelyat-na-makedonskiya-parlament-idva-u-nas-za-glasuvaneto-na-protokola", "text": "Председателят на македонския парламент Талат Джафери ще присъства на гласуването в българското Народно събрание на Протокола за присъединяването на страната му към НАТО. На 15 февруари Парламентарната комисия по отбрана одобри Протокола. Гласуването се очаква да стане в сряда - 20 февруари. \"Преди 27 години България първа безусловно призна Македония, под нейното конституционно име и като самостоятелна и независима държава. България убеди и Турция и Русия, също да признаят нейната независимост. Най-отговорно заявяваме, че Северна Македония може да разчита на пълната ни подкрепа и съдействие за пълноценното й присъединяване към НАТО\", заяви председателят на комисията по отбрана ген. Константин Попов след ратификация от Комисията по отбрана за присъединяването на Северна Македония към НАТО. Членството на Македония в Северноатлантическия пакт стана възможно благодарение на разрешаването на спора за името на страната и окончателното ратифициране на Преспанския договор от страна на Гърция. Северна Македония стана 30-ия член на пакта.", "date": "2019.02.17", "title": "Председателят на македонския парламент идва у нас за гласуването на Протокола"}
{"url": "https://www.faktor.bg/bg/articles/balgarski-vizi-shte-se-izdavat-v-15-grada-v-indiya", "text": "Вицепремиерът и министър на външните работи Екатерина Захариева се срещна с външния министър на Индия Сушма Сварадж. Това е първо посещение у нас на индийски външен министър от две десетилетия насам, съобщиха от пресцентъра на външното министерство. \"С най-ниското си данъчно облагане в ЕС, добра инфраструктура и гостоприемен народ България може да се превърне във вратата на Индия към Европа\". С тези думи Екатерина Захариева се обърна към Сушма Сварадж. Министър Захариева посочи, че българска компания вече развива успешно бизнес по програмата \"Направи в Индия\", друга доставя интернет до повече от 200 000 потребители в Делхи, а български завод произвежда лекарства в Индия. Благодарение на тези и други успешни инициативи двустранният стокообмен има възходяща тенденция. Данните за първите десет месеца на 2018 г. сочат 25% ръст на годишна база. Над 14 500 индийци, или с 23% повече на годишна база са посетили страната ни през миналата година, посочи още министър Захариева. Тя съобщи, че от март български визи ще могат да се получават в над 15 индийски града. Първите дипломати на България и Индия подчертаха, че страните ни, които тази година бележат 65 години от установяване на дипломатически отношения, се радват на традиционно приятелство, ползотворно сътрудничество и тясно и динамично партньорство. Дипломацията на двете държави следва да работи за свързването на бизнеса и хората. Сред областите с голям потенциал за развитие са високите технологии, фармацевтиката, земеделието, хранително-вкусовата промишленост ,туризма. Каним български компании да участват в развиваните от Индия програми, заяви от своя страна Сушма Сварадж.", "date": "2019.02.17", "title": "Български визи ще се издават в 15 града в Индия"}
{"url": "https://www.faktor.bg/bg/articles/ninova-pak-gromi-kabineta-i-vadi-chervenite-ot-parlamenta", "text": "Предлагам ПГ на \"БСП за България\" да напусне българското Народно събрание. Това каза лидерът на БСП Корнелия Нинова на Националния съвет на партията, който се провежда днес, предаде \"Фокус\". \"Със следните аргументи. Законодателният орган, върховният орган в държавата се ползва с 8 % доверие. Вместо там да се правят и коват истинските закони, които да подобряват живота на българските граждани, се прави тежък лобизъм в интерес на фирми и олигарси и се правят задкулисни партийни договорки. Ние нямаме място в тези договорки и в този тип законодателство. Предложихме своята алтернатива, с алтернативен бюджет. Нищо от това не се приема. Парламентът не е превърнат в място, където се водят спорове за политики, а място, където се водят жълти спорове, обидни дебати\", обоснова се Нинова. Тя предложи Пленумът да обсъди този въпрос и постави следните условия пред управляващото мнозинство - ГЕРБ, Патриоти, ДПС и \"Воля\": избор на нова ЦИК, отмяна на срамните среднощни гласувания по ИК, връщане на преференцията и започване отново на дебата за машинното гласуване.   „Споровете за Изборния кодекс показаха и нещо далеч по-сериозно, за което ние сме говорили, но то сега придоби видимост“, подчерта Нинова. „Две години говорим срещу задкулисието и модела на прехода, в който всички партии тайничко се сговарят за собствени и партиен интерес, някъде по тъмно. Нощта на приемането на Изборния кодекс е била брилянтен пример за това сговаряне. „Това беше грозен пазарлък за партийни интереси. Пазарлък, който беше предложен и на нас. Имам самочувствието, че ние го отказахме и да ви кажа, че трябва да се гордеем с това. Това е доказателство за думите ни. На този модел трябва да се сложи край. Моделът на прехода и задкулисието трябва да спре. Да се сложат на масата откритите разговори между партиите и резултата от тях“, коментира Нинова. По думите й в онази нощ положението е било: „ти на мене, аз на тебе“. „Не сме участвали като партия в този грозен пазарлък“, подчерта Нинова. \"Не се притесняваме от това, че сме единствените и различните. Когато се бориш със задкулисието, няма как да застанеш от другата страна. Не сме в изолация, защото сме с онези български граждани, които се борят с този модел\", заяви още лидерът на БСП.  \"С „Гебрев“ и евентуалното пране на пари във Венецуела ГЕРБ ни отдалечеват със светкавична скорост от европейското бъдеще - Шенген и Еврозоната. Четири години българските институции, българското правителство е знаело за първия случай за г-н Гебрев, защото е правило разследване и си е мълчало. За да дойде момент външни партньорски служби и посланици да поставят много категорично въпроса в България. Второто събитие с международен привкус - това за съмнение за пране на пари от Венецуела през българска банка, се случи в момента, в който българското правителство излезе с позиция срещу президента Мадуро. В същото време държавната петролна компания е превеждала пари в България. Това е стряскащо и показва няколко неща. Ако българските служби и институции за знаели за това и са го премълчали, те са съучастници. Ако не са знаели, то те са неспособни да гарантират националната сигурност на България“, каза още Нинова, следвайки линията си да громи кабинета.", "date": "2019.02.17", "title": "Нинова пак громи кабинета, вади червените от парламента"}
{"url": "https://www.faktor.bg/bg/articles/sergey-stanishev-bsp-tryabva-da-ima-edno-naum-za-abv", "text": "БСП трябва винаги да има едно на ум, когато става въпрос за АБВ. Такова предупреждение отправи президентът на ПЕС Сергей Станишев на влизане на „Позитано“ 20, където се провежда заседанието на Националния съвет на социалистическата партия, което ще обсъди и коалиционната политика. Станишев отговори на въпроси на медиите, свързани с информация, че бившият външен министър Ивайло Калфин и дипломатът Георги Димитров може да намерят място в червените листи за евровота. Президентът на ПЕС напомни, че при създаването си преди години АБВ дръпна гласове от БСП, а 3 месеца по-късно влезе в коалиция с ГЕРБ.", "date": "2019.02.17", "title": "Станишев попари надеждите на Румен Петков: БСП трябва да има едно наум за АБВ"}
{"url": "https://www.faktor.bg/bg/articles/hamid-hamid-ne-e-imalo-iznudvane-v-razgovorite-s-gerb-za-preferentsiyata", "text": "Не е имало остри реплики, нито изнудване в разговорите с ГЕРБ по отношение на вдигането на прага на преференцията. Това каза днес пред БНР зам.-председателят на парламентарната група на ДПС и зам.-председател на Правната комисия в НС Хамид Хамид за приетите тази седмица промени в Изборния кодекс.   Депутатът от ДПС нарече „медийна дъвка“ обясненията за преференциалния вот.   „За какви личности говорим, когато в някои Общински съвети тези личности влизат с 35 гласа? За какви личности говорим, щом има претенции този човек да е личност да разчита на 7% от партийния вход? А какво става с 93% този вот? Това прилича на болшевизъм, по-скоро на меншевизъм. Това е диктат!“   Политикът изтъкна, че и в настоящия закон е уреден въпросът за изцяло мажоритарен избор, но няма личности, които да искат да влязат в политиката като независими кандидати.   „Никакъв мажоритарен елемент не е налице, което е решило с хората от фирмата си и с няколко приятели да вкара синчето си в парламента“, допълни той.   Сега чрез мажоритарния елемент в някои общински съвети се правят „групички“, които обслужват само една фирма, каза Хамид. Това според него става, защото във всички партии процесът по номинации тръгва отдолу - местните структури номинират, а централното ръководство утвърждава.   „Няма как една партия да е застрахована от тази грешка на някои от последните места да попаднат хора, зад които стоят съмнителни капитали.“   „ДПС внимателно подбира своите хора, но никоя партия не е застрахована как ще бъдат подведени местните структури по места и как някой млад, амбициозен татко или някоя млада амбициозна компания с няколкостотин работника ще реши да си направи групичка в съвет или в парламента ще си вкара някой депутат, който да изпълнява недотам нормални функции...“, каза депутатът от ДПС.   Омбудсманът Мая Манолова вече съобщи, че изпраща промените в Изборния кодекс в Конституционния съд. Хамид изтъкна, че очаква съдът „да се произнесе спрямо Консултацията“.   „Когато се говори за отнемане на права, трябва да се чете малко по-внимателно, според мен. Никакви права не се отнемат! Може би се засяга правото на сенчестия бизнес да си прави групички по общинските съвети.“   Според ДПС в закона е необходим по-ясен механизъм кога могат да се правят промени при изтичане на мандата на ЦИК. Той оцени като „лоша практика в парламента“ това, че много от публичните органи, които НС избира, се избират месеци, след като изтече мандата на предишния състав.   „Нищо лошо не се случва с тези органи. Те си довършват правомощията до избиране на нов орган, така че не мисля, че се е случило нещо кой знае колко извънредно. За съжаление, практика е в НС“.   Хамид отрече ДПС да е стратегически партньор на управляващите в НС и заради вота за изтребителите Ф-16 и изборните правила.   „ДПС е начертало своя евроатлантически път, далеч преди да се появи на политическа сцена партия ГЕРБ! ДПС първа дефинира въобще в публичното пространство пътя на България в НАТО, така че изборът ни тук е напълно естествен и няма как тук някой да ни пришива към някой. Трябва ли да кажем за БСП, че са стратегически партньор на управление, защото беше подкрепено тяхно много важно искане в няколко текста - отпадне втория екземпляр от секционния протокол. Трябва ли сега да си вадим извод?“.", "date": "2019.02.17", "title": "Хамид Хамид:  И сега има мажоритарен вот, но няма личности като независими кандидати"}
{"url": "https://www.faktor.bg/bg/articles/novini/svyat/poroshenko-ako-ukrayna-spre-da-strelya-nyama-da-ima-ukrayna", "text": "Президентът на Украйна Петро Порошенко заяви, че установяването на мир в неговата страна не зависи от властите, а прекратяването на стрелбата в Донбас ще доведе до разпадането на държавата му, съобщава Ukraina.ru. „Ако Русия спре да стреля, тогава ще има мир. Ако Украйна спре стрелбата, няма да има Украйна”, каза Порошенко по време на речта си в Мюнхенската конференция за сигурност. Украинският лидер също каза, че \"Украйна - това е история на успеха.\"", "date": "2019.02.17", "title": "Порошенко: Ако Украйна спре да стреля, няма да има Украйна"}
{"url": "https://www.faktor.bg/bg/articles/novini/balgariya/andrey-kovachev-zaradi-prokremalski-partii-es-ne-mozhe-da-izleze-s-edinna-pozitsiya-za-venetsuela", "text": "ЕС не може да излезе с единна позиция за Венецуела, тъй като партиите, движенията и хората, които са близки с позицията на Кремъл, са на мнение, че не трябва да се взема страна във вътрешните работи на дадена страна, каза евродепутатът Андрей Ковачев от ГЕРБ/ЕНП пред БНР. \"Тези страни, които се числят към международна демократична общност, никога не са признали вторите избори на Мадуро за президент. Мястото за президент е вакантно за демократичния свят във Венецуела. Това е, което ние подкрепяме – като международна общност, като Европейски парламент. Разбира се, ние гласувахме в огромното мнозинство на парламента за признаването на временно изпълняващия длъжността президент. Тези страни, които са в синхрон с позицията на Кремъл, съответно блокират\". На въпрос къде попада България при т.нар. \"процеси на преразпределение в сферите на влияние\", Андрей Ковачев отговори, че страната ни е част от НАТО и ЕС и принадлежи на европейската цивилизация.", "date": "2019.02.17", "title": "Андрей Ковачев: Заради прокремълски партии ЕС не може да излезе с единна позиция за Венецуела"}
{"url": "https://www.faktor.bg/bg/articles/za-11-i-pat-hilyadi-sarbi-izlyazoha-sreshtu-prezidenta-vuchich", "text": "Няколко хиляди души отново излязоха вчера по улиците на Белград, за да протестират срещу правителството на президента Александър Вучич. За 11-и пореден път те настояха за свободни медии и честни правила за избори, предаде ДПА. В центъра на протестите този уикенд беше символичен договор, който опозиционният Съюз за Сърбия предложи да подпише с гражданите на страната. Той изброява задълженията на Съюза, ако той вземе властта по воля на електората. Участниците в демонстрацията можеха да подпишат екземпляр от текста и да го предадат на активистите. Вчера и в петък жители и на други градове в Сърбия също излязоха на антиправителствени демонстрации, включително Суботица, Крагуевац, Кралево и Ужице.", "date": "2019.02.17", "title": "За 11-и път хиляди сърби излязоха срещу президента Вучич"}
{"url": "https://www.faktor.bg/bg/articles/dnes-nyama-da-ostane-i-sleda-ot-oblatsi", "text": "Днес ще е предимно слънчево. Ще духа слаб до умерен вятър от запад-северозапад. Дневните температури ще се повишат още и максималните ще са между 10° и 15°, за София - около 12°, съобщи „Фокус“.  Атмосферното налягане бавно ще се понижава и ще се остане по-високо от средното за месеца. Над Черноморието ще е предимно слънчево. Ще духа слаб до умерен вятър от запад-северозапад. Максимални температури между 10° и 13°. Температурата на морската вода е 6-7°. Вълнението на морето ще е 1-2 бала. Над планините ще е предимно слънчево. Вятърът ще утихва и след обяд ще е слаб до умерен от север-североизток. Максималната температура на височина 1200 метра ще е около 6°, на 2000 метра – около 0°.", "date": "2019.02.17", "title": "Днес няма да остане и следа от облаци"}
{"url": "https://www.faktor.bg/bg/articles/gordana-silyanovska-e-kandidatat-na-vmro-dpmne-za-prezident-na-severna-makedoniya", "text": "Гордана Силяновска ще се бори за победа на президентските избори, пише на своята електронна страница македонският телевизионен канал “21 TB“. В събота най-голямата опозиционна партия ВМРО-ДПМНЕ проведе конгрес в Дома на културата \"Братя Миладинови\" в Струга, на който избра професор Гордана Силяновска с 408 гласа от общо 519 делегати за кандидат за президент на предстоящите президентски избори. На конгреса делегатите гласуваха за 9-те кандидати за кандидат за президент. След края на конгреса професор Силяновска каза, че досега тя е получила много от Македония и е време да даде на страната. Управляващата партия определи конгреса като „фарс“. Лидерът на партията Християн Мицковски подчерта, че днес Македония е получила майка на нацията, а по-рано в обръщението пред делегатите каза, че Македония ще спечели следващите избори, добавяйки, че СДСМ бяга от избори и че държавните компании са превърнати в частни, визирайки назначаването, според него, на близки роднини в тяхното ръководство. Въпреки че Владимир Гьорчев получи само 80 гласа от общо 519, той каза, че ще остане в партията и ще даде пълна си подкрепа в предстоящата кампания. Конгресът на ВМРО-ДПМНЕ започна с едноминутно мълчание в памет на загиналите в автобусна катастрофа на магистралата Скопие-Тетово. Всичките девет кандидати заявиха, че застават зад присъединяването към ЕС и НАТО, но не и зад новото име - Република Северна Македония. В своята 15-минутна реч професор Силяновска заяви, че ще се опита да премахне прагa на валидност във втория тур на президентските избори и да се намали брояt на министерствата. Първият тур на президентските избори ще се проведе на 21 април, а вторият - на 5 май, припомня телевизионният канал, предаде \"Фокус\". Гордана Силяновска иска премахване на президентските привилегии и експертен екип за името на страната. Кандидатката за президент заяви, че ако стане президент, тя сама ще започне с реформи на президентската длъжност. „Не можете да искате реформи от другите, ако не сте готови да започнете със себе си. Имаме президентски закон за привилегиите. Ще помоля депутатите от ВМРО-ДПМНЕ да започнат процедура за прекратяване на привилегиите на президента. Ако спечелим президентските избори, това ще бъде вдъхновение за предстоящите парламентарни избори за смяна на правителството. Тогава ще направя предложение да се намали броя на министерствата. Възмутително е, че в Швейцария има седем министерства, а Македония 28 - каза Силяновска. Тя се обяви и за експертен екип от местни и чуждестранни преподаватели, които чрез призмата на международното право и конституционното право ще повдигнат въпроса пред международни съдилища и институции. Ако стане президент, Силяновска ще поиска да се обърне към Парламента винаги, когато има проблем. „Нашите президенти обикновено се обръщат преди Нова година. А конституцията казва поне веднъж. Винаги, когато има проблем и всеки ден има, ще искам да се обръщам към Събранието. Дори когато използвам правото на вето за защита на конституцията, ще поискам да го обясня. Ще се придържам към конституцията и това ще важи за всички партии, дори за ВМРО-ДПМНЕ - каза професорът. Тя също така заяви, че ако я изберат, тя ще се опита да изпълни това, което конкурентите й са обещали в партията. Преди да говори за това, което ще направи, Силяновска накратко представи биографията си и очерта своите постижения.", "date": "2019.02.17", "title": "Гордана Силяновска е кандидатът на ВМРО-ДПМНЕ за президент на Северна Македония"}
{"url": "https://www.faktor.bg/bg/articles/novini/balgariya/bsp-izbirat-glaven-redaktor-na-duma-bitkata-e-mezhdu-ivelin-nikolov-i-tanya-dzhadzheva", "text": "Днес на „Позитано” 20 стартира пленум на БСП, който трябва да избере нов главен редактор на червения орган „Дума”. Повече от половин година скандали тресат БСП, заради ръководството на партийния вестник. Миналото лято Нинова и Кирил Добрев назначиха временно за главен редактор самозванец, но техен човек, който докараха от Лондон. Йордан Мичев обаче вместо да преобрази партийния вестник, сътвори един куп скандали, противопостави колектива и прокара разделителна линия в Националния съвет на партията. Именно заради него 50 от членовете на НС начело с Георги Пирински атакуваха с остро писмо Корнелия Нинова и я обвиниха, че се опитва да кадрува в изданието, вместо НС да избере главния редактор. Журналисти от „Дума” пък се оплакаха, че след идването на Мичев, вестникът има цензор – бившият шеф на разузнаването Бригадир Аспарухов. Заради създаденото напрежение преди седмица Мичев си събра багажа и пое отново към Лондон, където бил истинският му дом. Днес за важния пост ще се борят Ивелин Николов и Таня Джаджева, която до миналото лято ръководеше изданието. Източници от БСП твърдят, че кръгът около Нинова подкрепят Николов, но журналистическият екип бил зад Джаджева. Сериозно напрежение сред червените журналисти настъпи и след старта на червената телевизия. Твърди се, че за нея Нинова отделя много ресурс и средства, а в същото време неглижира вестник „Дума”. Корнелия дори имала идеята да го закрие на хартиен носител и да остане само като електронно издание. Пленумът на БСП ще обсъжда днес и създаването на електронни партийни организации на партията, които ще действат само в чужбина. Националният съвет на партията ще приеме днес решение за създаването им.", "date": "2019.02.17", "title": "БСП избират главен редактор на „Дума” – битката е между Ивелин Николов и Таня Джаджева"}
{"url": "https://www.faktor.bg/bg/articles/novini/svyat/tsipras-i-zaev-poluchiha-nagrada-na-myunhenskata-konferentsiya-po-sigurnostta", "text": "Правителствените лидери на Гърция и Северна Македония бяха наградени на Мюнхенската конференция по сигурността за уреждането на десетилетния спор между Атина и Скопие, предаде ДПА. Алексис Ципрас и Зоран Заев получиха наградата \"Евалд фон Клайст\" на церемония вчера. Спорът не беше просто за име, а за идентичност, каза в словото си германският външен министър Хайко Маас и похвали Ципрас и Заев като \"истински европейски лидери\", предаде БТА. Ципрас заяви, че в началото не мислел, че споразумение е възможно, но добави: \"Никога не казвай никога!\" И той, и Заев посветиха наградата на бъдещето на своите два народа. Наградата \"Евалд фон Клайст\" почита личности с особени заслуги за решаване на конфликти. Нейните носители досега са Хенри Кисинджър, Хавиер Солана, Хелмут Шмид, Валери Жискар Д'Естен, Йоахим Гаук и Джон Маккейн.", "date": "2019.02.17", "title": "Ципрас и Заев получиха награда на Мюнхенската конференция по сигурността"}
{"url": "https://www.faktor.bg/bg/articles/amerikanski-voenni-samoleti-prevozvat-do-kolumbiya-pomosht-za-venetsuela", "text": "Военновъздушните сили на САЩ започнаха да превозват тонове хуманитарна помощ към колумбийския град Кукута на границата с Венецуела, предаде Асошиейтед прес. Първият от трите товарни самолета C-17 излетя днес от авиобаза \"Хоумстед\" във Флорида и кацна в Кукута. В града са събира помощта, която трябва да бъде раздадена от поддръжниците на опозиционния лидер Хуан Гуайдо, когото САЩ признаха за временно изпълняващ длъжността президент на Венецуела. Предишните доставки бяха превозени с граждански самолети. Президентът Николас Мадуро се зарече да блокира помощта, която според него е излишна и незаконна. Той посочва като виновници за глада в страната американските санкции и вътрешните си врагове. Доставката от 180 тона, транспортирана днес, включва храни и здравни продукти за над 25 000 души. Гуайдо заяви, че помощта ще влезе във Венецуела на 23 февруари, отбелязва Ройтерс. Пред свои поддръжници в Каракас, които изявиха желание да помогнат за осигуряването на помощта, той посочи, че в понеделник ще представи повече подробности как планира стоките да бъдат внесени от Колумбия, Бразилия и Кюрасао въпреки съпротивата на Мадуро. Опозиционният лидер призова на 23 февруари във Венецуела да се проведат демонстрации в подкрепа на доброволците. Хиляди доброволци днес се зарекоха да помогнат за разпределянето на помощта, полагайки клетва в столицата Каракас. \"Ще създадем бригади, които да донесат помощта в страната\", заяви опозиционният лидер, цитиран от ДПА. С помощта на синдиката на шофьорите на камиони стоките трябва да бъдат прибрани от центровете в съседни страни на 23 февруари.", "date": "2019.02.17", "title": "ВВС на САЩ превозват до Колумбия помощ за Венецуела"}
