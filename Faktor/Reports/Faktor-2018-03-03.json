{"url": "http://www.faktor.bg/bg/articles/novini/balgariya/bzns-prezident-vitseprezident-i-tsarkva-s-nepristoyno-povedenie-na-natsifnalniya-praznik", "text": "Поведението на Президента на Република България Румен Радев, на вицепрезидента Илияна Йотова и на висшият клир на Българската православна църква по време на честванията на 3-ти март е крайно непристойно за политическите и духовни водачи на съвременна европейска България. Това се казва в специална декларация на БЗНС.  Дори по време на комунистическия режим, наред с подвига на руските воини паднали във война, в резултат на която се възстановява българската държава, се отдаваше почит на румънските и финландските воини оставили костите си по нашите земи. След разпада на Съветския съюз, в официалните речи винаги биваха споменавани войниците от Полша, Украйна, Литва, Латвия, Естония, Молдова. Но уви, президентът Радев ги пропусна, макар повечето от тези страни да са днес наши съюзници и партньори. Това няма как да не бъде забелязано! Не приемаме и поклона на вицепрезидента г-жа Илияна Йотова пред Руския патриарх. Да не забравяме, че това става само ден след като неговият викарий митрополит Иларион заяви, че Българската православна църква няма право да бъде църква майка на македонската, а трябвало да се солидаризира с позицията на Сръбската православна църква. Нима висшият клир не помни, че българската нация възкръсва като субект на международната сцена с изграждането на Българската екзархия, за която предците на днешните граждани на Македония се борят и към която се присъединяват с огромно мнозинство на свободен референдум? Нима от БПЦ не помнят, че при унищожаването на Екзархията в Македония, в което участва и Сръбската православна църква, много свещеници и монаси, дори двама митрополити намират мъченическа смърт. Нямате ли достойнство, господин президент, госпожо вицепрезидент, благочестиви особи, питат в декларацията си земеделците на Николай Ненчев.", "date": "2018.03.03", "title": "БЗНС: Президент, вицепрезидент и Църква с непристойно поведение на националния празник"}
{"url": "http://www.faktor.bg/bg/articles/novini/balgariya/vladimir-putin-v-pismo-do-rumen-radev-3-ti-mart-e-znamenatelna-data", "text": "Руският президент Владимир Путин поздрави българския си колега и българския народ по случай 140-та годишнина от Освобождението на България. В писмото до Румен Радев, публикувано на сайта на Кремъл, Путин нарича 3 март \"знаменателна дата\". \"В тези дни си спомняме за подвизите на руските воини и българските опълченци, сражавали се рамо до рамо на Шипка и край Плевен. Благодарение на тяхното мъжество, издържливост и самоотверженост беше възстановена древната българска държавност\", се казва в текста. Путин пожелава на българите благополучие и процъфтяване и изразява увереност, че \"общите исторически традиции, здравите връзки на дружба и взаимопомощ, културната и духовна близост и занапред ще са надеждна основа за развитие на многопланово сътрудничество между нашите страни\".", "date": "2018.03.03", "title": "Владимир Путин в писмо до Румен Радев: 3-ти март е знаменателна дата"}
{"url": "http://www.faktor.bg/bg/articles/novini/svyat/moskva-nyama-priznava-doklada-maklaran-za-vinata-na-rusiya-v-doping-skandala", "text": "Президентът на Руския олимпийски комитет (РОК) Александър Жуков съобщи, че Русия отказва категорично да признае заключенията от доклада на комисията \"Макларън\", назначена от Световната антидопингова агенция (WADA) и Международния олимпийски комитет (МОК), съобщава \"Дневник\". Докладът доведе до изключване на Русия от олимпийското движение и забрана за участие на руски спортисти под националния флаг на олимпиадите в Рио де Жанейро и Пьонгчанг. След края на зимните олимпийски игри през миналия месец, МОК отмени санкцията на Русия, а от WADA поискаха официално признаване на доклада, за да възстановят правата на Руската антидопингова агенция (РУСАДА). \"Изпълнихме всички препоръки с изключение на две. Няма да признаем този доклад, защото той твърди, че употребата на допинг е системна и е финансирана от държавата. Това не е вярно, а на всичкото отгоре вторият доклад на комисията \"Шмид\" гласи, че такава система няма\", каза Жуков. Втората препоръка, която не е изпълнена от руска страна е даването на достъп до лабораторията в Москва. Жуков обясни, че и това няма д стане, докато не приключи разследването срещу бившият шеф на РУСАДА Григорий Родченков. В момента той се укрива в САЩ, след като стана ключов свидетел в делата срещу руски спортисти. Преди два дни президентът на WADA сър Крейг Рийди се обяви против свалянето на руското наказание. Той обясни, че предпочита то да продължи по-дълго, за да се изясни и статутът на антидопинговата лаборатория в Москва. Русия е обсъждала и бойкот на олимпийските игри, но в крайна сметка \"здравият разум е надделял\", уточни Жуков. \"Виждали сме в миналото какво се случва след бойкот на олимпийски игри, на практика една държава остава в изолация, а това не трябва да се случва. Аз никога не съм го обсъждал като опция и се радвам, че не се случи\", добави президентът на Руския олимпийски комитет.", "date": "2018.03.03", "title": "Москва не признава доклада \"Макларън\" за вината на Русия в допинг скандала"}
{"url": "http://www.faktor.bg/bg/articles/novini/svyat/pusnaha-na-svoboda-italiantsite-obvineni-v-ubiystvoto-na-slovashkiya-zhurnalist", "text": "Словашките власти освободиха седемте италианци, задържани във връзка с убийството на разследващия журналист Ян Куциак и неговата годеница, предаде словашкото издание \"Aktuality.sk\". Седмината бяха арестувани в четвъртък при полицейска акция срещу жилище, за което се предполага, че е свързано с членове на италианската престъпна организация „Ндрангета\". Те са на възраст от 26 до 62 години. Полицията потвърди освобождаването им, но не съобщи подробности. \"В законоустановения срок от 48 часа следовател провери необходимите факти за евентуално повдигане на обвинение. След изтичането на 48 часа, задържаните бяха освободени\", се казва в комюникето на полицията. Сред задържаните са били италианският бизнесмен Антонино Вадала и членове на неговото семейство, които Куциак подозираше във връзки с калабрийската мафия. Ян Куциак и неговата приятелка бяха открити мъртви в дома им миналия уикенд. Погребението на журналиста ще се състои по-късно днес. Годеницата му вече беше погребана вчера, облечена в булчинска рокля. Многохилядни митинги в памет на Куциак и годеницата му Мартина Кушнирова се състояха вчера в цяла Словакия. А днес е било и погребението на журналиста на което са присъствали множество негови колеги, близки и обикновенни хора съобщава още слошакия сайт.", "date": "2018.03.03", "title": "Пуснаха на свобода италианците, обвинени в убийството на словашкия журналист"}
{"url": "http://www.faktor.bg/bg/articles/novini/balgariya/atlantitsi-stalinskite-metodi-nyamat-myasto-v-demokratichna-balgariya", "text": "В навечерието на националния празник 3 март и във връзка с официалната визита в страната на патриарх Кирил Московски и на цяла Русия, МВР на Република България е осъществило т.нар. „профилактични действия” срещу български граждани.  Изискало е те да подпишат предупредителен протокол за „добро поведение”. На гражданите е обяснено, че не трябва по никакъв начин, включително и в социалната мрежа Фейсбук, да се ангажират с негативно отношение, да отправят „закани и заплахи за здравето и живота на Негово Светейшество руският патриарх Кирил”. Сред „предупредените” са известни общественици като отец Рафаил- Росен Стефанов, Иво Дошев, Калин Димитров, както и членът на АСБ – офицерът от резерва на българската армия, Теодор Спасов. АСБ  оценява тази акция на МВР като недопустима провокация срещу конституционните права и свободи на българските граждани. Това е антидемократичен опит за намеса на МВР в личното пространство на свободни български граждани и практика типична за времето на тоталитарния комунистически режим. Тя е част от методите на сталинския терор и е пренесена в България от съветските окупатори през 1944 г. В сегашния случай тя цели да окаже психологически натиск върху гражданите. Това е антидемократична и антигражданска проява на МВР. АСБ определя това действие на МВР като политическа репресия. АСБ се солидаризира с всички свои членове, както и с всички граждани на България, които приемат визитата на Московския и на цяла Русия патриарх Кирил в България като провокация. Трети март е светски български национален празник. Самото присъствие на официалните тържества по случай този празник на глава на чужда църква измества неговото национално значение и му придава качества, каквито той не притежава. АСБ обръща внимание, че никоя демократична държава не си позволява да дели с чужда държава своя национален ден и да превръща своя национален празник в междудържавен като използва едно светско събитие за религиозна пропаганда. АСБ специално подчертава, че в публичните си изявления, преди и по време на визитата си у нас, руският патриарх Кирил направи изявления, които доказват, че посещението му цели намеса в българските вътрешни работи и има характер на политическа мисия. Реакция на негово изявление преди визитата вече има от страна на чуждестранна дипломатическа мисия в България. АСБ  с тревога отбелязва, че българският национален празник се използва от определени среди у нас за антибългарска пропаганда и демонстрация на зависимости към чужда държава, чиято политика днес е заплаха за националната сигурност на България. АСБ напомня, че преди пет месеца в социалната мрежа Фейсбук неизвестни до днес лица обявиха„смъртни присъди”на шестима български политици и общественици,  като ги заплашиха с „рязане на глави”  и дори обещаваха награди от по 10 000 лв. за  „отрязана глава”. До днес ГДБОП към МВР не е информирала обществеността дали е открила интернет-терористите и има ли наложени санкции.  На фона на това странно мълчание сегашната полицейска акция насочена срещу български граждани е сериозен прецедент, който АСБ ще направи достояние на всички европейски институции имащи отношение към правата на човека. АСБ намира за напълно неприемлив опитът на определени среди в България да бъде превърнат българския национален празник в „Ден на благодарността към Русия”. В тази връзка АСБ напомня, че българската национално-освободителна доктрина, чийто идеолог е Апостолът на свободата Васил Левски, не предвижда такъв ден на благодарността към имперска държава. АСБ  потвърждава своята позиция, че България трябва да настоява Руската федерация да поднесе официално извинение на българския народ за осъществените престъпни намеси в живота на българската държава от нейните предходници – Руската империя и Съветския съюз.  АСБ визира опитите за преврати, терористични акции, „внос на революция” и най-вече осъществената окупация на страната ни през 1944 г. и наложеният със сила тоталитарен комунистически режим. АСБ е на мнение, че Московският и на цяла Русия патриарх Кирил, вместо да възбужда въображението на българската полиция,  можеше да използва визитата си в България, за да поднесе поне от името на Руската православна църква това извинение. Защото при съветската окупация на България са избити десетки хиляди български православни християни, включително и свещеници, по заповед на Кремъл. Избивани и репресирани са били наследниците на „освободителите”, които прогонени от болшевишка Русия, са намерили гостоприемство в демократичното Царство България. Една обща българо-руска заупокойна молитва за жертвите на комунистическия терор в България би се възприел от българските граждани като жест на извинение  поне от страна на Руската православна църква. АСБ уверява всички български граждани, че и занапред ще продължи да защитава техните граждански права и свободи и ще отстоява силата на свободното слово. АСБ ще продължи да осъществява мониторинг на дейността на държавните институции и ще дава гласност на онези техни прояви които нарушават гражданските конституционни права. АСБ настоява правителството на Р България, чрез премиера Бойко Борисов и министъра на вътрешните работи да поемат  политическа отговорност като наредят незабавно разследване на полицейския тормоз над български граждани и съответно  отговорните за него лица от МВР бъдат  наказани. Ако не последва адекватна реакция, то АСБ ще настоява за оставка на министъра на вътрешните работи. АСБ категорично заявява, че Управителен съвет на Атлантическия съвет на България", "date": "2018.03.03", "title": "Атлантици: Сталинските методи нямат място в демократична България!"}
{"url": "http://www.faktor.bg/bg/articles/novini/svyat/oligarhat-oleg-deripaska-si-kupi-kiparsko-grazhdanstvo-spasyava-se-ot-potavashta-rusiya", "text": "Руският бизнесмен Олег Дерипаска си купи гражданството в Кипър, съобщи британският вестник \"Гардиън\", позовавайки се на автентични документи. Според изданието няколкостотин са руснаците, които са подали заявления за предоставяне на кипърско гражданство. Според документите заявлението му е одобрено миналата година. Той обаче не получи паспорта от първия път. Първата молба е подадена от него през 2016 г., но е отхвърлена заради разследване на бизнесмена за пране на пари в Белгия. По-късно Дерипаска подава заявление белгийските власти, като заяви, че \"делото е приключило поради липса на доказателства\". Това дава основание на правителството на Кипър да преразгледа документите за получаване на гражданство от руския бизнесмен. Освен Дерипаски, молба за гражданство в Кипър е подал и друг близък до Путин бизнесмен - Виктор Векселберг.  Интересни са условията, при които кипарското правителство дават гражданство - на чужденците се предлагат да инвестират минимум 2 милиона евро в недвижимия имот в страната или 2,5 милиона евро в компании или държавни облигации. Името на Олег Дерипаска лъсна в скандален филм на Алексей Навални, който разследва връзката между олигарха и руския заместник министър-председател Сергей Прикодко. Те бяха заснети по време на плаване на яхта с елитни руски проститутки в Норвегия. По-късно руските служби забраниха филма, а снимките и видеоматериала бяха свалени от социалните мрежи.", "date": "2018.03.03", "title": "Олигархът Олег Дерипаска си купи кипърско гражданство, спасява се от потъваща Русия"}
{"url": "http://www.faktor.bg/bg/articles/novini/balgariya/problemi-sas-snegonavyavaniya-zatrudnyavat-dvizhenieto-v-severoiztochna-balgariya", "text": "Все още има проблеми със снегонавявания в Североизточна България, съобщи министърът на регионалното развитие и благоустройството Николай Нанков в Ловеч, където присъства на отбелязването на 140-годишнината от Освобождението. По думите му проблеми има в районите на Шабла и прохода Дуранкулак, Кубрат и Тутракан. Пътната агенция прави всичко необходимо за разчистването на критичните участъци, за да няма бедстващи хора и закъсали автомобили в преспите, специално в областите Русе, Добрич и Силистра. Според Нанков пътищата в страната са проходими при зимни условия. Затваряме временно участъци, до тяхното разчистване. Затворени са някои високопланински проходи, а в определени участъци от републиканската пътна мрежа е ограничено движението на тежкотоварни автомобили над 12 тона, тъй като все още продължават снегонавяванията. Основно в Северна и Северозападна България имаме сериозни поледици и заледявания. Ако не се налага, хората да не пътуват. Почивни дни са все пак“, каза още Нанков. Той допълни, че на 5 март ще е ограничено движението за автомобил над 12 тона по главните пътища, за времето от 14:00 до 20:00 ч., за да се осигури спокойното прибиране на хората по домовете им.", "date": "2018.03.03", "title": "Проблеми със снегонавявания затрудняват движението в Североизточна България"}
{"url": "http://www.faktor.bg/bg/articles/novini/balgariya/radev-v-sofiya-sanstefanskiyat-mir-sbadna-mechtata-na-vazrozhdentsite-ni-da-zhiveyat-v-svobodna-darzhava", "text": "\"Здравейте, гвардейци и войници! Поздравявам ви по случай 3-ти март - националния празник на Република България!\". С тези думи се обърна Румен Радев към 5 роти на церемонията за 3-ти март, провеждаща се пред парламента. \"На днешния ден преди 140 години бе подписан Санстефанският мирен договор. Той сбъдна мечтата на нашите възрожденци - всички българи да живеят в една свободна държава. Този блян живя само няколко месеца, погреба го Берлинският конгрес. Но в спомена за пролетта на 1878 година ще остане непреходното българско вдъхновение. Това е споменът за дързостта на младите хъшове\", каза още президентът. \"Няма да забравим словата на Александър II, който обявява война на Османската империя. Народът сам се вдигна на война, пише в дневника си Достоевски. По време на руско-турската война загинаха войни на много народи. За всички тях България е последен дом и тях ние почитаме като свои герои. 140 години по-късно ние трябва да помним нашата история. Поклон пред падналите за свободата на родината. Да живее България!\", завърши словото си Радев. Българският и руският патриарси участват в тържествената заря-проверка за Националния празник на България на площад \"Народно събрание\". На церемонията присъстват още премиерът Бойко Борисов, вицепремиерът Красимир Каракачанов, председателят на Народното събрание Цвета Караянчева, кметът на София Йорданка Фандъкова и др. Непосредствено преди това бе планувана срещата на руския патриарх Кирил с министър-председателя Бойко Борисов. Това е второто посещение у нас на патриарх Кирил - той посети България за първи път през април 2012 г. Тогава, начело на Българската православна църква, беше патриарх Максим. Сегашното посещение у нас на патриарх Кирил и на църковната делегация от Русия е по повод на 140 години от освобождението на България от турско робство и ще продължи до 4 март.", "date": "2018.03.03", "title": "Радев в София: Санстефанският мир сбъдна мечтата на възрожденците ни - да живеят в свободна държава"}
{"url": "http://www.faktor.bg/bg/articles/novini/balgariya/borisov-kam-patriarh-kiril-blagodarni-sme-na-vsichki-koito-sa-prolyali-kravta-si-balgarskata-svoboda", "text": "Премиерът Бойко Борисов се срещна с руския патриарх Кирил и българския патриарх Неофит в Министерския съвет. Това стана ясно от кратък пост на министър-председателя на страницата му във Фейсбук.  Удивително е разбирателството между нашите народи. Това обяви Московският и на цяла Русия патриарх Кирил на среща с премиера Борисов. Борисов благодари за поздравленията за празника, които е получил от руските власти и припомни, че правителството е дало над 140 милиона лева за възстановяването на православни храмове. Пред руския патриарх премиерът разказа и за намерението с повече инфраструктурни проекти да се свържат Западните Балкани. Патриарх Кирил получи и подарък - камък от съграждането на Троянския манастир и юбилейната монета на европредседателството. „На всички вас, които сте проляли кръвта си - една голяма благодарност! Ние знаем ролята на руската православна църква - колко е помогнала. Известни сме с хуманността си”, каза Борисов и добави: „Заедно със съседите ще работим да се свържем, затова винаги каним поп, защото без Господ ищо не можем да направим”. Патриарх Кирил отбеляза: „Видях руски флаг, видях български флаг на Шипка”. По думите му във всички руски православни храмове е имало молебени за Освобождението на България.", "date": "2018.03.03", "title": "Борисов към патриарх Кирил: Благодарни сме на всички, които са проляли кръвта си за българската свобода"}
{"url": "http://www.faktor.bg/bg/articles/novini/svyat/tramp-plashi-evropa-s-danatsi-varhu-kolite", "text": "Президентът на САЩ Доналд Тръмп заплаши да въведе данъци върху автомобилите от Европа, ако Евросъюзът продължи да увеличава митата спрямо американските компании. „Ако ЕС иска и занапред да вдига и без това високите мита и бариери за американските компании, работещи там, тогава ние просто ще въведем данъци върху техните коли, които свободно влизат в САЩ“, написа Тръмп в Туитър. По думите му властите на Евросъюза \"направиха невъзможна\" продажбата на американски коли в Европа.", "date": "2018.03.03", "title": "Тръмп плаши Европа с данъци върху колите"}
{"url": "http://www.faktor.bg/bg/articles/obshtestvo/goran-blagoev-gafove-radev-nyamashe-myasto-na-shipka-yotova-priklekna-unizitelno-prez-ruskiya-patriarh", "text": "Когато говорим за достойнството и национален суверенитет, не може да не отбележим и този печален факт, че днес на 3 март за първи път държавният глава не присъства на издигането на националното знаме в София. Не знам какъв е този странен интерес към присъствие на Шипка. Винаги на 3 март издигането на националния трибагреник става в присъствието на президента на републиката. 3 март  преди да е ден на Сантефанския мир и Руско-турската война в нашия календар е национален празник, тоест това е празникът на нашата държавност. Еманацията на тази държавност е президентът и когато той не е на мястото, където се извършва държавната церемония – какво да си мислим ние обикновените простосмъртни граждани. Това заяви в свой коментар пред Faktor.bg историкът и богослов Горан Благоев. Тази година при издигането на трибагреника официалното държавно лице бе министърът на отбраната Каракачанов. Нищо лично нямам против него. Той на всичко отгоре е и историк, и добре знае смисъла на държавната символика и на честваните събития. Но в крайна сметка не е нивото на министъра на отбраната да бъде основно действащо лице на тази държавна церемония. Мястото на президента Радев не на Шипка на този ден. Обикновено на 3 март на Шипка се е качвал председателят на Народното събрание или вицепрезидентът. Но президентът винаги е бил в София, акцентира Благоев.  Според него днес ще се случи и още нещо парадоксално - обикновено президентът произнася едно слово преди тържествената заря проверка. Днес ще бъдем свидетели на две слова на държавния глава – едното на Шипка в 11 ч, а другото в София, около 18 часа. На какво прилича това? Дали Радев не отде на Шипка, за да прави компания на руския патриарх, но и за  Цвета Караянчева? Става дума за една некрасива политическа надпревара. Радев е президент на всички българи и трябва да олицетворява националното ни единство. Да, Шипка е символ на националното ни единство и българската свобода, доколкото и опълченците олицетворяват националното  единство на българите на целите Балканите. Но в крайна сметка държавен глава ходи на Шипка август месец, когато се отбелязва годишнина от боевете на славния връх. Меко кзано Радев и протоколът му допускат по този начин гаф. До сега нито един негов предшественик не го е допускал. Дори и когато Путин пристигна за 3 март, и президент и негов домакин беше Първанов, този национален протокол не бе нарушен. Първанов присъства на издигането на националния трибагреник, а после двамата с Путин отидоха на Шипка. Но Първанов си зачете държавния протокол. За първи път днес ставаме свидетели на такова незачитане на държавната традиции. Меко казано, мен като български гражданин това ме обижда, категоричен е Благоев. Той е впечатлен и от начина, по който руският патриарх Кирил бе посрещнат вчера в България. Посрещането му показва, че визитата му не е само църковна и едва ли има съмнение за това. За първи път откакто висши църковни йерарси и глави на църкви посещават България, те не са посрещани на такова високо ниво. Да отиде вицепрезидент да го посрещне, това означава, че на тази визита се гледа от българска страна не само като на църковна. Доста странно беше поведението на вицепрезидента Йотова. В рамките на общоприетата църковна традиция тя правилно целуна ръка на руския патриарх, но необяснимо беше това коленичене, реверанс, който не мога да разбера. В крайна сметка даже и на папата така не целуват ръка. Преди време си спомням, че епископ Тихон по някакъв стар римски обичай беше коленичели пред папата в знак на уважение. Тогава го разпердушиниха този духовник. Сега виждаме Илияна Йотова да прикляка пред руския патриарх. Този жест съвсем не напомня за достойнството и суверенитета на държавата, която тя би трябвало да представлява, обяснява историкът.", "date": "2018.03.03", "title": "Горан Благоев: Гафове – Радев нямаше място на Шипка, Йотова приклекна унизително пред руския патриарх"}
{"url": "http://www.faktor.bg/bg/articles/obshtestvo/ulitsata/17-000-leva-otkradnati-ot-vzriveniya-bankomat-v-sofiya", "text": "Над 17 хиляди лева е сумата от взривения банкомат в София, заради който бяха задържани петима автокрадци,съобщава \"Нова Телевизия\". Те бяха задържани след зрелищна гонка. Открити са малки суми пари във всеки един от мъжете. Иван Янински-Шумахера, Юлиян Ценев-Байката, Николай Анев-Лъвчето, Росен Цветков-Ръкспина и Пламен Попов остават в ареста за 72 часа, съобщиха от прокуратурата. Всички са с богато криминално минало. Банкоматът е взривен около 5 часа сутринта в петък. Собственикът на магазина, в който е било поставено устройството, разбира за случилото се от охранителна фирма.", "date": "2018.03.03", "title": "17 000 лева откраднати от взривения банкомат в София"}
{"url": "http://www.faktor.bg/bg/articles/novini/svyat/moskva-otnovo-napadna-vashington-sasht-izpolzva-siriya-kato-rezervat-za-teroristi", "text": "САЩ използват зоната, която контролират в западната част на Сирия като „резерват за терористи\". Това съобщи в интервю пред руския телевизионен канал „Россия 24\" заместник-министърът на отбраната на Русия Александър Фомин, предава РИА Новости. „Не може да не ни тревожи зоната с диаметър 55 километра в района на град Ат Танф. Това е на границата с Ирак, в западната част на Сирия, където фактически е създаден резерват за терористи. Там те се превъоръжават, готвят се и осъществяват набези в околността. Всичко това е под ръководството на силите за специални операции и други подразделения на САЩ\", заяви Фомин. Освен това, според думите на заместник-министърът, САЩ не пропускат хуманирарните конвои в сирийския бежански лагер Рукбан, намиращ се в близост до Ат Танф, в резултат от което ситуацията там е катастрофална. РИА припомня, че през ноември м.г. руският Център за примиряване на враждуващите страни в Сирия съобщи, че САЩ, закривайки 55-километрова зона около въпросната американска база, са изолирали повече от 50 хиляди души, които се нуждаят от хуманитарна помощ. Москва е предложила на Вашингтон безопасността на доставките на помощи за бежанците да се осигурява от двете страни. Коалицията начело със САЩ се е съгласила да помогне, но е заявила, че не е получила потвърждение за това, че сирийските власти са готови да пропускат конвоите.", "date": "2018.03.03", "title": "Москва отново нападна Вашингтон: САЩ използва Сирия като \"резерват за терористи\""}
{"url": "http://www.faktor.bg/bg/articles/novini/balgariya/toni-nikolov-sled-3-ti-mart-balgarite-se-probuzhdat-kak-shte-ya-bade-tazi-balgariya", "text": "Националните празници трябва да бъдат маркерите на националното развитие. Трябва да си спомним за епопеята на българската енергия. Понякога разреждаме батериите си в текущите скандали. Така лаконично определи какво е за него датата 3-ти март журналистът Тони Николов. Свободата и дори политическа свобода предполага вътрешно пробуждане. Нещо се променя още от средата на 19 век. Това голямо пробуждане на българите върви успоредно с развитието на икономиката, образование, черковен въпрос. Това са едни 20 години, които се случват толкова много неща по нашите земи. Пътешественик, който е минал от тук е бил впечатлен от образователното равнище на българския народ, от училищните настоятелства и българските учители. А робството е в съзнанието, че не си свободен. Затова аз съм си мислел, че онези хора по време на робството са били много по-свободни отколкото ние сме днес, коментира Николов.  Журналистът отбеляза още един момент - вярно е, че 3-ти март поставя началото на българската държавност, но и начало на българските проблеми. Идеята за свободата е трябвало да бъде осъзнавана и прилагана. Много будни българи, които много добре са знаели за много съглашения са прозряли това и затова са си задавали въпроса – Как ще я бъде тази България?", "date": "2018.03.03", "title": "Тони Николов: След 3-ти март българите осъзнават - как ще я бъде тази България?"}
{"url": "http://www.faktor.bg/bg/articles/kultura/art-faktor/razdadoha-za-43-ti-pat-nagradite-sezar-v-parizh", "text": "„140-години съвременна българска държавност е събитието, което ни напомня, че сами ковем успехите, но и провалите си. Важно е да помним уроците от нашата история. А тя ни казва ясно, че единствено обединени можем да печелим и да вървим напред. Че “Съединението прави силата” не е лозунг, а кауза. Че лидерството не е съдба, а избор и действие. Вярвам, че от нас, като съвременно общество, зависи бъдещето на Родината ни! И след като нашите предци успяха след 5 века на гнет и забрава, за нас - председателстващите обединена Европа, няма да има извинение, ако не направим голям скок напред! Затова, нека да намерим и днес онази сила в себе си, която ще ни позволи да поставим Отечеството пред егото си. Родолюбието пред честолюбието. Бъдещето пред миналото... Честит празник!“", "date": "2018.03.03", "title": "Цветанов: Да намерим онези сили да поставим Отечеството над егото си, бъдещето пред миналото..."}
{"url": "http://www.faktor.bg/bg/articles/novini/balgariya/iliyana-yotova-140-godini-sled-osvobozhdenieto-balgariya-ostava-faktor-v-evropa", "text": "140 години след Освобождението България остава обединител на балканските страни и фактор в Европа. Това каза в празничното издание на Радио „Фокус\" вицепрезидентът Илияна Йотова по повод днешния национален празник 3-ти март. По думите ѝ категорично не бива да се омаловажават събитията, случили се преди 140 години, защото без 3-ти март, без Санстефанска България нямаше да има днешната българска държава. „Такива дати не могат да бъдат само дати от календара, като всички други обикновени дни. Това е преди всичко отговорност за това, каква приказка ще разкажем на поколенията след нас, дали ще успеем да ги възпитаме в ценностите на хората, които тогава дадоха живота си, за да я има свободата. Много малко си даваме сметка и за още един факт - че освен героизма на руските войници и на войниците от други държави - литовци, финландци, има и още едни герои, които като че ли историята забрави, и това е обикновеното българско население, което също преживя тази война и даде своите жертви в тила. Това са хилядите хора, които помагаха на армиите, които се опитваха да ги изхранват, които дадоха живота си, когато тези армии, заради една или друга военна грешка или заради някаква конюнктура, или просто заради естествения ход на войната, оставаха в ръцете на турските орди и плащаха с живота си за тази свобода\", обясни тя. Вицепрезидентът Илияна Йотова коментира още, че е важно как ще представим тези исторически събития на тези, които идват след нас. Руско-турската освободителна война и 3 март са не просто национални празници. Това е част от българската съвест. Това е част от онзи код, който е заложен във всички нас и благодарение на който днес сме съвременна европейска държава, добави тя.", "date": "2018.03.03", "title": "Илияна Йотова: 140 години след Освобождението България остава фактор в Европа"}
{"url": "http://www.faktor.bg/bg/articles/novini/svyat/pone-35-zaginali-pri-ataka-sreshtu-frenskoto-posolstvo-v-burkina-faso", "text": "Най-малко 35 души са загинали, а други 90 са били ранени при нападение срещу френското посолство в Буркина Фасо, предава news.bg. Очаква се броят на жертвите да нарасне. Все още никой не е поел отговорност за атаката. Предполага се, че е дело на ислямисти. Атаката стана вчера срещу френското посолство в столицата на африканската държава Уагадугу. Френският посланик обяви, че в центъра на столицата е имало експлозия след извършена терористична атака. През последните години Буркина Фасо и западноафрикански държави са атакувани от свързани с \"Ал Кайда\" и \"Ислямска държава\" екстремисти. Според свидетел маскирани мъже с раници са атакували армейския щаб малко преди експлозията. Чули са се викове: \"Аллах акбар!\" По-късно стана ясно, че ситуацията в посолството на Франция е под контрол. Осем нападатели са неутрализирани, други са били ранени.", "date": "2018.03.03", "title": "Поне 35 загинали при атака срещу френското посолство в Буркина Фасо"}
{"url": "http://www.faktor.bg/bg/articles/novini/balgariya/borisov-priznatelnost-kam-vsichki-borili-se-i-zaginali-za-svobodata-na-balgariya", "text": "Министър-председателят Бойко Борисов честити 140-ата годишнина от Освобождението на България. Това той направи през профила си във Фейсбук навръх празника, където неписа: „Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна\", написа Борисов в социалната мрежа. Българският премиер изпрати писма до премиерите на Полша, Румъния, Черна Гора, Молдова и Украйна, в които отбелязва благодарността на българската държава и българския народ за участието на техни сънародници в Руско-турската освободителна война 1877-1878 г., съобщиха от правителствената информационна служба. “По случай честването на 140 години от Освобождението и Националния празник на Република България 3 март си спомняме с дълбока признателност и отдаваме почит към паметта на всички воини, загинали за свободата на България”, посочва българският министър-председател. Той подчертава, че страната ни високо цени историческите връзки и традиционното сътрудничество през годините с държавите, чиито представители са участвали в нейното освобождение. Борисов изразява увереността си, че сътрудничеството и ползотворните контакти с тях ще продължат да се развиват в дух на приятелство, в името на добруването на хората.\"   „България няма да забрави 900-те финландски воини, участвали в Руско-турската освободителна война, нито техният героизъм, проявен в най-важните за хода на бойните действия сражения“. Това е казал в телефонен разговор с президента на Финландия българският министър председател Бойко Борисов. Финландският президентът Нийнистьо е поздравил премиера Борисов за Националния празник. Той разказал, че най-известният военен марш в страната е посветен на Руско-турската освободителна война и всеки финландец го знае. В разговора двамата лидери са подчертали добрите отношения между България и Финландия. Президентът Нийнистьо е поздравил българския министър-председател и правителството за успешното водене на Председателството на Съвета на ЕС и приветствал фокуса, който се поставя върху развитието на Западните Балкани. По-късно Борисов проведе телефонен разговор със сръбския президент Александър Вучич, в който изрази признателност за съпричастността на сръбския народ към освобождението на България през 1878 г. „Отдаваме почит и ще помним героичното участие на сръбски воини в боевете за свободата на Родината ни“, отбеляза Борисов.  Александър Вучич поздрави българския премиер по случай 3 март – националния празник на България, и пожела благополучие и просперитет на българския народ.", "date": "2018.03.03", "title": "Борисов: Признателност към всички, борили се и загинали за свободата на България"}
{"url": "http://www.faktor.bg/bg/articles/novini/balgariya/patriarhat-radvayte-se-na-izvoyuvana-svoboda", "text": "Празнувайте с радост, слънце в душата и в живота си и се радвайте на извоюваната свобода. С тези думи се обърна българският патриарх Неофит към българите по случай националния празник на 3-ти март.  Той и руският патриарх Кирил, който заедно с църковна делегация е на тридневно посещение у нас, пристигнаха в храм-паметника „Рождество Христово” в град Шипка. Там ще бъде отслужен и благодарствен молебен от Старозагорския митрополит Киприан. На него ще присъстват президентът Румен Радев и председателят на Народното събрание Цвета Караянчева. Мерките за сигурност са изключително сериозни, няколко пъти екипи на ДОТИ провериха храма.  По програма се предвижда след това всички заедно да се отправят към паметника на върха, където да бъде отслужена и заупокойна молитва в памет на загиналите воини от всички националности за Освобождението на България.", "date": "2018.03.03", "title": "Патриархът: Радвайте се на извоюваната свобода"}
{"url": "http://www.faktor.bg/bg/articles/novini/balgariya/premierite-na-rusiya-i-turtsiya-pozdraviha-v-borisov-po-sluchay-natsionalniya-praznik", "text": "Министър-председателят Бойко Борисов получи поздравителни писма от премиерите на Руската Федерация и на Турция Дмитрий Медведев и Бинали Йълдъръм по случай националния празник на България – 140 години от Освобождението на България от османското иго. В писмото руският премиер Медведев отбелязва подвига на руските войни и българските опълченци, сражавали се за свободата и независимостта на България. „Боевете на Шипка и при Плевен са станали част от нашата обща история, която трябва да пазим грижливо“, се казва още в поздравителното писмо. Дмитрий Медведев посочва, че активният двустранен диалог между България и Русия ще продължи да допринася за укрепване на руско-българското взаимодействие и ще създаде условия за насърчаване на нови перспективни проекти в различни сфери. В поздравителното писмо до българския премиер Бинали Йълдъръм изразява увереност, че настоящите отношения между България и Турция ще продължат да се развиват в полза на нашите народи и регион. „Следя със задоволство ефективната дипломация, която България прилага по време на председателството на Съвета на ЕС и съм удовлетворен от засиления диалог през последните месеци между двете правителства“, се казва още в писмото на турския премиер.", "date": "2018.03.03", "title": "Премиерите на Русия и Турция поздравиха в Борисов по случай националния празник"}
{"url": "http://www.faktor.bg/bg/articles/novini/balgariya/promenyat-dvizhenieto-v-sofiya-na-vrah-3-ti-mart", "text": "В центъра на столицата се въвежда организация на движението във връзка с отбелязването на националния празник 3 март, съобщиха от Столичната община. Забранява се влизането на пътни превозни средства в двете посоки, престоят и паркирането от 8.00 ч. до 12.30 ч. на 3 март:   по ул. \"Оборище\" - между бул. \"Васил Левски\" и ул. \"Г. С. Раковски\"; по ул. \"Московска\" - между бул. \"Васил Левски\" и ул. \"Г. С. Раковски\"; по ул. \"11 август\" - между бул. \"Княз Ал. Дондуков\" и пл. \"Св. Ал. Невски\"; по ул. \"15 ноември\" - между бул. \"Цар Освободител\" и пл. \"Св. Ал. Невски\". Забраната се въвежда от 14.00 ч. до 21.00 ч. на 3 март:    за бул. \"Цар Освободител\" - между бул. \"Васил Левски\" и ул. \"Г. С. Раковски\"; за ул. \"15 ноември\" - между бул. \"Цар Освободител\" и пл. \"Св. Ал. Невски\"; за ул. \"Аксаков\" - между бул. \"Васил Левски\" и ул. \"Г. С. Раковски\"; за ул. \"Цар Шишман\" - между ул. \"Славянска\" и пл. \"Народно събрание\"; за ул. \"6 септември\" - между ул. \"Славянска\" и бул. \"Цар Освободител\"; за ул. \"Хаджи Димитър\" - между бул. \"Васил Левски\" и ул. \"Цар Шишман\". От 11.30 ч. до 12.30 ч. на 3 март се забранява влизането на пътни превозни средства в двете посоки, престоят и паркирането по ул. \"Леге\" - между ул. \"Съборна\" и пл. \"Атанас Буров\". Същото ограничение се въвежда от 14.00 ч. днес до 21.00 ч. утре по ул. \"Оборище\" - между ул. \"Г. С. Раковски\" и ул. \"11 август\". Закриват се и базарите за художествени произведения. От 7.00 ч. до 12.30 ч. на 3 март се забранява паркирането на паркинга на пл. \"Николай Гяуров\", а от 7.00 ч. до 21.00 ч. - на паркингите на пл. \"Народно събрание\"; на паркингите на пл. \"Св. Александър Невски\"; на ул. \"Оборище\" - между ул. \"Г. С. Раковски\" и бул. \"Васил Левски\". От 21.00 ч. до приключване на проявите на 3 март само при необходимост и по преценка на отдел \"Пътна полиция\" при СДВР ще се забранява влизането на пътни превозни средства по бул. \"Цар Освободител\" - между ул. \"15 ноември\" и ул. \"Г. С. Раковски\". По време на подготовката и отбелязването на националния празник ще бъдат закрити местата в режим \"синя зона\" в посочените по-горе места.", "date": "2018.03.03", "title": "Променят движението в София на връх 3-ти март"}
{"url": "http://www.faktor.bg/bg/articles/novini/balgariya/zapochvat-pregovorite-za-chez-v-sredata-na-idnata-sedmitsa", "text": "Преговорите между „Инерком България” и „ЧЕЗ груп” относно възможността българската държава да закупи дялове в „ЧЕЗ България” ще се състоят от средата до края на следващата седмица в Прага. Това съобщиха от компанията в писмо до медиите. Веднага след приключването им ще стане ясно какви решения са взети, допълват от \"Инерком\". Припомняме, че на 1 март, след среща между кандидат-купувача на ЧЕЗ Гинка Върбакова и премиера Бойко Борисов, стана ясно, че държавата е готова да купи контролен дял от енергийната компания. Договорката между държавата и „Инерком” е да са партньори, но властта да държи контрола. Гинка Върбанова се съгласи. Остава да се съгласи и чешкият бизнес в лицето на „ЧЕЗ Груп”. Тъй като договорът за покупко-продажба между Гинка Върбанова и „ЧЕЗ Груп” е сключен в Прага и по английското законодателство, това усложнява евентуалната българска намеса на държавата.", "date": "2018.03.03", "title": "\"Инерком\" и ЧЕЗ преговарят за контролен дял на държавата в ЧЕЗ"}
{"url": "http://www.faktor.bg/bg/articles/novini/balgariya/dazhd-i-poleditsi-s-temperaturi-ot-3-do-13-gradusa", "text": "В сутрешните часове в събота ще преобладава облачно време и на много места все още ще има валежи от дъжд, в Северна България дъждът ще се примесва със сняг. Ще има условия за образуване на поледици и заледявания. От НИМХ-БАН предупреждават за поледици в събота сутрин в 18 области на страната и столицата София. Жълт код е в сила за часовете в събота преди обяд за областите Видинска, Монтанска, Врачанска, Плевенска, Ловешка, Габровска, Великотърновска, Русенска, Разградска, Търговищка, Силистренска, Шуменска, Добричка, Варненска, Плавдивска, Пазараджишка, Пернишка, София-град и София-област. По-късно през деня преваляванията ще спират и облачността ще се разкъсва и намалява. Ще духа слаб, в Дунавската равнина – до умерен вятър от запад-северозапад. Температурите ще са в широки граници от 3 – 7 градуса в Северна до 8 – 13 градуса на места в Южна България. В неделя времето ще се задържи предимно облачно, на много места с валежи, предимно от дъжд. В сутрешните часове на места в Северна и Западна България ще превали и сняг и са възможни поледици.", "date": "2018.03.03", "title": "Дъжд и поледици, с температури от 3 до 13 градуса"}
{"url": "http://www.faktor.bg/bg/articles/novini/balgariya/chestvame-140-godini-ot-osvobozhdenieto-na-balgariya", "text": "България днес чества 140 години от освобождението си от османско иго. Националният празник ще бъде отбелязан с богата програма във всички градове на страната с различни събития и прояви. Честит празник, българи! По традиция кулминацията на празника е тържествената церемония в подножието на връх Шипка, а вечерта на площад „Народно събрание“ ще има тържествена заря-проверка. В 10.00 часа в храм-паметника „Рождество Христово“ в град Шипка ще бъде отслужен благодарствен молебен от българския патриарх Неофит и руския патриарх Кирил. Ще присъстват председателят на Народното събрание Цвета Караянчева и президентът Румен Радев. След това предстои официалната церемония в подножието на върха, превърнал се в символ на Освобождението. В 11.00 часа на тържествена церемония пред паметника на Незнайния воин в столицата ще бъде издигнато националното знаме. Историята на най-невероятния златен медал на Зимна Олимпиада Gong.bg По повод Националния празник в 12.00 ч. ще се извърши тържествена смяна на почетния гвардейски караул пред официалния вход на сградата на Администрацията на президента. В 18.30 часа ще започне тържествената заря - проверка на площад \"Народно събрание\" в София.  Историята на тази дата ни връща към далечната 1878 г., когато е подписан Санстефанският мирен договор между Русия и Османската империя, с което се слага краят на Руско-турската война от 1877- 1878 г. Датата 3 март слага начало на Третата българска държава. Санстефанският мирен договор е подписан в градчето Сан Стефано (дн. Йешилкьой) от граф Н. Игнатиев и Ал. Нелюдов от руска страна, и Сафет паша и Садулах бей - от турска. Договорът е предварителен и подлежи на одобрението на останалите Велики сили. Постановленията за България се съдържат в членовете от 6 до 11 и в член 19. Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хил. кв. км. Тя има редица права, включително и да иска признаване и от други страни извън подписалите Санстефанския мирен договор, както и правото на международни търговски отношения и на търговски представителства; да сключва търговски, финансови и административно-правни договори със съгласието и одобрението на сюзерена Турция или на попечителя Русия по време на преходния период, както и да има собствена войска и полиция. За първи път Трети март се чества през 1880 г. - две години след Освобождението - като Ден на възшествието на престола на император Александър Втори. Две години по-късно - през 1882 г., Държавният съвет приема \"Списък на неприсъствените дни в Българското Княжество\". В него за първи път е записано, че денят 19 февруари се чества като ден на \"Заключаването на С. Стефанский договор\". Неупоменаването на император Александър Втори се обяснява с факта, че през 1881 г. той е убит и е наследен от неговия син Александър Александрович. Съгласно Указ 78 от 31 декември 1887 г. се одобрява списък на неприсъствените дни в България. В него денят 19 февруари се отбелязва като ден на \"Освобождението на България\". През 1911 г. е приет нов Закон за празниците и неделната почивка, но и в него 19 февруари продължава да фигурира като ден на \"Освобождението на България\". Този закон остава до октомври 1951 г., когато официално е отменен от Кодекса на труда. С въвеждането на Григорианския календар през 1916 г. събитията от 19-ти и 20-ти век се преизчисляват, като към датата съответно се прибавят 12 дни за 19-ти в. и 13 дни - за 20-ти век. Денят 19 февруари 1878 г. стар стил, става 3 март по нов стил. За първи път по новия стил 3 март е честван през 1917 година. Трети март се отбелязва като празник до 1949 г. През 1950 г. съгласно постановление на Министерския съвет за определяне на неприсъствените дни през календарната 1950 г. 3 март за първи път не е включен в списъка на неприсъствените дни. Еднократно като официален празник денят е отбелязан през 1978 г. по повод на 100-годишнината от Освобождението. Десет години по-късно по решение на Юлския пленум (1987 г.) на ЦК на БКП и на Министерския съвет 3 март е възстановен като официален празник. С решение на Държавния съвет от 27 февруари 1990 г. и на Народното събрание от 5 март с.г. датата е обявена за национален празник.", "date": "2018.03.03", "title": "Честваме 140 години от Освобождението на България"}
