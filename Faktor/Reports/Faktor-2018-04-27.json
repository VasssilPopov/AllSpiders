{"url": "http://www.faktor.bg/bg/articles/ruskiyat-poslanik-moskva-ochakva-prezidenta-rumen-radev", "text": "Москва очаква визита на българския президент Румен Радев в средата на май и тогава ще се говори за евентуално ответно посещение на руския президент Владимир Путин. Това заяви руският посланик у нас Анатолий Макаров, който присъства на честванията по случай 200 години от рождението на император Александър II, съобщи bTV. По думите му, при срещата между Радев и Путин се очаква да бъдат поставени важни въпроси, като тези за подобряване на отношенията между Русия и Европейския съюз. \"Така е правилно, двамата президенти се срещат и взимат решения за по-нататъшни стъпки. На тази среща може да се обсъди евентуална бъдеща визита на президента Путин в България\", отбеляза руският посланик. Президентът Румен Радев ще бъде на посещение в руската столица Москва от 21 до 23 май. Визитата е преди 24 май - Деня на българската просвета и култура и на славянската писменост.", "date": "2018.04.27", "title": "Руският посланик: Москва очаква президента Румен Радев"}
{"url": "http://www.faktor.bg/bg/articles/novini/balgariya/trima-balgari-sa-raneni-pri-katastrofata-v-sarbiya", "text": "Трима български граждани са ранени, след като автобусът, в който са пътували, се преобърна в Сърбия. Нито един от тях не е с опасност за живота. Това съобщиха от пресцентъра на външното ни министерство. Към 9.15 ч днес автобус с български туристи на бургаската фирма Евелин-Р, пътуващ за Босна и Херцеговина, се е обърнал на магистралата Ниш-Белград. В него са пътували 19 души - 17 пътници и двама шофьори. Вследствие на инцидента са пострадали 13 от пътниците. Всички те са били приети в Общата болница в Чуприя и им е оказана медицинска помощ. След направени прегледи 10 от тях са изписани, а други трима остават в ортопедичното отделение.  Всеки момент се очаква в Чуприя да пристигне друг автобус на фирмата, който да превози останалите 16 българи. Българският посланик в Белград Радко Влайков е посетил нашите сънародници в болницата, а консулът Георги Христов в момента е там и е в контакт с тях и с лекуващия ги екип", "date": "2018.04.27", "title": "13 българи са ранени при катастрофата в Сърбия, трима от тях остават в болница"}
{"url": "http://www.faktor.bg/bg/articles/novini/balgariya/ministar-pavlova-dvoyni-standarti-pri-hranite-nyama-da-dopusnem", "text": "Трябва да сложим на масата проблема с двойния стандарт в качеството на храните в различните държавни. Двоен стандарт, който за съжаление показва, че е налице второ качество потребители в част от държавите – нещо, което не искаме, не можем и няма да позволим. Това каза министърът на Българското председателство на Съвета на ЕС Лиляна Павлова по време на брифинг за предстоящия форум „Двойният стандарт при храните в ЕС - да сложим проблема на масата”, предаде \"Фокус”.  „В понеделник, на форума, който предстои, ще можем да поставим тази тема на масата не просто като проблем, а като конкретни данни, които можем да изнесем. Данни, с които ние да покажем защо проблемът е толкова голям и сериозен”, посочи министър Павлова.  „Всички българи сме достойни, равноправни европейци и не можем да бъдем третирани като второ качество потребители”, допълни още тя. Според министър Манолова данните показват няколко големи проблема – една и съща стока да се продава с голяма разлика в цената в различните държави, както и различното съдържание в храните.  „Темата е важна и болезнена, защото засяга всеки един гражданин, независимост на каква възраст е”, подчерта министър Павлова и припомни, че темата е сред основните на Българското председателство и е подкрепена лично от председателя на ЕК Жан-Клод Юнкер.  Министър Павлова подчерта, че на предстоящия на 30 април форум страната ни ще настоява да се излезе със заключителен документ, който да гарантира, че законодателство за справяне с проблема с двойното качество при храните ще бъде решен максимално бързо.", "date": "2018.04.27", "title": "Министър Павлова: Двойни стандарти при храните няма да допуснем"}
{"url": "http://www.faktor.bg/bg/articles/tramp-iznenada-angela-merkel-s-goreshta-tseluvka-na-vhoda-na-beliya-dom", "text": "Германският канцлер Ангела Меркел пристигна в Белия дом за разговори с президента на САЩ Доналд Тръмп и беше посрещната от домакина с целувки по двете бузи. Меркел, облечена в ярко синьо сако, и Тръмп, в обичайния си тъмносин костюм, си размениха любезности, усмихваха се и кимаха към фотографите, а после влязоха в Белия дом, за да разговарят в Овалния кабинет. Срещата им ще приключи с работен обяд. \"Очаквам с нетърпение днешната среща с канцлера на Германия Ангела Меркел\", написа той в Туитър около два часа преди насроченото за 11,40 часа местно време (18,40 часа българско) пристигане на Меркел в Белия дом. \"Толкова много за обсъждане, толкова малко време. Ще бъде добре и за двете ни велики страни!\", добави той.", "date": "2018.04.27", "title": "Тръмп изненада Ангела Меркел с гореща целувка на входа на Белия дом"}
{"url": "http://www.faktor.bg/bg/articles/nato-zakri-ofitsialno-dosegashnata-si-tsentrala-v-bryuksel", "text": "Генералният секретар на НАТО Йенс Столтенберг закри официално досегашната централа на алианса в Брюксел. Той отбеляза, че днес в досегашния комплекс, използван в продължение на половин век, се състоя последното заседание - на външните министри от военно-политическия съюз. От следващия месец заседанията ще бъдат свиквани в новоизградената централа в непосредствена близост, открита преди година.  Първото заседание ще бъде на министрите на отбраната от НАТО, а за юли е насрочена среща на държавните и правителствените ръководители на държавите от пакта.  Пренасяме в новата сграда мотото да обсъждаме и взимаме решенията си със свободен и независим дух, заяви Столтенберг. Ако стените на досегашната заседателна зала можеха да говорят, биха разказали много истории. В тази зала за пръв и единствен път досега бе задействан чл. 5 от Вашингтонския договор след ударите на 11 септември 2001 г. в САЩ. Ще влезем в новата си централа, израз на промените на времето. Остават непроменени ценностите и решимостта ни да пазим мира и сигурността, допълни генералният секретар.", "date": "2018.04.27", "title": "НАТО закри официално досегашната си централа в Брюксел"}
{"url": "http://www.faktor.bg/bg/articles/novini/svyat/donald-tramp-ruskoto-razsledvane-tryabva-da-bade-prekrateno-vednaga", "text": "Президентът на САЩ Доналд Тръмп обяви, че разследването на възможните връзки между неговия предизборен щаб и Русия „трябва да бъде прекратено веднага“, след като републиканците от Конгреса публикуваха доклад, в който доказват, че не е имало подобни отношения, пише The Hill. „Пълен лов на вещици! Трябва да бъде прекратено веднага!“, написа Тръмп на профила си в социалната мрежа „Туитър“ след като конгресмените-републиканци от комисията по разузнаване публикуваха окончателния си доклад относно предполагаемата руска намеса. В него се подчертава, че не е открито „никакво доказателство, че предизборният щаб на Тръмп е бил във връзка, координация или конспирация с руското правителство“. Но същевременно в документа предизборната кампания е критикувана за лоша преценка и за зле преценени действия по отношение на свързани с Русия личности.", "date": "2018.04.27", "title": "Доналд Тръмп: Руското разследване веднага да бъде прекратено!"}
{"url": "http://www.faktor.bg/bg/articles/novini/balgariya/vatreshniyat-ministar-nyama-vrashtane-na-mutrenskite-vremena-v-malkite-naseleni-mesta", "text": "Ранената полицайка вече е изписана, но й предстои още една операция, съобщи вътрешният министър Валентин Радев в предаването \"Панорама\" по БНТ. Законът за футболното хуганство  и правилата не са променяни отдавна. Ще има промени в няколко наредби, увери министърът. Постепенно полицията трябва да излезе от стадионите, увери той. \"Не е работа на МВР да се справя със спортното хулиганство. По белия свят колегите не стъпват на стадионите. Постепенно и у нас така ще стане\", допълни министърът. Радев коментира задържаните за корупция полицаи в Раковски. \"Такива случаи са изключение\", заяви той. Хората не са проблемът в системата, те са най-важни. Парите също не са проблем. Проблемът е в организацията, каза министърът.  Той увери, че двамата избягали затворници от Софийския затвор ще бъдат хванати. \"Много добре работим с г-н Цацаров и с новите структури\", посочи Радев.  На въпрос дали не се връщат мутренските времена п селата, вътрешният министър отговори: \"Срещам се с кметовете на много общини в страната и съм убеден, че мутренските времена в малките населени места не са се върнали\", категоричен е Радев.", "date": "2018.04.27", "title": "Вътрешният министър: Няма връщане на мутренските времена в малките населени места"}
{"url": "http://www.faktor.bg/bg/articles/rusiya-seks-kukli-po-vreme-na-chuma", "text": "Сбъдва се една вековна мечта: Русия изпреварва Америка! И то в най-неочакваната област. Не по млеконадой или по производство на месо на глава от населението, както навремето мечтаеше Хрушчов. А в сферата на плътските и душевни наслади. И по-точно: в областта на секс куклите.  Американците все още се колебаят дали да открият такъв бордей в страната на Доналд Тръмп, или по-скоро не. Но докато те се чудят, Москва съвсем скоро ще може да се похвали с уникален \"развлекателен\" хотел. В него посетителите ще открият в леглата си изкуствени девици и красавици за всеки вкус. Меки, гъвкави, отзивчиви, със завидни гимнастически и едва ли не интелектуални способности. Мъжките фантазии нямат предел: човек може да върти куклата както си иска, може да я постави в голяма клетка (подобна на клетките в московските съдилища), може да я щипе и обладава. Желателно е с презерватив. От хигиенни съображения? Защо обаче не си зададем много по-сериозния въпрос за абсурдността на случващото се? В страната, където се води целенасочена борба срещу всякакви прояви на модернизъм, либерализъм и ценностите на западните демокрации, където на авансцената излязоха хоругви и костюмирани казаци с подпухнали от пиянство лица, където патриархът критикува философията на \"преклонението пред човека\", ние ставаме свидетели на преклонение пред секса с кукли. При това легално и одобрено от властите. Във всеки случай така твърди създателят на този вид публични домове - испанският предприемач Сержи Пието, който вече е открил такъв рай за мъжете в Барселона. Сега той мечтае да създаде цяла верига от подобни пристани на щастието по цял свят и в цяла Русия. При американците проектът зацикли, но в Русия дръпна напред. Всъщност няма нищо чудно, че в Америка се получи така. В цивилизования свят, който е готов да защитава дори и правата на роботите, човек не може да държи в клетка за собствено удоволствие изкуствени красавици, които почти не се отличват от истинските. Опасно е. Можеш да попаднеш и в затвора. А в Русия, както става ясно от историята с депутата от Държавната дума Слуцки, сексуалните посегателства спрямо живи журналистки, както и спрямо всички останали жени се приветстват на най-високо равнище и свидетелстват за загрижеността на властите за демографията. И докато някои от живите жени може и да откажат на Слуцки, сега пред него и останалите депутати се откриват безгранични възможности да общуват на различни езици, без да се опасяват от никакви санкции: натискаш копчето и куклата ти говори на френски, английски, якутски. И все пак: как е възможно подобно нещо в една страна, чийто властови елит яростно се бори за морал? Как е възможно в епохата на нова Студена война, в епохата на американското противопоставяне в Сирия, във времето на идеологическата чума, срещу която се бори руската държавна телевизия, да допуснеш пета колона в лицето на надуваеми секс кукли? Как ли? Ами в Русия вече всичко е хибридно. Държавата се бори срещу чуждото, но ако се качите на такси и обиколите малко из Москва, ще видите, че почти всички магазини, козметични салони и други частни заведения са разкрасени с реклами на френски, английски и, разбира се, на руски език. Излиза, че секс куклите са само частица от общата руска хибридност, където всичко се е смесило безнадеждно. Напред, скъпи секс кукли! С ваша помощ Русия не само ще погледне в бъдещето на сексуалните отношения (според експерти, скоро 10% от половите сношения ще се извършват с изкуствени създания). С ваша помощ Русия ще се научи да не забравя и изобретателния Запад, с неговите иновации в сферата на науката и културата. Мили секс кукли, не бързайте да давате под съд ползвателите на вашите таланти! Те ще ви пазят нежно (с необходимите за хигиената между човека и робота презервативи). Чумата в международните отношения все някога ще отмине. А вие, момичета? Вие сте създадени за вечността!", "date": "2018.04.27", "title": "Русия: секс кукли по време на чума"}
{"url": "http://www.faktor.bg/bg/articles/evropeyski-iztrebitel-ot-novo-pokolenie-i-boen-dron-shte-poletyat-prez-2040-g", "text": "Решението дойде в седмицата, когато канцлерът Меркел и президентът Макрон посетиха Вашингтон. Домакинът Доналд Тръмп настоява за увеличаване на разходите за отбрана на страните от НАТО до заложените 2 процента от БВП. Нов самолет за морско патрулиране и разузнаване, въздушно-транспортна машина и изтребител, който да замени Юрофайтър и Рафал, които са на въоръжение в Германия и Франция. Под тези планове край прототипа на Юродрон сложиха подписите си министрите на отбраната на двете страни. Изтребителят от ново поколение ще полети към 2040 година, засега няма име, знае се само, че ще носи ракети въздух-въздух и въздух-земя. \"Днес виждаме на пистата един до друг Юрофайтър и Рафал. Занапред ще има един самолет за двете държави, а при желание може към нас да се присъединят и други партньори\", заяви Юрсула фон дер Лайен - министър на отбраната на Германия. Бъдещият Юродрон от клас \"средна височина и голям радиус на действие\" ще бъде разработен заедно с Италия и Испания. Представеният прототип е общо дело на компании от Франция, Германия и Италия. По всеки от представените проекти ще има една водеща държава. Независимо от броя на участниците ще има еднакъв дизайн, едни и същи изисквания, без национални спецификации. Така Урсула фон дер Лайен отговори как ще се избегнат грешките от миналото при досегашните паневропейски оръжейни проекти. Според Флоранс Парли - министър на отбраната на Франция, \"този етап показва, че можем да се обединим около по-големи проекти, които доказват, че Европа не е сбор от средно-силни държави, че Европа може да вземе съдбата си в собствените си ръце и да изгради силна и автономна отбрана.\" Тази седмица Бундесверът публикува списък на нуждите си на стойност 450 милиона евро на фона на засилващи се критики за застаряващо въоръжение и невъзможност за изпълнение на задълженията по НАТО в Източна Европа.", "date": "2018.04.27", "title": "Европейски изтребител и боен дрон от ново поколение политат през 2040 г"}
{"url": "http://www.faktor.bg/bg/articles/novini/balgariya/hristo-gadzhev-prezidentstvoto-se-opitva-da-pravi-politika-koyato-obrashta-balgariya-na-iztok", "text": "Накъде би отишъл Шенген, а не дали България да се присъедини към шенгенското пространство. Това са опасенията на някои членки в ЕС. Това заяви в студиото на БНТ депутатът от ГЕРБ Христо Гаджев. Барбата с корупцията е една от основните политики на правителството. Не трябва да се смесва механизмът за присъединяване към Шенген с този проблем, добави той.  Що се отнася до това дали България е готова да влезе в чакалнята на еврозоната, Гаджеп посочи, че ние сме повече от подготвени да кандидатстваме, но влизането ни в чакалнята няма да стане от днес за утре.  Ние сме си извървели нашия път и като законодателство, и по отношение на конкретни механизми. И мисля, че опасенията да се превърнем в Гърция са неоснователно. Защото  за да станем втората Гърция, трябва да се държим като гърците. Защото гръцките правителство са подавали манипулативни данни за тяхната икономика. Това не вярвам да го допуснем, обясни депутатът от ГЕРБ.  Христо Гаджев коментира и провокациите на Волен Сидеров в Крим.  Позицията на Сидеров и Атака не влиза в коалиционното споразумение. Ние сме се разбрали за провеждането на основни политики и всяка една различна политика – следва да се обсъди. Позията на ГЕРБ винаги е била ясна – ние сме за признатите от международното право граници на Украйна и осъждаме анексирането на Крим, посочи Гаджев. Що се отнася да задочната война на президента с управляващите, той бе лаконичен: Докато президенството се опитва да формира политиката на България и да я обръща на Изток, правителството не е мръднало нито стъпка встрани от политиката, която води досега, с което даде да се разбере, че страната ни ще продължава да върви по своя евроатлантически път на развитие.  На финала на разговора Гаджев коментира и предстоящата втора среща - на лидерите на Западните Балкани и ЕС в София.  Срещата, която се подготвя в София през май, е изключително важна, защото нейната цел е да  събере страните от Западните Балкани на една маса и да ги срещне с лидерите на ЕС, да се види една ясна европейска перспектива., да се излезе с ясни проекти и програми, които ще доведат до ясни резултати и да видят жителите на тези страни връзката Западните Балкани с Европа – било то на ниво комуникация, на ниво инфраструктура и пр., аргументира позицията си  Христо Гаджев.", "date": "2018.04.27", "title": "Христо Гаджев: Президентството се опитва да прави политика, която обръща България на изток"}
{"url": "http://www.faktor.bg/bg/articles/maya-manolova-nuzhen-ni-e-olaf-za-dvoyniya-standart-pri-hranite", "text": "За строг контрол и промени в европейското законодателство, свързани с качеството на храните, се обявиха омбудсманът Мая Манолова и министърът на европредседателството Лиляна Павлова. Те ще настояват за незабавна реакция и подкрепа от Европа, за да се сложи край на двойния стандарт при храните. Според тях това е битка за справедливост и равнопоставеност на всички граждани в Евросъюза. Качеството на храните в България, внасяни от Европейския съюз, е в пъти по-ниско от това в държави като Германия, Австрия или Италия. Данни от анализ на Българската агенция по безопасност на храните показват, че например в шоколада, какаото и маслото са много по-малко, а в газираните напитки, вместо захар има глюкозни заместители. Разликите в цените също са значителни - детски шоколадов десерт на една и съща фирма, у нас е с 93 % по-скъп от немския вариант и с 16% по-скъп от австрийския. Според Манолова проблемът може да бъде решен единствено със законодателни промени и строг контрол. \"Нужен ни е ОЛАФ за двойния стандарт при храните - ОЛАФ за хранителните измами, който да установява нарушенията и сериозно да наказва нарушителите\", заяви омбудсманът. Всички данни от анализа ще бъдат представени и на предстоящия форум в София по тази тема в понеделник. \"Амбицията ми е на този форум да прозвучи едно важно послание, че идва краят на двойните стандарти при храните. Омбудсманът и министър Павлова се надяват промените в европейското законодателство да бъдат въведени още тази година.", "date": "2018.04.27", "title": "Мая Манолова: Моята амбиция е да съобщя, че идва краят на двойните стандарти при храните"}
{"url": "http://www.faktor.bg/bg/articles/obshtestvo/zakon-i-red/sled-spor-za-parkirane-mazh-e-s-opasnost-za-zhivota", "text": "68-годишен мъж от Шумен е с опасност за живота след като бил ударен по време на спор за място за паркиране с негов съсед. Спорът възникнал вчера по обяд на ул.\"Самара\" между 68-годишния мъж и 35-годишен, който живеел в съседен блок. Скарали ли се за място за паркиране. По време на скандала 35-годишният нанесъл няколко удара с ръце в областта на главата на 68-годишния мъж, в резултат на което по-възрастният паднал на земята. Откаран е за преглед в МБАЛ- Шумен, където била установена фрактура на лицевата част на черепа. Пострадалият е настанен за лечение в болничното заведение с опасност за живота. Извършителят е установен, разпитан и задържан за срок до 24 часа в РУ-Шумен.", "date": "2018.04.27", "title": "След спор за паркиране - мъж е с опасност за живота"}
{"url": "http://www.faktor.bg/bg/articles/ikonomika/biznes/ek-globa-ot-4-ot-godishniya-oborot-za-dvoyni-standarti-pri-hranite", "text": "Държавата влиза в битка с двойния стандарт при храните.  Идеята е с до 4% от годишния оборот да бъдат глобявани производителите на храни, които могат да се продават и в друга страна членка, но са с различни съставки и качества.  Това предвижда предложение на Европейската комисия.  Предстои то да бъде обсъдено и от министъра за европредседателството Лиляна Павлова и омбудсмана Мая Манолова.", "date": "2018.04.27", "title": "ЕК: Глоба от 4% от годишния оборот за двойни стандарти при храните"}
{"url": "http://www.faktor.bg/bg/articles/okonchatleno-priznaha-bil-kozbi-za-vinoven-za-seksualno-nasilie", "text": "Американският актьор Бил Козби бе признат за виновен от съда и по трите пункта в процеса за сексуално насилие през 2004 г., съобщава телевизия \"Фокс Нюз\". Сега той може да получи по 10 години затвор за всяко от обвиненията.   Десетки жени обвиниха 80-годишния Козби, че им е давал силно действащи сънотворни хапчета, след което ги изнасилвал. Повечето от тези обвинения нямат шанс да получат съдебна реализация поради изтекла давност. До съда досега са достигнали само обвиненията на 44-годишната Андреа Констанд.    Според съобщения в медиите, Козби е изнасилил Констанд през 2004 г., но тогава не е повдигнато обвинение, а през 2006 г. те сключили извънсъдебно споразумение. Козби заявява, че отношенията му с Констанд са били основани на взаимно съгласие.", "date": "2018.04.27", "title": "Окончатлено: Признаха Бил Козби за виновен за сексуално насилие"}
{"url": "http://www.faktor.bg/bg/articles/prints-hari-pomoli-brat-si-uilyam-da-mu-bade-kum", "text": "Принц Хари е помолил брат си Уилям да бъде негов кум на сватбата му с Меган Маркъл на 19 май. Това съобщи дворецът Кенсингтън на официалната си страница в Twitter. \"За херцога на Кембридж отправената покана е чест и той няма търпение да подкрепи брат си в параклиса \"Сейнт Джордж\" на замъка Уиндзор на 19 май\", допълват от Кенсингтънския дворец. Кралските наблюдатели очакваха по-големият брат да \"върне жеста\" на по-малкия, след като принц Хари беше кум на принц Уилям на сватбата му с Кейт Мидълтън през 2011 година. От принц Уилям се очаква да носи брачните халки и да произнесе слово.", "date": "2018.04.27", "title": "Принц Хари помоли брат си Уилям да му бъде кум"}
{"url": "http://www.faktor.bg/bg/articles/tramp-skochi-zaradi-svetovnoto-zaplashi-konkurenti-na-sasht", "text": "Президентът на САЩ Доналд Тръмп подкрепи общата кандидатура на САЩ, Канада и Мексико за домакинство на световното първенство по футбол през 2026 г. и заяви, че ще бъде срамно, ако тя не бъде подкрепена от партньорите на страната. Нещо повече, държавният глава заяви, че ще предприеме мерки срещу страните, които не гласуват за САЩ! \"САЩ подава СИЛНА кандидатура заедно с Канада и Мексико за Световното през 2026 година. Ще е жалко и срамно, ако държави, които ние винаги подкрепяме, сега се обърнат срещу кандидатурата на Съединените щати. Защо ние да подкрепяме тези държави, ако те не ни подкрепят (включително и в ООН)?\", написа Тръмп в \"Туитър\".", "date": "2018.04.27", "title": "Тръмп скочи заради Световното, заплаши конкуренти на САЩ"}
{"url": "http://www.faktor.bg/bg/articles/borisov-kam-tusk", "text": "Григор Димитров приключи участието си на турнира в Барселона, предаде Агенция \"Фокус\". Испанецът Кареньо Буста спечели четвъртфиналния двубой на червени кортове за час и половина игра след 6:3, 7:6 (7:4 в тай-брека) и на полуфинала ще играе срещу 19-годишния грък Стефанос Циципас, който отстрани изненадващо петия поставен Доминик Тийм от Австрия.  С тази успех Кареньо Буста изравни победите срещу българина – 3:3.  Следващото участие на Григор Димитров е „Мастърс“ турнира в Мадрид, с награден фонд от 7 милиона и 200 хиляди евро, който ще се проведе от 7 до 13 май.", "date": "2018.04.27", "title": "Гришо приключи участието си в Барселона"}
{"url": "http://www.faktor.bg/bg/articles/layf-stayl/tretoto-dete-na-uilyam-i-keyt-se-kazva-luis-artar-charlz", "text": "Третото дете на принц Уилям и Кейт Мидълтън ще се казва Луис Артър Чарлз, съобщиха от двореца Кенсингтън. Момченцето се роди на 23 април в болница „Сейнт Мери” и е пети в реда за наследяване на трона след дядо си принц Чарлз, баща си принц Уилям, брат си и сестра си. То е и шестият правнук на кралица Елизабет. Името Луис най-вероятно идва от фамилията Маунтбатън/Батенберг. Тя е в тесни роднински връзки с британското кралско семейство, което е от династията Уиндзор/Сакс-Кобург-Гота. В кралската фамилия на Острова има двама важни представители, които носят името Луис. Единият е бившият генерал-губернатор на Индия Луис Маунтбатън, който е чичо на херцога на Единбург - Филип. Той изиграва ключова роля за сватбата на Филип и кралица Елизабет Втора. Вторият принц е Лудвиг /по-известен като/ Луис Батенберг, който е брат на българския княз Александър Първи. Той се жени на за една от дъщерите на кралица Виктория през 80-те години на 19 век. От техния брак се ражда бъдещият губернатор на Индия, който умира при атентат на ИРА през 1979 г.", "date": "2018.04.27", "title": "Третото дете на Уилям и Кейт се казва Луис Артър Чарлз"}
{"url": "http://www.faktor.bg/bg/articles/kultura/rok-faktor/tribyut-bandata-na-roni-dzheyms-dio-gotvi-debyuten-album-s-podkrepata-na-vdovitsata-na-prochutiya-vokalist", "text": "Dio Disciples, трибют бандата на Рони Джеймс Дио, подкрепяна изцяло от вдовицата на прочутия вокалист – Уенди, ще подпише договор с BMG за издаване на дебютен албум, съобщава zrock.bg. Dio Disciples е съставена от бивши членове на бандата на Рони Джеймс Дио. Вокалите в групата са на бившия фронтмен на Judas Priest Тим Оуенс и вокалиста на Lynch Mob Они Логън.", "date": "2018.04.27", "title": "Трибют бандата на Рони Джеймс Дио готви дебютен албум с подкрепа на вдовицата на прочутия вокалист"}
{"url": "http://www.faktor.bg/bg/articles/evrokomisaryat-po-finansite-balgariya-tryabva-da-se-prisaedini-silna-v-evrozonata", "text": "„Еврото е валутата на бъдещето. Сега сме 19 държави в Еврозоната и с България ще станем 20. България е следващият член на Еврозоната, но нека да не бързаме ъс срокове“, заяви в сутрешния блок на бТВ еврокомисарят по финанси Пиер Московиси. „Вижте Гърция, може би тя твърде рано се присъедини“, мотивира се той. „Икономиката на България трябва да се сближи с икономиката на европейските държави. Хайде да не прибързваме, а да бързаме бавно, България трябва да се присъедини силна и за това трябва време“, обясни Московиси. Относно това дали ще се покачат цените на стоките и услугите, ако се приеме еврото у нас, другият гост в студиото – лидерът на ПЕС Сергей Станишев, заяви, че всички икономисти опровергават тези твърдения. Еврокомисарят по финанси пък определи тези новини като фалшиви. „Еврото е изключително голяма защита. Еврото означава, че вие сте в сърцевината за Европа“, обясни Московиси. Според Станишев е напълно реално през 2025 година България да приеме еврото. „Тогава на пазара на труда ще влезе поколението, което се роди в годината на приемането на страната ни в ЕС“, напомни той. “Наистина Съединението прави силата“, заключи еврокомисарят по финанси Пиер Московиси.", "date": "2018.04.27", "title": "Еврокомисарят по финансите: България е следващият член на Еврозоната, но да не бързаме със срокове"}
{"url": "http://www.faktor.bg/bg/articles/krazhbite-na-avtomobili-namalyavat-otchita-vatreshniyat-ministar", "text": "През 2017 г. се наблюдава намаление с около 29% на регистрираните посегателства спрямо моторни превозни средства, сравнено с 2016 г. Това заявява вътрешният министър Валентин Радев в отговор на депутатски въпрос.   . Разкриваемостта е 13,68%, срещу 9,81% за 2016 г. От тях регистрирани са 2023 кражби на автомобили, срещу 2820 за 2016 г., или намаление с около 28%, както и увеличение на разкриваемостта с около 3% - разкрити 248, спрямо 254 за 2016 г., пише още в отговора си министърът.   Става ясно, че най-много посегателства на автомобили се регистрират в големите градове - София, Варна, Бургас, Пловдив, както и в морските и планински курорти по време на активните туристически сезони.   В последните няколко години се забелязва тенденция да се извършват кражби на все по-скъпи автомобили от луксозни марки, подчертава Радев. Според ценовия диапазон на отнетия автомобил се определя и предназначението му - най-скъпите се преправят (с нов номер на рама и двигател), пререгистрират се и се въвеждат отново в обръщение за износ или на вътрешния пазар. По-евтините автомобили се продават на трети лица, които от своя страна ги разкомплектоват и продават за резервни авточасти, разяснява министърът. С цел разкриване и документиране на този вид престъпна дейност, Министерство на вътрешните работи извършва анализ на престъпната обстановка и се засилва превантивната дейност в проблемните региони. Осъществяват се проверки в автоморги и незаконни депа за разкомплектоване на коли, докладва още в отговор Валентин Радев.", "date": "2018.04.27", "title": "Валентин Радев: Кражбите на автомобили намаляват"}
{"url": "http://www.faktor.bg/bg/articles/novini/balgariya/za-15-godini-63-hilyadi-trudovi-zlopoluki-nad-2-hilyadi-zaginali", "text": "За последните 15 години по данни на Националния осигурителен институт у нас са станали над 63 хиляди трудови злополуки, в които са загинали повече от 2 хиляди работници. В международния ден, посветен на безопасните условия на труд, КНСБ ще поднесе цветя пред паметната плоча, която почита загиналите по време на работа.", "date": "2018.04.27", "title": "За 15 години: 63 хиляди трудови злополуки, над 2 хиляди загинали"}
{"url": "http://www.faktor.bg/bg/articles/novini/svyat/tusk-kam-kosovo-tryabva-da-podobrite-otnosheniyata-si-sas-sarbiya", "text": "Председателят на Европейския съвет Доналд Туск призова Косово да подобри отношенията си със Сърбия, за да постигне напредък към дългосрочната си цел за членство в Европейския съюз.  „Без цялостна нормализация на отношенията със Сърбия и пълно прилагане на споразуменията, не виждам как може да бъде постигнат пробив в отношенията с ЕС“, заяви Туск на съвместна пресконференция с косовския президент Хашим Тачи. „Знам, че ще бъде трудно, но все още съм предпазлив оптимист и след срещата със сръбския президент Александър Вучич и след срещата с президента Тачи, аз съм повече оптимист и по-малко предпазлив“, добави той. Косово и петте други страни от Западните Балкани, които се стремят към членство в ЕС, трябва да се справят с корупцията и организираната престъпност, да подобрят спазването на човешките права и медийните свободи и да решат всички спорове със съседите си, преди да могат да се присъединят.  Косово – бивша сръбска провинция, която не е призната за независима държава от пет членки на ЕС, все още е далече от преговори за членство. През 2013 г. Прищина се ангажира заедно с Белград в подкрепян от ЕС диалог за подобряване на отношенията им. Досега не е постигнат съществен напредък, отбелязва Ройтерс.", "date": "2018.04.27", "title": "Туск към Косово: Трябва да подобрите отношенията си със Сърбия"}
{"url": "http://www.faktor.bg/bg/articles/bsp-vnese-iskane-za-ostavkata-na-zam-predsedatelya-na-ns-emil-hristov", "text": "Депутати от БСП, предвождани от зам.-председателя на парламентарната група Антон Кутев, внесоха в деловодството на Народното събрание искане за оставката на Емил Христов като зам.-председател на парламента.  \"Причината е, че действията на Емил Христов бяха поредният израз на цялата политика на ГЕРБ към всички българи и по-специално към хората с увреждания. Нищо не се е променило за една година. Протестите на хората с увреждания са същите. Исканията им са същите, но няма никакви промени за тях. Надявам се с това, което правим сега, да предизвикаме някакви реакции за хората с увреждания. Те са най-уязвимата група на обществото. Те не могат да чакат и трябват спешни мерки“, обясни Антон Кутев.", "date": "2018.04.27", "title": "БСП внесе искане за оставката на зам.-председателя на НС Емил Христов"}
{"url": "http://www.faktor.bg/bg/articles/novini/svyat/turski-samoleti-narushiha-gratskoto-vazdushno-prostranstvo-40-pati-za-den", "text": "Властите в Гърция са регистрирали повече от 40 нарушения на въздушното пространство на страната в района на Егейско море от турските разузнавателни самолети CN 235. От Генералния щаб на гръцката армия съобщиха, че нерегламентирано навлизане във въздушното пространство е имало и в района на Атина.  Това било направено от турски изтребители Ф-16 и два самолета Ф-4, съобщава Нова телевизия.", "date": "2018.04.27", "title": "Турски самолети нарушиха гръцкото въздушно пространство 40 пъти за ден"}
{"url": "http://www.faktor.bg/bg/articles/novini/balgariya/prof-todor-kantardzhiev-nyama-morbili-v-balgariya-no-ima-pritesneniya-v-evropa", "text": "\"В момента в нашата страна няма морбили\", съобщи пред Нова телевизия проф. Тодор Кантарджиев от Националния център по заразни и паразитни болести. По думите му тази инфекция притеснява европейската здравна общественост, защото в много държави има морбили в последните две години - в нашите съседки Румъния, където починаха близо 50 души, Гърция, Сърбия, където болните са близо 3 000:  \"За съжаление вече няколко десетки са починалите. В Румъния над 40 души са починали от морбили. Именно затова някои европейски дръжави, включително Франция и Италия, сега въведоха задължителни ваксинации\".  \"Европейците узряха, че има някои ваксини, без които съвременния европеец не може\", допълни той. Професорът изтъкна, че у нас към този момент проблем е варицелата:  \"Аз лично ще настоявам за задължителни ваксини\".", "date": "2018.04.27", "title": "Проф. Тодор Кантарджиев: Няма морбили в България, но има притеснения в Европа"}
{"url": "http://www.faktor.bg/bg/articles/borisov-do-dve-sedmitsi-edna-ot-mechtite-mi-kato-suhopaten-ofitser-shte-se-sbadne", "text": "Премиерът Бойко Борисов направи обиколка във военния завод “ТЕРЕМ - Хан Крум” в Търговище.    „Знаете, че в двуседмичния срок два от трите големи проекта ще бъдат готови. Това е за нов изтребител и това, което е моята мечта като сухопътен офицер. Трябва да подчертаем, че имаме прекрасна работа на БАН и военния експертен потенциал, много сме обнадеждени“, каза той, докато оглеждаше завода с военния министър Красимир Каракачанов.   „Държа да поздравя работниците тук в Търговище. До последния болт разглобяват всяка машина. Сградата е в доста прилично състояние. Милиард и 200 млн. има за сухопътни машини“, обяви още Борисов.", "date": "2018.04.27", "title": "Борисов в ТЕРЕМ:  Мечтата ми като сухопътен офицер ще се сбъдне"}
{"url": "http://www.faktor.bg/bg/articles/ministar-angelkova-e-kategorichno-protiv-iskaneto-na-valeri-simeonov-da-se-varne-pusheneto-na-zakrito", "text": "Министърът на туризма Николина Ангелкова се обяви категорично против връщането на пушенето на закрито.  В кулоарите на парламента пред журналисти тя коментира предложението на вицепремиера Валери Симеонов да се върне старото положение, тъй като някои не я спазвали и просперирали, а тези, които я спазват, са на ръба на оцеляването. \"Забраната, която въведохме за пушене на обществени места, по никакъв начин не води до намаляване на броя на туристите у нас. Не сме смятали какво ще се случи, ако се разреши пак пушенето по заведенията. Непушач съм и съм на сто процента против да отпадне забраната и да се върне пушенето, особено на местата за хранене\", каза министър Ангелкова.   \"За последните две години имаме ръст над 25% на международните туристи, които са посетили страната. Само за миналата година имаме над 8,9 млн. чуждестранни туристи. Тази година очакваме над 10% ръст\", съобщио още министърът на туризма.", "date": "2018.04.27", "title": "Министър Ангелкова е категорично против искането на Валери Симеонов да се върне пушенето на закрито"}
{"url": "http://www.faktor.bg/bg/articles/novini/svyat/ot-tretiya-opit-tramp-shte-poseti-velikobritaniya-tova-lyato", "text": "Президентът на САЩ Доналд Тръмп ще посети Великобритания на 13 юли, но ще продължи само 24 часа. По време на визитата си той ще се срещне с кралица Елизабет II, съобщава The Telegraph. Изданието подчертава, че това е шанс за премиера Тереза Мей да подобри \"не особено топлите\" отношения с Тръмп. Но, пише вестникът, очакват се и протести срещу визитата на американския президент. Посещението ще е първото след встъпването в длъжност на Тръмп. Малко след инаугурацията му, съобщението, че той ще посети Великобритания, породи силни протести. Медиите коментираха тогава, че Тръмп е отменил визитата си именно заради протестите. През януари тази година Тръмп трябваше да открие новото американско посолство в Лондон, но няколко дни преди пътуването, Тръмп заяви, че няма да замине за Великобритания.", "date": "2018.04.27", "title": "От третия опит: Тръмп ще посети Великобритания това лято"}
{"url": "http://www.faktor.bg/bg/articles/novini/svyat/rusiya-e-zagubila-50-miliarda-dolara-zaradi-konflikta-s-ukrayna", "text": "\"Вследствие на агресията срещу Украйна Русия е била принудена да прибегне до замяна на вносни компоненти във военно-промишлената индустрия, загубила е порръчки от украински цивилни предприятия и е пострадала от дестабилизацията на банковия сектор\", се казва в доклад на експерта от руския Институт за съвременно развитие Сергей Кулик, публикуван в \"Новая газета\". В резултат на всичко това загубите понесени от руската икономика и обществен сектор са над 50 милиарда долара, се казва в доклада. Сумата е пет пъти по-голяма отколкото очакваните загуби от асоциирането на Украйна с ЕС, изчислени от руските власти.  Според оценката на Кулик, анексията на Крим се е оказала очевидно неочаквана за икономическия блок в правителството на Русия. По различни оценки от руския федерален бюджет за Крим са похарчени между 300 и 470 млрд. рубли (между 6 и 9.7 млрд. долара). Отбелязва се, че зависимостта на Крим от бюджетни субсидии нараства всяка година и през 2018 година 77% от доходите на Крим се осигуряват с финансови ресурси от Москва. След 4-те години конфликт Украйна \"фактически е във фалит\", а Русия е отслабена от финансовите загуби, санкциите на Запада и застоя в икономиката, резюмира Кулик. Институтът за съвременни изследвания е създаден през 2008 година и е на подчинение на МС на Русия.", "date": "2018.04.27", "title": "Русия е загубила 50 милиарда долара заради конфликта с Украйна"}
{"url": "http://www.faktor.bg/bg/articles/zhivotnovadi-sreshtu-imitirashtite-mlechni-produkti-iskat-promyana-na-bds", "text": "Националната асоциация на овцевъдите и козевъдите настоява за по-строг контрол върху имитиращите млечни продукти, в които се влагат растителни мазнини. От асоциацията искат и промяна на Българския държавен стандарт, с която да се регламентира, че в киселото мляко, сиренето и кашкавала, произведени по стандарт, ще се влагат само български суровини. Това е единственият шанс за спасяване на българското животновъдство, твърдят фермерите. В интервю за БНР съпредседателят на асоциацията Симеон Караколев каза: „Ние подкрепяме това българско производство, за което постоянно всеки говори. Тук вече става въпрос за една кауза. Щом хората искат да купуват българско, ние трябва да им гарантираме, че всичко това, което купуват, е българско. По този начин ние поощряваме, насърчаваме българското производство“. Караколев не може да каже какъв е реалният мащаб на практиката – млечни продукти по БДС да се произвеждат с вносна суровина. Той обаче подчерта, че знаят за хиляди тона мляко, което влиза в страната, преработва се и отива в търговската мрежа като български продукт. Тук не говорим само за палма. Влагането на растителни мазнини е един от бичовете“. Според Караколев имитиращите продукти трябва да е само опакован и на отделна витрина. Той е категоричен, че имитиращите продукти и млечните трябва да се произвеждат на различни места. Според него от тези мерки не може да се каже, че ще има поскъпване на продукта. „Тук се заиграваме вътре с печалбата за някой посредник, преработвател, прекупвач. В никакъв случай това не е производителят, той е най-ощетен“, посочи Караколев.", "date": "2018.04.27", "title": "Животновъди срещу имитиращите млечни продукти, искат промяна на БДС"}
{"url": "http://www.faktor.bg/bg/articles/polyatsi-kupiha-mol-sofiya-za-90-mln-evro", "text": "Столичният \"Мол София\" (Mall of Sofia) беше купен от полската група за недвижими имоти GTC (Globe Trade Center). Цената е малко над 90 млн. евро, като 30 млн. са средства на купувача. Останалите пари ще бъдат осигурени чрез заем от Банка ДСК. Това съобщава capital.bg. Продавач е фондът Europa Capital, който е част от Rockefeller Group. Миналата година фондът от Южна Африка Acsion предложи 104 млн. евро за същия търговски център, но до сделка така и не се стигна. След това компании от ЮАР купиха три други мола в София - \"Сердика\", The Mall и Paradise. Така за по-малко от година беше продаден четвърти столичен търговски център. \"Придобиването на \"Мол София\" беше отлична възможност за купуване на стабилна сграда в сърцето на София, която генерира парични потоци\", коментира Томас Курзман, главен изпълнителен директор на GTC, цитиран в прессъобщението на компанията. Според купувача обектът има 7.55 млн. евро нетен оперативен доход. Намиращият се на бул. \"Стамболийски\" търговски център беше изграден от израелски инвеститори. След това негови собственици станаха ирландският фонд Avestus и GE. През август 2011 г. търговският център бе продаден на фондове, управлявани от Europa Capital, част от Rockefeller Group, дъщерна компания на Mitsubishi Estate Co., за малко над 100 млн. евро. Avestus продължи да управлява мола и офисната му част Sofia Tower. Молът предлага под наем 23 700 кв. метра търговски площи, 10 300 кв. метра офис площи и разполага с над 600 подземни паркоместа. Според официалното прессъобщение 98% от търговските площи и 100% от офис частта са заети от наематели.", "date": "2018.04.27", "title": "Полската група Globe Trade Center купи \"Мол София\" за 90 млн. евро"}
{"url": "http://www.faktor.bg/bg/articles/petar-andronov-horata-nyama-da-usetyat-preminavaneto-kam-evroto-ima-mnogo-opit-v-mehanizma", "text": "При приемането на България в еврозоната парите в банките ще бъдат трансформирани в евровата им равностойност и няма да променят стойността си, само ще бъдат деноминирани в евро, посочи Петър Андронов, председател на асоциацията на банките в България. Той коментира, че предстоят още години, докато това стане факт и такива решения не бива да се взимат с еуфория и емоции. По думите му хората няма да усетят смяната, защото има много опит в механизма – ние ще сме 20-ата страна, която ще го направи. „Не е въпрос само на чест, а и на геополитически избор. Така заявяваш дългосрочните си намерения, обвързвайки валутата си с този съюз. Има и много ползи – за външния свят придобиваш много от качествата на тази група страни - стабилност, няма оперативни валутни нужди за бизнеса. Той ще работи с една валута”, коментира Андронов. Най-важното е, че ще имаме изход от валутния борд, който ни служи вярно, но трябва да намерим решение, уточни банкерът и допълни, че влизането означава, че ще имаме и друг режим на банковия надзор и инструменти, с които еврозоната може да подпомогне държавата и банките при кризи и изпитания.   Той е категоричен, че българите са върнали оптимизма си да харчат и спестяват и да инвестират парите си. Голяма част от спестяванията на българите са в левове и са около 50 млрд. лв. Фирмите държат близо 22-23 млрд. лв.", "date": "2018.04.27", "title": "Петър Андронов: Хората няма да загубят парите си при смяната в евро, има много опит в механизма"}
{"url": "http://www.faktor.bg/bg/articles/otlozhiha-deloto-za-atentata-v-sarafovo-za-16-may", "text": "Специализираният съд отложи делото за атентата в Сарафово срещу Мелиад Фара и Хасан Ел Хадж Хасан. Новите дати за делото са 16 и 17 май, като съдът взе решение да се направи изнесено заседание в Бургас. Тогава за два дни в Бургас трябва да бъдат разпитани над 40 свидетели. Делото се отложи поради факта, че от 12 редовно призовани за днес, се яви само един свидетел. Съдията подчерта, че най-вероятната причина за неявяването е, че свидетелите не могат да си позволят да дойдат от Бургас в София. Бомбата, взривена до автобус на летище Сарафово на 18 юли 2012 г., отне живота на българския шофьор Мустафа Кьосов и на петима израелски граждани. 35 души бяха ранените. Подсъдимите Мелиад Фара и Хасан Ел Хадж Хасан все още се издирват от Интерпол. Обвинението смята, че те са помогнали на атентатора Мохамед Хасан Ел Хюсейни, който загина при взрива.", "date": "2018.04.27", "title": "Отложиха делото за атентата в Сарафово за 16 май"}
{"url": "http://www.faktor.bg/bg/articles/tsatsarov-s-novi-razkritiya-za-bolnitsite", "text": "Още има сигнали за двамата избягали затворници от Софийския затвор, което е добре. Това заяви пред журналисти министърът на вътрешните работи Валентин Радев. Търсим двамата избягали затворници. Още има сигнали, което е добре. Проверяваме не само сигналите, имаме други методи, обясни вътрешният министър Валентин Радев. „Казват ни адреси - проверяваме ги. Колко сили хвърлихме и там, но е така. Освен председателството и хулиганството полицията се занимава и с всичко останало в държавата“, каза Валентин Радев. Запитан дали има шанс затворниците да бъдат заловени, той посочи, че има такъв. „Рано или късно ще бъдат хванати. Рано или късно и Галеви ще бъдат хванати. Системата работи, дори на някой да му се струва бавно. По-важното е накрая да има наказания, може да е и след 2 или 5 години“, подчерта вътрешният министър. Той предупреди, че тези, които сега нарушават или имат идея да нарушават закона, да знаят, че „рано или късно законът ще бъде с пълна сила върху тях“. По повод на случая от 20 март, когато 43-ма пътници от полет от Париж бяха пропуснати да преминат непроверени в България на летище „София“ Радев обясни, че на бюрото му е докладът от Дирекция „Вътрешна сигурност“. „Проверките са две. Няма да кажа нищо, докато не видя и другия доклад и не ги съпоставя. В доклада на „Вътрешна сигурност“ няма умисъл, което от една страна ми харесва, а от друга се притесних. Възложил съм дисциплинарно производство. Направена е проверка в ГД „Гранична полиция“ на летището. Всички данни идват в министерството, дават се на дирекциите, които проверяват до какви изводи са стигнали“, каза още по темата вътрешният министър. Не на последно място Валентин Радев коментира дали трябва да бъдат разширени правомощията на Антикорупционния орган. Вътрешният министър обясни, че темата е била обсъдена, но засега не може да каже да или не. „Има си експерти, които трябва да кажат преди нас. Ще помислим дали трябва да се разширят или не. Въпросът не е толкова прост“, заяви още Радев.", "date": "2018.04.27", "title": "Продължават да постъпват сигнали за двамата избягали престъпници от Софийския затвор"}
{"url": "http://www.faktor.bg/bg/articles/patyat-pomorie-aheloy-shte-bade-zatvoren-do-18-yuni", "text": "Заради ремонт по главния път Бургас - Слънчев бряг и изграждането на второ платно, пътят Поморие - Ахелой е затворен до 18 юни. Движението е пренасочено по алтернативни маршрути през Каблешково и село Каменар.", "date": "2018.04.27", "title": "Пътят Поморие - Ахелой ще бъде затворен до 18 юни"}
{"url": "http://www.faktor.bg/bg/articles/karvavo-mele-kray-s-marnika-vze-zhertva-bebe-i-dve-zheni-sa-raneni", "text": "Бебе, 3-годишно момченце и две жени са ранени в кървавото меле край бургаското село Маринка, при което загина жена тази сутрин. Те са настанени в УМБАЛ Бургас, за щастие няма опасност за живота им, казаха от болницата. 3-годишното момченце е със счупен крак, бебето с натъртвания. Те, както и двете жени са контактни, в момента им се правят още изследвания. Междувременно от полицията уточниха, че загиналата е 67-годишната Хатче Смаил от руенското село Ябълчево. Тя е пътувала в лек автомобил \"Ауди \", шофиран от 22-годишна жена. В колата е имало петима души - три жени и двете деца. Те са се движили в посока към Бургас, когато върху тях налетял бус на известна спедиторска фирма, шофиран от 35-годишен бургазлия. Той също е пострадал, транспортиран е в УМБАЛ Бургас.", "date": "2018.04.27", "title": "Кърваво меле край с.Маринка взе жертва, бебе, момченце и две жени - прати в болница"}
{"url": "http://www.faktor.bg/bg/articles/10-godini-reshetki-grozyat-lazar-vlaykov-za-ubistvoto-na-restorantyora-ot-velingrad", "text": "Пловдивската окръжна прокуратура внесе срещу бившия шеф на общинския съвет в Септември Лазар Влайков обвинителен акт за убийството на ресторантьора от Виноградец Наско Тонкев. Ако бъде признат за виновен, Влайков може да получи ефективна присъда - до 10 години затвор. Тонкев загина, пронизан от пистолета на Влайков, а изстрелът произведе 6-годишно дете. Всичко се разви по време на купон на 31 август м.г. Тогава семейството на общинския шеф било поканено на рожден ден на 6-годишното хлапе, което било син на негов приятел. Тържеството било в ресторанта на Тонкев, където имало запазена маса за 20 души. Влайков взел със себе си законния си пистолет \"Глок 21\". Градусът на веселбата бил вдигнат с пищна заря. Някои от купонджиите стреряли с газово оръжие. Тогава общинарят извадил новия си пистолет, за да се похвали. Заредил пълнителя и стрелял във въздуха. После взел да го показва и да го предава на други да го пробват как гърми. Повикал и ресторантьора Наско, който също стрелял няколко пъти във въздуха. По същото време 6-годишният рожденик обикалял около масата и проявил интерес към пистолета. Около 23,50 ч оръжието се озовало в ръцете на детето, което произвело изстрел. Куршумът попаднал в горната лява мишница на ресторантьора. Пронизан, той станал от пейката, паднал по гръб и издъхнал. Съдебно-медицинската експертиза сочи, че е починал от вътрешни кръвоизливи, засягащи аортата. По делото са били разпитани свидетели, извършен е следствен експеримент, изготвени са множество експертизи, които доказват, че изстрелът е бил възпроизведен от малолетното дете. Към настоящия момент обвиняемият Влайков е с мярка за неотклонение \"Гаранция\" в размер на 8 000 лева. Прокуратурата го обвинява, че не е необходимите мерки за сигурност, предвидени в Закона за оръжията и така е причинил смърт, без да иска", "date": "2018.04.27", "title": "10 години решетки грозят Лазар Влайков за убийството на ресторантьора от Виноградец"}
{"url": "http://www.faktor.bg/bg/articles/mikrobus-s-nashi-sanarodnitsi-se-preobarna-v-sarbiya", "text": "Микробус с наши сънародници от Бургас и Карнобат се преобърна в Сърбия, на пътя Ниш – Белград, край селището Чуприя. Има ранени с охлузвания, една жена е с по-сериозна травма и е в болница. Бусът е тръгнал от Бургас за сръбската столица. Управителката на фирмата Евелина Пулева разказа, че шофьорът е изгубил управление над превозното средство. „Има едни колчета, в които се удари и се преобърна”, допълни тя, цитирана от бТВ.", "date": "2018.04.27", "title": "Микробус с наши сънародници се преобърна в Сърбия"}
{"url": "http://www.faktor.bg/bg/articles/selski-kmetstva-naeha-hora-s-uvrezhdaniya-kato-tehnicheski-satrudnitsi", "text": "20 души с увреждания намериха своето, макар и временно, работно място като технически сътрудници в селските кметства на община Благоевград. Инициативата е на самите кметове. Това са хора с различни професии и различни увреждания, но с обща съдба. Те искат да са пълноценни и да работят, но трудно намират такава възможност. Димитър Безински е на 34 години и е счетоводител. Той страда от диабет, засегнал и зрението му. От месец насам той отключва вратата на кметството в село Изгрев.  Вероника Николова скоро ще стане на 35. Работила е на няколко места, носейки със себе си тежките последствия на диабета и унизителното отношение на работодатели. Тя разказа пред БНР: „Наблюдавам при млади хора – те крият, че са с диабет само и само за да си намерят работа. Не искат да наемат хора с диабет или друго заболяване, защото те знаят какво ще им коства“.  Иван Трендафилов е баща на две деца и от 12 години е без работа. Той се радва, че е нает по проекта като технически сътрудник в село Еленово.  Много са проблемите на селата, особено тези, които са близо до областния център. Нараства интересът на млади семейства да живеят в тях, но проблемите с уличната инфраструктура, електрозахранването и комуникациите отлежават с години. Затова кметовете на 22 села в общината преди две години създават своя асоциация и търсят заедно решение на проблемите. Този - за назначаването на технически сътрудници, които да им помагат и в същото време да дадат шанс на хора с увреждания, е първата малка, но благородна стъпка, споделя Чанко Чанев.  Двигател на обединението на селските кметове и автор на първите проекти е кметът на Дъбрава Росен Георгиев. Той се надява на голяма част от хората, които в момента работят в кметствата, да бъде намерена постоянна работа.", "date": "2018.04.27", "title": "Селски кметства наеха хора с увреждания като технически сътрудници"}
{"url": "http://www.faktor.bg/bg/articles/sadat-popari-meratsite-na-tsvetan-vasilev-da-spane-deloto-za-ktb", "text": "Апелативният специализиран съд постанови, че няма основания делото за източването на Корпоративна търговска банка да бъде прекратено и то може да продължи по същество, съобщава вестник \"Монитор\". Определението на съда бе публикувано вчера на страницата на институцията, то е окончателно и не подлежи на обжалване. По този начин нескончаемите мераци на Цветан Василев да се отърве от наказателна отговорност за източените от него 4,7 млрд. лв. от КТБ бяха попарени. Василев се укрива в Белград вече четвърта година и всячески се опитва да спъне хода на делото срещу него. Един от триковете му беше, че при разпоредителното заседание в спецсъда адвокатите му поискаха делото да се прекрати, тъй като той не можел да се яви лично, понеже в Белград тече процедура по екстрадицията му. Мустакатият банкер  иска спиране на делото, понеже не може да се яви, при положение че самият той е отговорен това да не се случи, не беше приета като основание от съда и беше даден ход на делото. Адвокатите на БГ Мадоф обаче обжалваха решението, но сега то бе потвърдено на втора инстанция. Така на 9 май делото трябва да продължи по същество с изчитане на обвинителния акт, който е с обем 15 000 страници. Василев и още 17 души са обвинени, че като организирана престъпна група, водена от самия БГ Мадоф, са извършили стотици длъжностни престъпления, довели до източването на парите на вложителите в банката.", "date": "2018.04.27", "title": "Съдът охлади мераците на Цветан Василев да блокира делото за КТБ"}
{"url": "http://www.faktor.bg/bg/articles/novini/svyat/tramp-tvardiyat-podhod-kam-severna-koreya-i-sreshtata-s-kim-namaliha-riska-ot-yadrena-voyna", "text": "Президентът на САЩ Доналд Тръмп заяви, че севернокорейският лидер Ким Чен Ун е направил отстъпки по въпроса за ядрените оръжия на страната си още преди да седне на масата на преговорите, докато САЩ не са отстъпили нищо, предаде Асошиейтед прес, цитирана от БТА. В интервю за телевизия \"Фокс нюз\" Тръмп каза, че твърдият му подход към Северна Корея, а сега и желанието му да се срещне с Ким, са намалили риска от ядрена война. Ким Чен Ун обяви, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. \"Аз си казвам, чакай малко, всички тези неща, от които той се отказва, а ние дори не сме ги искали толкова много\", заяви Тръмп. \"Ние щяхме да ги поискаме, но те се отказаха още преди да сме го направили\", добави той. Тръмп, който често обвинява предшествениците си, че не са успели да се справят със севернокорейската заплаха, твърди, че единствената отстъпка, която е направил, е била изненадващото му решение миналия месец да приеме поканата на Ким за среща, отбелязва агенцията.", "date": "2018.04.27", "title": "Тръмп: Твърдият подход към Северна Корея и срещата с Ким намалиха риска от ядрена война"}
{"url": "http://www.faktor.bg/bg/articles/advokat-markovski-deloto-na-ivancheva-e-niz-ot-kompromati", "text": "\"В наказателното право не се ли намира истината, невинни хора гърмят по затворите. Делото на Иванчева представлява низ от компромати, които са изключително примитивни. Няма нито една среща между Иванчева и Ваклин - нито една.  Единствената среща е в кабинета на Иванчева, където тя се е държала с него хладно и рязко\". Това заяви в ефира на bTV адвокат Марин Марковски, който е защитник на спипаната с подкуп кметица на \"Младост\" Десислава Иванчева.   \"Въпросът е дали посредникът е поставен комбинатор, който трябва да изобличи Иванчева. Има много хора, които искат да затрият кметицата.  Иванчева категорично не е била осветена. Тя единствено има около 2 квадратни сантиметра по външната дясна част на дланта. Когато тя е писала възражение е станало това пренасяне. Полицайката хваща Иванчева за устата, за да не крещи, че иска адвокат. Иванчева е имала следа от светещ прах и под носа. Може ли с дамския мустак да се броят пари. Това ли е светването на коледната елха?\", негодува още защитникът на скандалната кметица.", "date": "2018.04.27", "title": "Адвокат Марковски: Делото на Иванчева е низ от компромати"}
{"url": "http://www.faktor.bg/bg/articles/novini/svyat/63-sa-veche-zhertvite-na-razmiritsite-v-nikaragua", "text": "Най-малко 63 са вече жертвите на протестите и сблъсъците с полицията в Никарагуа. Още 15 човека са безследно изчезнали, съобщава ABC News. По данни на Никарагуанската комисия по правата на човека 160 души са получили огнестрелни рани. Местните власти твърдят, че жертвите са само 12. Протестите започнаха на 18 април, когато правителството на Даниел Ортега озобри закон увеличаващ пенсионните вноски а 5%.", "date": "2018.04.27", "title": "63 са вече жертвите на размириците в Никарагуа"}
{"url": "http://www.faktor.bg/bg/articles/mazh-brodi-iz-borisovata-gradina-i-plashi-s-pistolet", "text": "Мъж броди из Борисовата градина в столицата и плаши софиянци. Той напада безпричинно и заплашва с пистолет хората. Пред Нова телевизия свидетели на действията му разказаха за кошмарните си изживявания. „Аз бях чула, че има инциденти в гората, наложи ми се да мина с кучето“, посочи една от потърпевшите. Кучето й се разлаяло при вида на мъжа. „Той побесня, удари кучето, извади пистолет, който не знам какъв е, и започна да го насочва по животното“, посочи жената. Той използва пистолета за агресия и заяви, че сега ще ме гръмне, заяви друг потърпевш. Младежът се разхождал с приятелката си в частта на градината около Телевизионната кула, Дианабад. „Доста кошмарна, неприятна ситуация“, смята той. Мъжът рисува кръстове по дървета в участъка, което е зловеща гледка и плаши децата. Освен с пистолет той се въоръжава с кол. Според очевидци мъжът е с психически отклонения.", "date": "2018.04.27", "title": "Мъж броди из Борисовата градина и плаши с пистолет"}
{"url": "http://www.faktor.bg/bg/articles/novini/svyat/kremal-se-strahuva-ot-teritorialni-pretentsii-ot-sasedite-si", "text": "Президентът на Русия Владимир Путин е подписал указ за \"Основите на държавната погранична политика\". Сред заплахите за руските граници са \"териториалните претенции на някои съседни страни\", възможността за конфликти, а също така засилването на НАТО запазните граници\". Според документа, Москва е заплашена и от \"претенциите на чуждестранни държави и транснационални корпорации към стратегическите ресурси на Арктика и Далечния Изток\", опасност от проникване през границата на чуждестранно разузнаване и терористи, както и огнища на напрежение вътре в ОНД. През декември 2017 година директорът на ФСС Александър Бортников заяви, че за последните пет години в Русия са осъдени 137 кадрови служители и агенти на чуждестранни спецслужби.", "date": "2018.04.27", "title": "Кремъл се страхува от териториални претенции от съседите си"}
{"url": "http://www.faktor.bg/bg/articles/bsp-prevrashtame-kevr-v-politicheski-organ", "text": "\"В момента правим от КЕВР политически орган без конкретни критерии да се произнася за или против конкретна сделка.“ Това заяви народният представител от БСП Таско Ерменков пред БНТ, след като п арламентът прие на второ четене промените в Закона за енергетиката. С новите поправки  КЕВР вече ще може да се произнася при смяна на собствеността на енергийните доставчици. Предложението за тази промяна е на патриотите и беше доста спорно, но в крайна сметка от ГЕРБ го подкрепиха. Депутатът ГЕРБ Валентин Николов защити промяната. „Аз лично смятам, че наистина трябва да има текстове, които предварително да дават възможност за произнасяне“, посочи то. „Проблемът, който съществува, си го създаде самата КЕВР, когато реши, че трябва да бъде безпристрастен наблюдател на неща, които биха могли да бъдат до известна степен контролирани от нея в духа на закона, който съществуваше на нейната наредба“, обобщи Николов.", "date": "2018.04.27", "title": "БСП: Превръщаме КЕВР в политически орган"}
{"url": "http://www.faktor.bg/bg/articles/novini/svyat/merkel-na-sreshta-s-tramp", "text": "Германският канцлер Ангела Меркел пристига във Вашингтон, където ще проведе разговори с американския президент Доналд Тръмп.  Посещението и ще продължи по-малко от 24 часа, самите преговори ще са два часа и половина.  Акцентът ще бъде върху бъдещето на ядрената сделка с Иран, сътрудничеството в рамките на НАТО, както и търговските проблеми в отношенията между Европейския съюз и Съединените щати. Това е второто посещение на Меркел във Вашингтон от март 2017 г.", "date": "2018.04.27", "title": "Меркел на среща с Тръмп"}
{"url": "http://www.faktor.bg/bg/articles/novini/svyat/za-prav-pat-zhena-shte-rakovodi-tsru", "text": "Джина Хаспел стана изпълняващ длъжността директор на ЦРУ, след като предишният директор Май Помпео стана държавен секретар на САЩ. При встъпването си в длъжност Хаспел заяви, че назначението е чест за нея и в преходния период ще направи всичко възможно \"ръководството на страната да получава разузнавателни данни, така че страната да е силна и защитена\". Хаспел е първата жена на този пост, кандидатурата и е предложена от Доналд Тръмп.", "date": "2018.04.27", "title": "За пръв път жена ще ръководи ЦРУ"}
{"url": "http://www.faktor.bg/bg/articles/vanshnite-ministri-na-chlenkite-na-nato-se-sreshtat-v-bryuksel", "text": "В Брюксел ще се срещнат външните министри на страните-членки на НАТО. Водещите теми на разговор ще бъдат отношенията с Русия, ситуацията в Сирия и Близкия Изток и евроатлантическата перспектива на страните от Западните Балкани.  Срещата попада в доста деликатен международен контекст. Часове преди началото ѝ, шефът на НАТО Йенс Столтенберг заяви, че санкциите срещу Северна Корея се запазват до наличието на конкретни доказателства за спиране на ядрените опити. Според генералния секретар на алианса, Русия проявява опасно поведение. Той даде и конкретни примери – присъединяването на Крим, действията в Украйна, кибератаки и фалшиви новини, подкрепа на режима в Сирия. Какъв ще бъде отговорът на НАТО и какви са възможностите за диалог с Русия – тези въпроси се налагат като водещи за днешната среща. Страната ни е представена от министъра на външните работи Екатерина Захариева.", "date": "2018.04.27", "title": "Външните министри на членките на НАТО се срещат в Брюксел"}
{"url": "http://www.faktor.bg/bg/articles/novini/balgariya/slantse-po-obed-oblatsi-i-dazhd", "text": "Днес ще бъде предимно слънчево.  Около и след обяд отново ще се развива купеста и купесто-дъждовна облачност.  На места в планинските райони и в източната половина на страната ще има краткотрайни валежи и гръмотевици. Има условия и за градушки.  Вятърът от северозапад временно ще се усили. По-късно през деня в източните райони ще се ориентира от север-североизток.  Минималните температури ще са предимно между 10 и 15 градуса, максимални - между 24 и 29 градуса.", "date": "2018.04.27", "title": "Слънце, по обед облаци и дъжд"}
{"url": "http://www.faktor.bg/bg/articles/novini/svyat/liderite-na-dvete-korei-simvolichno-presyakoha-granitsata-mezhdu-dvete-darzhavi", "text": "Малко след 3 часа българско време започна историческата среща между лидерите на Северна и Южна Корея. Двамата лидери се здрависаха и символично всеки от тях пресече границата между двете Кореи. Ким Чен-ун е първият севернокорейски ръководител, стъпил на южнокорейска територия. Севернокорейският лидер Ким Чен-ун изрази увереност, че преговорите му с президента на Южна Корея Мун Дже-ин ще доведат до „добри и значими резултати”. „Ние пристигнахме тук с надеждата да открием нова страница в историята на двете Кореи”, заяви Ким преди началото на преговорите в Дома на мира, намиращ се в южнокорейската част на граничното село Панминджон в демилитаризираната зона. Ким Чен-ун заяви също, че не иска „повторение на миналото” и че е решен да изпълни всички задължения, които ще поеме Северна Корея. От своя страна Мун Дже-ин окачестви решението на севернокорейския лидер да пресече демаркационната линия между двете държави като „символ на мира” и изрази надежда, че двамата могат да работят заедно, за да вземат „смели решения”.", "date": "2018.04.27", "title": "Лидерите на двете Кореи символично пресякоха границата между двете държави"}
{"url": "http://www.faktor.bg/bg/articles/borisov-shte-e-gost-na-liderska-sreshta-po-protsesa-bardo-brioni-v-skopie", "text": "Лидерска среща по процеса „Бърдо – Бриони”  ще се състои днес в Скопие. Неин домакин ще бъде президентът на Република Македония Георге Иванов. В срещата участие ще вземе и министър-председателят Бойко Борисов.   Инициативата за Процеса „Бърдо-Бриони”, който се провежда от 2013 г., е на Словения и Хърватия.   Неговата цел е стабилизиране и ускоряване на европейска интеграция на страните от Западните Балкани чрез укрепване на регионалното сътрудничество и решаване на откритите въпроси – теза, която България също застъпва и която е основен приоритет на ротационното председателство на Съвета на ЕС, ръководено от страната ни.   В рамките на посещението си в Скопие премиерът Бойко Борисов ще проведе и двустранна среща с председателя на Европейския съвет Доналд Туск, на която ще се обсъди подготовката на срещата на върха за Западните Балкани в София на 17 май.", "date": "2018.04.27", "title": "Борисов ще е гост на лидерска среща по процеса „Бърдо-Бриони“ в Скопие"}
{"url": "http://www.faktor.bg/bg/articles/vizhte-koga-shte-pochivame-prez-may", "text": "През месец май ще има няколко почивни дни.   Неработен е 1 май - Ден на труда, който е във вторник.   Тъй като Гергьовден се пада в неделя, ще почиваме и на следващия работен ден.   Така ще се съберат три почивни дни – събота, неделя и понеделник (5, 6 и 7 май).   Неработен ден е и 24 май, четвъртък, когато празнуваме Деня на българската просвета и култура и на славянската писменост.", "date": "2018.04.27", "title": "Вижте кога ще почиваме през май"}
{"url": "http://www.faktor.bg/bg/articles/novini/svyat/chistata-pechalba-na-gazprom-se-e-ponizhila-s-blizo-25-za-2017-g", "text": "Руският газов концерн \"Газпром\" обяви днес, че чистата му печалба се е понижила с 24,9% за 2017 година, отчетено на годишна основа, до 714,3 млрд. рубли (9,4 млрд. евро), съобщи ТАСС. Приходите за отчетния период са нараснали със 7,1 на сто до 6,55 трлн. рубли, като приходите от продажби са се увеличили с 20% до 870,62 млрд. рубли. Оперативните разходи на концерна към края на 2017 г. обаче са се повишили с 9% до 5,71 трлн. рубли. Растежът на показателя се дължи основно на увеличаването на данъчните плащания (с изключение на данъка върху печалбата) с 38 на сто. Нетните задължения на \"Газпром\" за миналата година са нараснали с 24% и към 31 декември са се равнявали на близо 2,4 трлн. рубли заради дългосрочни кредити и заеми.", "date": "2018.04.27", "title": "Чистата печалба на \"Газпром\" се е понижила с близо 25% за 2017 г."}
