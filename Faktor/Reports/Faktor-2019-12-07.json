{"url": "https://faktor.bg/bg/articles/poleditsa-skova-balgariya-na-tsarigradsko-shose-stana-verizhna-katastrofa-s-desetina-avtomobila", "text": "На столичния бул. \"Цариградско шосе\" е станала верижна катастрофа с десетина автомобила.  Шофьорите да се движат с повишено внимание по републиканските пътища, предупреждават от АПИ. Пътните настилки в района на София и Кюстендил са заледени вследствие на падналия леден дъжд и ниските отрицателни температури. В момента настилките се обработват за движение при зимни условия.  От АПИ съобщават още, че тази сутрин временно е затруднено движението от 25-ия километър до София по магистрала „Тракия” заради опесъчаване на пътното платно и заради катастрофа. Движението се осъществява само в една лента.  Временно беше ограничено и движението по пътя Нови Искър - Елисейна за МПС над 12 т поради обработване на пътната настилка срещу заледяване. Временно е ограничено и движението при прохода „Гълъбец” поради обработване на пътната настилка и катастрофа. Катастрофа е причината за ограничаване на движението по магистрала „Струма” в посока Кулата в района на Долна Диканя. Шофьорите изчакват на място. Временно е ограничено движението по пътя София - Самоков в района на Златна рибка в двете посоки заради катастрофа. Трафикът се регулира от \"Пътна полиция\", съобщават още от АПИ. Всички машини са в пълна мобилизация за почистване и обработване на пътните настилки.", "date": "2019.12.07", "title": "Поледица скова България! На \"Цариградско шосе\" стана верижна катастрофа с десетина автомобила"}
{"url": "https://faktor.bg/bg/articles/zamestnikat-na-slavi-dovodite-na-predsedatelya-na-sadebniya-sastav-granichat-s-ludost", "text": "Отказът на съда да регистрира политическата партия на Слави Трифонов \"Няма такава държава\" заради използване на цветовете на българското знаме в символа на партията е политическа поръчка. Това заяви  в ефира на \"Дарик радио\" зам.-председателят на партията Тошко Йорданов. \"Този състав на Софийския градски съд изпълнява политическа поръчка\", отсече той. По думите му доводите, изказани от председателя на съдебния състав Татяна Костадинова, \"граничат с лудост\". Това е глупаво решение допълни той. Никой няма права върху цвета - бяло, зелено, червено. Йорданов казаа, че цветовете са използвани и от други партии като БСП и НФСБ. \"Поръчката е на управляващите – на цялото политическо статукво\", обясни той и изрази надежда, че Висшият касационен съд (ВКС) ще отхвърли съдебното решение. \"Това е закононарушение. Цялата ситуация е глупава\", обяви той. \"Ако ВКС направи същата дивотия, ще направим партия с нови цветове. Не могат да ни спрат\", каза още Йорданов.", "date": "2019.12.07", "title": "Заместникът на Слави: Доводите на председателя на съдебния състав граничат с лудост"}
{"url": "https://faktor.bg/bg/articles/masova-katastrofa-kray-vakarel-zatapi-am-trakiya", "text": "Временно движението в участъка от км 25 до км 0 на АМ \"Тракия\" в посока София се осъществява в една лента поради ПТП, съобщават от АПИ.  Катастрофирали автомобили има в разстояние на около половин километър по трасето на аутобана край Вакарел.  Пред DarikNews Наим Садък, който е бил в задръстването край катастрофата, съобщава, че има катастрофирали поне три камиона,автобус, товарен бус и няколко коли.  Единият от тежкотоварните автомобили с ремарке е напуснал платното за движение и се е ударил в преградната мантинела между двете платна. Два камиона и автомобил са се ударили няколкостотин метра след това.", "date": "2019.12.07", "title": "Масова катастрофа край Вакарел затапи АМ \"Тракия\""}
