{"url": "https://www.faktor.bg/bg/articles/novini/svyat/kongresmeni-ot-sasht-iskat-dokladat-za-rolyata-na-rusiya-v-izborite-da-stane-publichen", "text": "Камарата на представителите на САЩ одобри днес юридически необвързваща резолюция, която призовава докладът от разследването на специалния прокурор Робърт Мълър за ролята на Русия в изборите през 2016 г. да бъде представен на Конгреса и да стане публично достояние, предаде Ройтерс. Документът бе приет с 420 гласа \"за\" и нито един \"против\". Той поставя натиск върху главния прокурор на САЩ Уилям Бар, на когото Мълър ще предаде доклада, когато бъде изготвен, да го направи общодостъпен. Агент на ФБР, помагал в разследването на връзки между предизборната кампания на Доналд Тръмп и Русия, е казал, че във федералната агенция не е имало заговор да се попречи на републиканеца да стане президент, предаде Асошиейтед прес. Питър Стрък е заявил това миналата година на среща при закрити врата с конгресмени. Най-високопоставеният републиканец в правосъдната комисия на долната камара Дъг Колинс публикува стенограма от разговора днес. Стрък каза, че не е заговорничил с юристка от ФБР, с която си е писал есемеси с послания против Тръмп, за възпрепятстване на милиардера да бъде избран. Стрък бе отстранен през 2017 г. от екипа на Мълър след разкритията за съобщенията, които си е разменял с Лиза Пейдж.", "date": "2019.03.14", "title": "Конгресмени от САЩ искат докладът за ролята на Русия в изборите да стане публичен"}
{"url": "https://www.faktor.bg/bg/articles/vsichki-amerikanski-diplomati-napusnaha-venetsuela", "text": "САЩ изтегли целия си дипломатически персонал от посолството в Каракас, докато кризата във Венецуела се задълбочава, заяви държавният секретар на САЩ Майк Помпео, цитиран от AFP. „Днес всички останали във Венецуела американски дипломати заминаха от страната. Знам, че това е труден момент за тях“, заяви той чрез съобщение. „Те са изцяло посветени на мисията ни в подкрепа на аспирациите на венецуелския народ да живее в демокрация и да изгради по-добро бъдеще за техните семейства“, се казва още в изявлението.", "date": "2019.03.14", "title": "Майк Помпео: Всички американски дипломати напуснаха Венецуела"}
{"url": "https://www.faktor.bg/bg/articles/novini/balgariya/tsvetanov-v-gorna-oryahovitsa-za-da-se-namalyat-zhertvite-po-patishtata-tryabva-da-se-promeni-mantalitetat-na-vodachite", "text": "След като станах министър на вътрешните работи се натъкнах на много тревожна статистика. Годишно над 1000 души загиваха по пътя. С много работа, контрол и информационни кампании намалихме жертвите наполовина. Това заяви пред журналисти в Горна Оряховица председателят на ПГ на ГЕРБ и председател на Комисията по вътрешна сигурност и обществен ред Цветан Цветанов. Той сподели своята увереност, че за да има по-голяма толерантност на пътя, трябва редовно да се провеждат информационни кампании както сред децата, така и сред родителите. „За да се намалят жертвите по пътищата, трябва да се промени манталитетът на водачите. Ако информационните кампании обхванат достатъчен брой ученици и до тях стигнат правилните послания – след като завършат образованието си и станат пълноправни шофьори те ще бъдат по-толерантни и разумни“, отбеляза Цветанов. „Не може при всеки инцидент на пътя да се вини държавата. Каква вина носим ние, ако родители предоставят семейния си автомобил на своето 18-годишно дете, което отскоро има книжка, и то предизвика ПТП. Да не говорим, че по закон младите шофьори известно време трябва да сядат зад волана само с придружител“, подчерта председателят на ПГ на ГЕРБ. Той бе категоричен, че държавата има отговорност да поддържа добро състояние на пътната инфраструктура, да строи магистрали, да облекчава трафика както в градовете, така и между различни населени места. „Впечатление прави, че българинът става доста по-отговорен и толерантен на пътя след като премине границата. В Западна Европа санкциите са доста сериозни и там няма компромис. Неслучайно ние искаме сега да има по-сериозен видеоконтрол и поредица от камери на даден път да отчитат средната скорост на автомобилите“, коментира той. Според него ефективните присъди при участие в ПТП с жертви имат също превантивен ефект върху водачите. Цветан Цветанов, който говори пред медиите непосредствено преди концерт срещу агресията на пътя, оцени високо усилията на младите хора от Сдружение „G.O., Wake up!“ да бъде изграден полигон за обучение по пътна безопасност в Горна Оряховица и подчерта, че трябва да се търси опцията подобни проекти да се финансират и от Фонд „Пътна безопасност“. Той обясни, че докато е бил вътрешен министър е направена законова промяна, с която е било регламентирано 50% от глобите да отиват за информационни кампании, целящи да допринесат за по-голямата толерантност на пътя.", "date": "2019.03.14", "title": "Цветанов в Горна Оряховица: За да се намалят жертвите по пътищата, трябва да се промени манталитетът на водачите"}
{"url": "https://www.faktor.bg/bg/articles/othvarliha-iskaneto-za-otlagane-na-brexit-i-za-vtori-referendum", "text": "Британските депутати отхвърлиха поправка, призоваваща правителството да отложи Брекзит и да организира втори референдум за членството на Обединеното кралство в ЕС, съобщава Ройтерс. Общо 334 депутати гласуваха против поправката, а само 85 я подкрепиха. Днешното гласуване в Камарата на общините се състоя близо три години след референдума през юни 2016 г., на който британците гласуваха за напускане на ЕС, и 15 дни преди датата 29 март, на която Великобритания теоретично трябва да излезе от ЕС.", "date": "2019.03.14", "title": "Без втори референдум за Brexit, Лондон ще иска отлагане на \"развода\" с ЕС"}
{"url": "https://www.faktor.bg/bg/articles/erdogan-dokara-turtsiya-do-retsesiya-koyato-udrya-i-po-rusiya", "text": "За първи път от 2009 година насам Турция преживява рецесия. Икономическият спад се оказа доста по-мащабен от очаквания. Той нанася тежки загуби и на Русия, доколкото Турция е най-големият експортен пазар за руската металургия и вторият по големина вносител на руски природен газ и зърно. При това не се очертава сериозно подобряване на ситуацията. И главната причина за това е волунтаризмът на турския президент. \"Ердоган ни даде, а после си го взе“ – за това чувство, обзело все повече турски граждани, писа германският вестник „Ди Велт“ в статия, чието подзаглавие гласеше: \"Ердоган се превръща в разрушител на турското благосъстояние\". Според вестника, отговорността за икономическия срив до голяма степен носи авторитарният турски президент. Повод за статията станаха най-новите данни на турските статистици, които информираха на 11 март, че през четвъртото тримесечие на 2018 година БВП на страната е намалял с 2,4% в сравнение с предходното тримесечие. Свиването на икономиката в две поредни тримесечия  говори за дълбока рецесия. Слаба утеха е, че за цялата 2018 година икономическият ръст е бил 2,6 процента – само благодарение на по-благоприятната динамика през първото полугодие. Една година по-рано Турция и нейният президент можеха да се похвалят с увеличаване на БВП до 7,4 процента. Съдейки по всичко това, икономическият спад продължава да набира скорост и през първите два месеца на 2019 година. За това косвено свидетелстват данните за износа на руския концерн \"Газпром\", който е един от най-важните доставчици на енергия за турската икономика. На 1 март агенция Интерфакс съобщи, че доставките на руски газ за чужбина са намалели с 13%, което бе обяснено с топлото време в Европа и с \"икономическата и платежна криза в Турция, която сериозно намали доставките на газ от Русия\". Става дума главно за доставките на газ по западния маршрут през Украйна и Балканите, който Газпром възнамерява да замени от 1 януари 2020 година с газопровода \"Турски поток\". Агенция Интерфакс съобщава, че през първата половина на февруари, доставките на газ по този маршрут са намалели четири пъти, а в някои дни са били сведени почти до нула. Има и други примери. По данни на Интерфакс, доставките на руско зърно на турския пазар са намалели с 24% през текущата селскостопанска година /от 1 юли 2018/. Митническата служба на Руската федерация съобщи, че през януари 2019 година целият руски износ за Турция е намалял с 17,5% в сравнение със същия период на 2018 година. А това води до значително намаляване и на приходите за руската държава. Нека се върнем към оценките и прогнозите на германските медии. Вестник „Ди Велт“ напомня, че след глобалната икономическа криза през 2009 година, Турция е била пример за подражание сред развиващите се пазари. Нейната икономика е растяла ежегодно средно със 7% и е процъфтявала поради масивния приток на капитали и преки чуждестранни инвестиции. Немалка заслуга за това имаше и президентът Ердоган, който проведе редица пазарни реформи. Но след неуспешния опит за преврат през 2016 година турският президент започна с всички сили да укрепва личната си власт. Изданието смята, че от този период нататък Ердоган е започнал да стимулира \"нездрав\" икономически ръст, за да отвлече вниманието на хората от растящите вътрешнополитически проблеми. В резултат на това Ердоган допусна \"прегряване\" на икономиката и огромно нарастване на валутните дългове. А преходът към президентска република, опитите за орязване на правата на Централната банка, конфликтите му с Вашингтон и намеренията за закупуване на руски зенитно-ракетни установки С-400  ускориха бягството на капитали от страната. Всичко това доведе до силна девалвация на турската лира през лятото на 2018 година. Икономистите очакват, че спадът в турската икономика ще продължи. \"ОИСР отново снижи прогнозата си икономическия ръст през 2019 година до минус 1,8%\", пише „Франкфуртер Алгемайне Цайтунг“. Вестникът отбелязва намаленото промишлено производство в Турция през четвъртото тримесечие на 2018 година, високия ръст на безработицата от 12,3 на сто, близо 20-процентната инфлация, както и поскъпването на хранителните продукти с 30%. „Щутгартер Цайтунг“ също предрича по-нататъшно влошаване на икономическата ситуация в Турция.  При това вестникът се позовава на един много точен индикатор за конюнктурата, какъвто е автомобилният пазар. \"Броят на регистрираните нови автомобили намаля с 28% през миналата година, а продажбите на нови автомобили през януари 2019 са с близо 60% по-малко спрямо същия период на миналата година\", отбелязва изданието.", "date": "2019.03.14", "title": "Ердоган докара Турция до рецесия, която удря и по Русия"}
{"url": "https://www.faktor.bg/bg/articles/novini/svyat/mishel-barnie-nikoy-ne-pecheli-ot-brekzit-dazhe-naydzhal-farazh", "text": "Брекзит е една ситуация, в която всички губят и никой досега, дори Найджъл Фараж, не е успял да ми докаже какво положително носи излизането на Обединеното кралство от Европейския съюз, заяви днес в Букурещ главният преговарящ на ЕС за Брекзит Мишел Барние, предаде Аджерпрес. Европейският представител, който участва в дебати в сградата на румънския парламент в рамките на Европейската среща на високо равнище на регионите и градовете, заяви, че отхвърлянето преди два дни в парламента в Лондон за втори път на споразумението за Брекзит усложнява още повече нещата. Той подчерта, че през 18-те месеца на преговори се е старал да постигне \"споразумение с британците, а не срещу тях\". \"Имахме един изключително компетентен екип и се стараехме да постигнем споразумение с британците, а не против тях. Това е споразумението, което сега се обсъжда в Камарата на общините (. . .) Брекзит няма никаква добавена стойност, а е една ситуация, в която всички губят. Ние съжаляваме, но същевременно уважаваме решението, взето от мнозинството от британския народ. Що се отнася до мен, никога не е имало и няма да има каквото и да е агресивно или отмъстително отношение спрямо британците\", посочи още Мишел Барние.  По думите му приоритет трябва да бъде съдбата на 4,5-те милиона граждани, които са пряко засегнати от Брекзита, от които 3,5 милиона граждани на ЕС, намиращи се на територията на Великобритания, и близо 1 милион британски граждани, намиращи се в ЕС.", "date": "2019.03.14", "title": "Мишел Барние: Никой не печели от Брекзит, даже Найджъл Фараж"}
{"url": "https://www.faktor.bg/bg/articles/novini/svyat/kak-amerika-nad-vsichko-na-tramp-paralizira-politicheski-germaniya", "text": "Глобалният ред, подкрепящ германския просперитет, се разпада, а канцлерът Ангела Меркел не знае какво да направи на фона на променящите се условия. Президентът на САЩ Доналд Тръмп и стремежът му за възраждане на идеята за „Америка над всичко“ принуждават Германия да направи невъзможен избор между САЩ и Китай, пише Bloomberg. По редица въпроси, от търговията до киберсигурността, германският канцлер остава парализирана от страха да не се противопостави на традиционните ключови партньори на страната. Опасенията във вътрешния кръг на Меркел са, че всяка една твърда позиция рискува да предизвика негативна реакция у германските съюзници, която може да доведе до ситуация, в която напрежението излиза извън контрол. Необходимостта от предприемането на спешни мерки се засилва на фона на забавения икономически растеж на Германия и набиращите популярност популистки движения в страните членки на Европейския съюз (ЕС). Но отчаянието на канцлера става все по-очевидно. „Разделяме ли се на малки парчета от пъзел, като всеки мисли, че може да реши проблемите си сам“, попита миналия месец германският канцлер по време на конференция за сигурността в Мюнхен. „Ако това е така, в ролята си на германски канцлер аз мога само да кажа: Перспективите изглеждат недобри за нас“, добави тя. В сърцето на бурята за германската икономика се оказа автомобилната индустрия, която вече е изправена пред редица предизвикателства в ерата на автономните и електрически коли. Още повече, че автомобилните производители в Германия, част от които са Mercedes-Benz, BMW и Volkswagen, са изправени пред заплахата от увеличаване на митата при вноса в САЩ. Налозите на Тръмп могат да струват на германския автомобилен износ около 18,4 млрд. евро (20,7 млрд. долара), сочат данни от изследване на базирания в Мюнхен институт за икономически изследвания Ifo. Въпреки действията на САЩ и негодуванието на Франция Меркел все пак е решена да запази партньорството с Тръмп. Германският лидер се опитва да включи Щатите в по-широки търговски преговори възможно най-скоро и е убедена, че отмъщение на ЕС върху митата би се превърнало в пълномащабен трансатлантически търговски конфликт, твърди човек, запознат с позицията на правителството. Автомобилната полемика е знак, че геополитическите спорове се превръщат в изключително неприятни за Германия. От десетилетия страната печели от международната търговска система, управлявана от Запада и подкрепена от военната мощ на САЩ. Правителството просто се отдръпна и наблюдаваше износа. Изглежда тези дни вече са към края си, тъй като Тръмп изрази съмнения към ангажимента си да защитава съюзниците на НАТО; популистите в Европа обединяват опозицията срещу свободната търговия и разклащат фундаменталните принципи на членство в ЕС, а Китай предлага алтернативен източник на финансиране за по-слабите държави като Италия, Португалия и Гърция. \"Германия е попаднала в дилема след промяната на търговските модели и не знае как да реагира\", казва Себастиан Дюлиен, анализатор в Европейския съвет за външни отношения, цитиран от Bloomberg. Част от мерките, които Меркел вече предприе, включват изграждането на газопровода „Северен поток 2“. Германският канцлер застана твърдо зад проекта въпреки острите критики от САЩ и предупрежденията за нарастващата европейска зависимост от Москва. Правителството затегна и правилата за чуждестранните придобивания на германски компании в опит да защити родните технологии от икономически конкуренти като Китай в съответствие с новата индустриална стратегия на министъра на икономиката Петер Алтмайер. Френският натиск за изграждане на общ европейски фронт за справяне с данъчните структури на интернет гиганти като Amazon.com Inc, Alphabet Inc. и Facebook Inc. е друга жертва на германската предпазливост. И отново автомобилната индустрия е в основата ѝ. Според френския план повечето технологични гиганти трябва да се облагат с данъци в страните, в които оперират и генерират продажбите си, въпреки че повечето от тях са базирани в САЩ. Това също е една своеобразна заплаха за Германия, особено при положение, че вече стана ясно, че американският президент търси повод да накаже германските автопроизводители. Така че вместо да поеме водещата роля заедно с Франция, администрацията на Меркел иска да изчака осигуряването на международен консенсус, посочва запознат източник. Германският министър на финансите Олаф Шолц цели да обвърже САЩ с международно споразумение, преди блокът да продължи с въвеждането на европейска такса за технологичните компании. Междувременно обаче французите въвеждат национален данък въпреки липсата на подкрепа от най-важния си партньор.", "date": "2019.03.14", "title": "Как \"Америка над всичко\" на Тръмп парализира политически Германия?"}
{"url": "https://www.faktor.bg/bg/articles/novini/svyat/tramp-zaplashi-s-tezhki-ikonomicheski-posledstviya-ako-es-ne-vleze-v-targovski-pregovori-sas-sasht", "text": "Президентът на САЩ Доналд Тръмп заплаши Европейския съюз в четвъртък с „тежки икономически последствия“, ако Брюксел не влезе в търговски преговори с Вашингтон, предава AFP. Думите му дойдоха, след като по-рано през деня Европейският парламент не подкрепи започването на преговори за търговска сделка с Вашингтон, която да разреши спорните въпроси между двете страни. Американският лидер заплаши да наложи мита върху вноса на автомобили, което ще има тежки последствия най-вече за германските автопроизводители. Уговорката да се постигне нова търговска сделка беше основна част от примирието, което договориха през юли председателят на Европейската комисия Жан-Клод Юнкер и президентът на САЩ и което спря Тръмп да наложи допълнителни наказателни мита, освен тези върху стоманата и алуминия. „Европейският съюз се отнася с нас много, много несправедливо“, заяви президентът пред журналистите, събрали се в двора на Белия Дом. „Те са готови да говорят с нас. Ако не говорят, ни ще направим нещо, което ще има тежки икономически последствия. Ще наложим мита на много от техните продукти“, предупреди той, но добави: „Най-вероятно нещата ще се получат. Те преговарят“. Юнкер работи с Европейския съвет по параметрите на преговорите със САЩ. „Франс прес“ обяснява, че независимо от консултативната роля на Европейския парламент, решението му подчертава трансатлантическото разделение: Вашингтон настоява преговорите да включват селскостопанските продукти, докато ЕС се противопоставя категорично на подобна възможност. Френската агенция отбелязва още, че „мощната Германия дълбоко желае сделката, за да умилостиви Тръмп и да избегне митата върху автомобилите, които ще засегнат най-високопрофилния износ на страната, възможност, която канцлерът Ангела Меркел определи като „плашеща“. Франция се отдръпва, опасявайки се, че влизането в търговските преговори с Тръмп би могло да предизвика опозиция в страната само няколко месеца преди европейските избори на 26 май, добавя още медията.", "date": "2019.03.14", "title": "Тръмп заплаши с тежки икономически последствия, ако ЕС не влезе в търговски преговори със САЩ"}
{"url": "https://www.faktor.bg/bg/articles/novini/balgariya/-lokhiyd-martin-razkri-koga-shte-poluchim-parvite-samoleti-f-16", "text": "Най-рано след четири години България ще може да получи първите два изтребителя F-16, ако договорът за доставка бъде подписан до лятото. Това обясниха от компанията производител на американските бойни самолети \"Локхийд Мартин\", цитирани от Нова телевизия. Процесът на преговорите между България и САЩ продължава, след като парламентът разреши отклонение от първоначално заложените 1,8 млрд. лв. за нови изтребители. Още не е ясно за каква цена се преговаря. Очаква се обаче страната ни да получи осем нови бойни самолета на три транша - първо два, после още четири и накрая последните два. За тях, според производителя, ще трябва обучение на поне 16-има пилоти. „Цената е въпрос, който се уточнява между правителството, а разсроченото плащане е въпрос на преговори. Очакваме обучението на пилотите да е между 2021 и 2022 г.”, заяви мениджърът \"Международно бизнес развитие\" за F-16 в \"Локхийд Мартин\" Джим Робинсън. „Обучението най-вероятно ще е в САЩ и ще отнеме между 9 месеца и година за един пилот. Готови сме да обучаваме и опитни, и нови летци”, каза Дан Сивил, пилот-консултантът на \"Локхийд Мартин\" по интерфейса на изтребителите.", "date": "2019.03.14", "title": "\"Локхийд Мартин\" разкри кога ще получим първите самолети F-16"}
{"url": "https://www.faktor.bg/bg/articles/bsp-gotova-s-listata-za-evroziborite-na-6-ti-april", "text": "\"До 18 март ще се провеждат номинационните конференции, свързани с листата на БСП за европейските избори\". Това каза зам.-председателят на БСП Деница Златева на брифинг в Благоевград, предаде „Фокус“. По думите ѝ именно това е и поводът да бъдат в областния център през днешния ден. „На 17 март ще се проведе заседание на Националния съвет на БСП, на което той ще гласува и утвърди водача и листата. Очакванията са до 6 април да бъде гласувана и подредена цялата листа“, каза още Златева.  Тя добави, че едва след това листата ще бъде представена пред медиите и обществеността. „По-важното обаче е, че ние вече имаме своята платформа. За разлика дори от управляващата партия, които говорят за над 10 000 номинации за определен кандидат, то ние все още не знаем какви ще бъдат техните основни приоритети и политики, които ще защитават представителите им в следващия европейски парламент“, отбеляза народният представител на БСП.  Тя коментира, че от партията им е тръгнали с политиките и ще приключат с личностите. Относно това дали партията е готова с името на кандидата за кмет на Благоевград, който ще бъде издигнат от БСП на предстоящите местни избори, тя заяви, че това е въпрос, който следва да бъде отправен към структурата на партията в града. От своя страна народният представител от Благоевград Николай Бошколов каза, че за БСП на първо място в момента стоят евроизборите и една след като приключат те ще може по-трезво да се мисли върху кандидатурите за общински съветници и за кмет. „За момента все още няма кандидат, на който да сме се спрели“, добави той.", "date": "2019.03.14", "title": "БСП готова с листата за еврозиборите в началото на април"}
{"url": "https://www.faktor.bg/bg/articles/v-teftercheto-na-ivancheva-imalo-chuzhd-pocherk", "text": "Записки с чужд почерк са открити в тефтерчето на отстранената кметица на \"Младост\" Десислава Иванчева. Това са изводите от графологичната експертиза, назначена от съда, съобщава Mediapool. Заключението на вещото лице трябва да бъде прието от съдия Иво Хинов в петък. Експертизата е последното доказателство преди да започне финалният етап от делото за подкуп – пледоариите. Част от записките са писани от Иванчева, но друга част – не, установила е експертизата. Не е ясно чий е чуждият почерк. Този въпрос не е изследван. Вещото лице не е имал такава задача, нито пък му даден образец от друг почерк, който да сравнява. Тефтерчето на Иванчева се превърна в доказателство, след като прокуратурата заяви, че в него бившата кметица е смятала застроената площ и съответно – подкупа, който е поискала от строителния предприемач Александър Ваклин. Не е ясно дали точно тези записки са на Иванчева. Според запознати с делото обаче резултатите от експертизата може да превърнат тефтерчето в негодно доказателство.", "date": "2019.03.14", "title": "В тефтерчето на Иванчева имало чужд почерк"}
{"url": "https://www.faktor.bg/bg/articles/novini/balgariya/ranno-preduprezhdenie-za-nova-valna-na-kremalskata-informatsionna-agresiya-sreshtu-balgariya", "text": "От години Москва се опитва да отклони България от евроатлантическия път на развитие и да я превърне в завладяна държава, послушно оръдие на руската политика в ЕС и НАТО. Това Руската федерация може да постигне, само ако държавата е вътрешно разделена, нейните институции са слаби, върховенството на закона е дефицитно и е слабо интегрирана в НАТО и ЕС. Един от най-ефективните инструменти на Кремъл за изпълнението на този план са информационните операции, в които се използва богата гама от инструменти – от фалшиви новини до по-рафинирана дезинформация, като се смесват истини и лъжи, вадят се от контекста, и се представят превратно събития и  мнения. Хибридната война на Кремъл против България има една ключова характеристика – тя  , а се води. Нападнатите държави често не осъзнават, че са жертва на хибридно въздействие. Това преди всичко е война на възприятията и там е насочен първият удар. За да се противодейства ефективно на хибридните заплахи, трябва непрекъсната бдителност и ранно идентифициране на признаците на хибридно въздействие. Екипът на Пресцентъра на Атлантическия съвет на България непрекъснато следи информацията в медиите у нас, с цел да открие именно ранни сигнали, говорещи за инспирирани от Москва информационни кампании, насочени против евроатлантическия избор на държавата и обществото ни. Анализът на медийните изяви на определени хора у нас ни дават достатъчно основание, като свържем точките в общата картина, отново да Този път като средство за постигане на въздействието се използва идеята за разполагане на ядрено оръжие на НАТО у нас. За да подчини България и за да бъде изпълнен планът на генерал Решетников, Москва работи за това България не само да има слаба отбрана и зависими от руския военнопромишлен комплекс безнадеждно остарели и оперативно несъвместими с НАТО въоръжени сили, но също и да няма никакво присъствие на Алианса у нас или в региона, особено в Черно море. Що се отнася до последното, Москва се опитва по всякакъв начин да осуети реализацията на взетите от НАТО решения от срещите на върха в   от 2014 г.,   от 2016 г. и  от 2018 г. По-точно става дума за мерките за укрепване на отбранителния и възпиращ потенциал на НАТО и особено за изграждането на  Стратегията на Кремъл е установяване на    чрез милитаризацията на Крим и изграждането на руския военноморски флот, както и недопускане на установяване на засилено присъствие на НАТО в региона. НАТО може да има повече присъствие в Черно море, само ако съюзните държави от региона участват в изграждането на адаптираното Предно присъствие и изпълняват договорените мерки в сухопътната, морската и въздушната области. Повече НАТО в Черно море може да има, ако трите страни-членки от региона предприемат реални действия за разполагане на съвместни съюзни формирования (военноморски, военновъздушни и сухопътни) на териториите си.  задава ограничения върху престоя на военните кораби на нечерноморските страни, но що се отнася до възможността за разполагане по суша на сили и средства на НАТО няма ограничения. Така например у нас могат постоянно да бъдат разположени не непременно бойни плавателни съдове, а съвместни сухопътни формирования (напр. многонационална бригада, формирана около една от нашите бригади) или съвместни съюзни военновъздушни бази (за изтребителна и транспортна авиация, авиация за морско патрулиране и борба с подводници). Потенциалът на съвместните българо-американски съоръжения може да бъде развиван тепърва в такава насока. У нас могат да бъдат разположени системи за противовъздушна и противоракетна отбрана, както и брегови противокорабни ракетни комплекси, и др. Към момента от трите държави от Алианса в Черно море най-ангажирана с каузата за повече НАТО в Черно море е Румъния. Турция следва своите стратегически интереси, които невинаги съвпадат със съюзните и традиционно не иска да допусне повече НАТО в региона. България може и трябва да играе важна роля в това направление, предвид географското си разположение, но вътрешни фактори системно възпрепятстват вземането на решения в тази сфера. Тези фактори обслужват не българския интерес, а руския. Така те, волно или неволно, се превръщат в До момента са използвани различни начини за предотвратяване на изграждането на засилено присъствие на НАТО у нас и в Черно море. Идеята за въздържане от участие в регионални формати на НАТО за сътрудничество между държавите-членки от Черно море, илюстрирана най-добре с метафората за „лодките и платноходките“, е постоянно действащ фактор. Тя се основава и експлоатира пацифистките настроения у нас и се подхранва от страховете от ескалация на напрежението в Черно море, което може да се отрази негативно на туризма и търговията. Напоследък в подкрепа на тезата за „лодките и платноходките“ в публичното пространство е допускана възможността за разполагане на ядрено оръжие на НАТО у нас. Тази идея е нереална, напълно измислена и дълбоко манипулативна. Алиансът никога не е отправял към България такива предложения и едва ли ще разглежда подобни възможности. Замисълът зад този информационен балон е създаване на обществени нагласи не само против ядреното оръжие. Целта е по-далечна и по-коварна – да настрои обществото против каквото и да било засилване на присъствието на НАТО у нас и против всякакво участие на България в укрепването на ролята на НАТО в региона. Така ще се саботира изграждането на адаптираното Предно присъствие на Алианса в Черно море, България ще бъде използвана като страна, която да заема позиции против по-нататъшни инициативи в тази насока. При все, че това ще бъдат инициативи, които нямат нищо общо с ядрените оръжия! Идеята за ядрени оръжия у нас, или ядрени бази, беше напоследък подета в публичния дебат от хора, които очевидно изглежда, че имат противоположни възгледи. Тя има както  , така и . И в двата случая обаче, резултатът е вреден за България и за интересите ни да бъдем по-силен съюзник и да има повече НАТО в региона. Защото от борбата на двете позиции – „за“ и „против“ измислената възможност за ядрено оръжие в България, от борбата на теза и антитеза, ще се създадат такива обществени настроения, че в крайна сметка ще спечелят тези, които се стремят да предотвратят каквото и да е засилване на присъствието на НАТО в региона. За да свържем всички части от общата картина на подготвяната хибридна операция, с цел обработване на общественото съзнание в интерес на руската стратегия, трябва да вземем предвид две основни положения. Първо, трябва да се има предвид, че темата за разполагане на ядрено оръжие у нас е напълно измислена и не стои изобщо на дневен ред – нито в България, нито в НАТО. В такъв случай, логично е да се направи заключението, че лансирането на въпроса създава медиен балон, служещ за отклоняване на вниманието от други важни теми, както и за допълнително нагнетяване на напрежение сред тези среди у нас, които са традиционно пацифистки настроени и са против НАТО. Второ. Проблемът е много по-сложен. Раздухването на темата за ядрено оръжие в България не спира дотук. Тя има по-далечна цел и е интегрална част от една координирана информационна стратегия за дискредитиране не само на НАТО, но и на идеята Алиансът да изгражда засилено присъствие в региона, още по-малко да бъдат разполагани каквито и да е конвенционални (неядрени) съюзни сили и средства у нас. По този начин хибридната кампания се състои в това  нереалната и манипулативна идея за ядрено оръжие в България да стане неразривно обвързана с останалите, стоящи на дневен ред реални и смислени идеи за изграждане на по-силна българска армия, по-тясно интегрирана с НАТО, и на способности (неядрени!) на Алианса в региона. По този начин автоматично настроенията против ядреното оръжие стават и настроения против каквото и да е укрепване на българската отбрана и засилване на отбранителния потенциал на НАТО в региона. Това много добре  Очаква се по тази логика в дебата допълнително да бъдат лансирани и положения, оспорващи превъоръжаването на Българската армия и най-вече – придобиването на нов самолет F-16V. Това решение руските проксита в България не са го преглътнали и ще се борят докрай, за да предотвратят подписването на договор за придобиването на машините. Ще се търсят преки и непреки начини сделката да бъде провалена. Затова очакваме следващата манипулативна проруска теза в нашето публично пространство да бъде нова фалшива новина – лъжливото обвързване на придобиването на новите изтребители с идеята за ядрено оръжие в България. Най-вероятно скоро ще циркулира нова фалшива новина, според която новите български бойни самолети ще носят и ядрени бомби, складирани у нас. По този начин измисленият дебат „за“ и „против“ ядрено оръжие у нас ще повлече със себе си и въпроса за придобиването на новия самолет. Опитът учи, че задължително лансирането на такива дезинформации и особено на фалшиви новини върви ръка за ръка с призив за действие. Очаквано такова действие би бил  . Някои политици вече започнаха да използват въпроса за референдума, като ядрената тема се смесва с необходимостта от изграждане на по-силна отбрана. Очаква се и други местни политически фактори да се включат, с цел извличане на предизборни дивиденти, особено предвид предстоящите през май т.г. избори за Европейски парламент. Приятелите на Кремъл у нас ще настояват за референдум, който би бил едновременно както против ядрените оръжия (измислена тема), така и против изграждането на бази или съюзни формирования у нас (реална необходимост). Двете теми ще вървят задължително ръка за ръка, като чрез първата целта е да се компрометира задължително и втората, която няма нищо общо с нея. В навечерието на изборите за Европейски парламент политическите проксита на Кремъл у нас се очаква да действат точно по този начин. Това е една от пистите за материализиране на руската намеса в избирателния процес в България. Така тези политически сили ще постигнат две цели едновременно – трупане на електорален актив и  Използването на идеята за ядреното оръжие у нас в този случай се базира на  стара изпитана техника на манипулация, наречена   (straw man). Това значи, че на някого се приписва фалшиво или изкривено твърдение или намерение, след което опонентът го опровергава. Така се опровергава нещо, което на практика не съществува. По този начин опровергаващият изкривеното или измислено твърдение дезинформира обществото и трупа актив – в конкретния български случай и електорален актив. Положението в момента е, че в публичното пространство обективната необходимост от изграждането на силна армия, повече съюзна интеграция и засилване на присъствието на НАТО в Черно море умишлено и съвсем манипулативно бива обвързвана и смесвана с някакво измислено, реално несъществуващо намерение у нас да бъдат разположени ядрени оръжия. Така дезинформационната хибридна кампания, чиито ранни признаци вече долавяме, цели да внуши следното: Щом България гради силна армия като се превъоръжава и работи за укрепване на ролята на НАТО в Черно море, значи страната иска едновременно с това и да има ядрени оръжия на нейна територия. Ето това е напълно манипулирано внушение. Така се създава „сламен човек“, по който да се насочат стрелите на манипулирано общественото недоволство и покрай нереалната измислена идея (ядрени оръжия в България) да изгори и това, което е смислено и необходимо точно сега – повече НАТО у нас и в Черно море, разбира се единствено и само с конвенционални отбранителни, а не с ядрени, способности.", "date": "2019.03.14", "title": "Ранно предупреждение за нова вълна на кремълската информационна агресия срещу България"}
{"url": "https://www.faktor.bg/bg/articles/andrey-delchev-ochakvaniyata-sa-rez-lyatoto-da-ima-skok-na-gorivata-ot-samo-s-1-2-stotinki", "text": "„Складовите наличности на горива са напълно достатъчни. Според нас трябва да се направи това, което каза и вчера министърът на икономиката Емил Караниколов – да се изследва пазарът, защото има далеч по-ефективни мерки да се създават държавни складове. Това каза в сутрешния блок на бТВ Андрей Делчев, изпълнителният директор на Газовата и петролна асоциация. На въпрос, ако има повече складове, ще намалеят ли цените на горивата, Делчев отговори, че това няма как да стане. „Влияе цената на суровия петрол и заради нея цените вървят нагоре и надолу“, напомни той. Една инвестиция в такъв склад е огромна - от порядъка на десетки милиони за един склад. В него може да се съхранява между 5 0000 тона и над 100 000 тона, обясни Атанас Делчев. По-евтината мярка, по думите му, е да се отвори възможността фирмите да съхраняват резервите си в друга държава. Законът позволява това да става в други страни от ЕС, поясни изпълнителният директор на газовата и петролна асоциация. Относно дали се очаква повишаване на цената на горивата у нас, Андрей Делчев отговори, че принципно няма такова очакване, а през лятото може да има скок от само 1- 2 стотинки.", "date": "2019.03.14", "title": "Андрей Делчев: Очакванията са през лятото да има скок на горивата само с 1- 2 стотинки"}
{"url": "https://www.faktor.bg/bg/articles/toma-bikov-predstavya-dnes-novata-si-kniga-politicheski-krizi-i-sluzhebni-pravitelstva", "text": "Народният представител от ГЕРБ Тома Биков ще представи тази вечер, 14 март 2019 г. (четвъртък), от 18.00 часа новата си книга \"Политически кризи и служебни правителства\". Представянето ще се състои в столичния хотел „Анел“, който се намира на бул. „Тодор Александров“ 14. Това съобщиха от пресцентъра на ПП ГЕРБ. Книгата представлява изследване на работата на служебните правителства, като е направен и анализ на политическите кризи, които са довели до тяхното сформиране. Този анализ обхваща голяма част от преходния период и навлиза в постпреходния през кризите от 2013, 2014 и 2016 година.", "date": "2019.03.14", "title": "Тома Биков представя днес новата си книга \"Политически кризи и служебни правителства\""}
{"url": "https://www.faktor.bg/bg/articles/vtori-balgarski-shtangist-grabna-zlato-na-svetovnoto-v-las-vegas", "text": "България спечели втора титла в двубоя на продължаващото в Лас Вегас Световно първенство по вдигане на тежести за 17-годишни щангисти. В категория до 102 кг Стефчо Христов грабна златото с общ резултат 315 кг. В изхвърлянето Христов не успя на старта със 140 кг, но във втория опит се поправи и с третия си осигури победа в движението със 145 кг. В изтласкването българинът записа три шампионски излизания на подиума: 160 кг, 165 кг и 170 кг, което означаваше злато и български химн за втори път в залата на Световното първенство в Лас Вегас. Стефчо Христов е представител на варненската школа с треньор Живко Николов, състезател на НСК Титан. Той е по-малкият брат на младежкия олимпийски вицешампион от Буенос Айрес 2018 Христо Христов. Това е второ злато за България на първенството в САЩ, след като преди два дни Карлос Насар грабна титлата в категория 73 кг с двубой 291 кг. Третият ни представител Георги Йочев се класира на пето място в категория 89 кг.", "date": "2019.03.14", "title": "Втори български щангист грабна злато на Световното по вдигане на тежести в Лас Вегас"}
{"url": "https://www.faktor.bg/bg/articles/lili-ivanova-razprodade-polovinata-kontserti-ot-natsionalnoto-si-turne", "text": "Лили Иванова разпродаде половината концерти от националното си турне. То ще започне на 29 март пред 2500 почитатели, които за по-малко от месец изкупиха всички места в Двореца на културата и спорта „Васил Левски“. В старопрестолния град е изчерпана и голяма част от допълнително пуснатите няколкостотин билета с ограничена видимост. От екипа на Лили издават, че свободни места няма да има и в Габрово на 30 март, в спортната зала „Орловец” с 1800 места, както и в Гоце Делчев на 8 април (спортен комплекс „Неврокоп”, 1500 места) и Бургас – 16 април (спортна зала „Младост”, 1800 места). Почти разпродадени са и следващите спирки от турнето – Ямбол (17 април), Шумен (8 май), Хасково (1 юни), Панчарево (21 юни), Варна (30 юни) и Пловдив (17 септември). Финалните концерти са в София на 8 и 9 декември. В Международния ден на театъра – 27 март, Лили Иванова ще бъде специален гост на наградите „Икар“ в Народния театър „Иван Вазов“. На церемонията тя няма да изпълни един от хитовете си „Икар“, а нещо съвсем ново – „Главна роля“ (музика – Артур Надосян, текст – Иван Тенев, аранжимент – Ангел Дюлгеров). Песента е част от най-прясното в репертоара на най-голямата ни поп певица, което тя представи в аванс на трите си концерта в зала 1 на НДК през октомври 2018 г. Идеята и поканата за 27 март е на Христо Мутафчиев, председател на Съюза на артистите в България (САБ), чийто дългогодишен член е Лили Иванова. Събитието се реализира с подкрепата на Столичната община, a всички приходи от билети ще постъпят в Здравния фонд на Съза на артистите, в помощ на нуждаещите си артисти и хора на изкуството. „Това е огромен и несравним жест, който звезда от такъв мащаб прави за нас. Лили се отказа от хонорара си, заставайки зад нашата кауза в подкрепа на Здравния фонд на САБ. Каквото и да кажа за нея, ще бъде малко. Единственото, което мога да споделя е, че съм щастлив, че мога да я нарека приятел. Тя е дългогодишен член на САБ и много обича театъра. Ние също я обичаме“, сподели Христо Мутафчиев. Екипът на Сюза на артистите учреди и специално за Лили Иванова извънредна награда „Икар“ – за принос към музиката и културата, която тя ще получи на спектакъла в Народния театър. „За мен е чест и голяма отговорност да приема поканата за участие в церемонията „Икар“ и с това да подкрепя инициативата за набиране на средства за подпомагане на нуждаещите се хора на изкуството. Благодаря на г-жа Фандъкова и екипа й от дирекция „Култура” към Столична община за отношението, както към това събитие, така и към мен лично като артист, за сериозната подкрепа във връзка с двата поредни концерта, които предстоят на 8 и 9 декември“, сподели Лили Иванова.", "date": "2019.03.14", "title": "Лили Иванова разпродаде половината концерти от националното си турне"}
{"url": "https://www.faktor.bg/bg/articles/eksperti-preduprezhdavat-za-nedostig-na-gorivo-sled-1-april", "text": "Възможен е недостиг на гориво след 1 април, когато част от бензиностанциите няма да отворят. Това заяви по БНТ Светослав Бенчев от Българската петролна и газова асоциация. \"Има сериозен риск обектите ни да не отворят на 1 април. Или поне част от тях. И това е защото сроковете, които са ни дадени за изпълнение са изключително кратки\", предупреди експертът. От асоциацията не приемат и новите изисквания за касовите бележки, които според тях създават предпоставки за координирани практики между търговците и противоречат на правилата за конкуренцията. Бенчев посочи, че ако се търси показване на печалбата на производителите, тя може да се види в годишните отчети на търговците, които са публични. Според него тя е между 1 и 1,5 на сто. \"Основният начин за борба със сивия сектор е контролът. Има достатъчно агенции в страната, има и нов закон за горивата, който би допринесъл за изсветляване на сивия сектор. Контрол, само контрол\". Експертът заяви, че има фактори и за повишаване на цените на горивата, но засега не може да се прогнозира дали те ще доведат до реално поскъпване. \"Когато има нормативни промени, които ни карат да инвестираме, със сигурност това ще се отрази на цената на горивата. Освен това и курсът на суровия петрол тръгна нагоре. Така че, има известни фактори в тази посока. Дали те ще се реализират, ще видим в следващите няколко дни\", коментира още Бенчев ситуацията с новите регулаторни промени в сектора.", "date": "2019.03.14", "title": "Експерти предупреждават за недостиг на гориво след 1 април"}
{"url": "https://www.faktor.bg/bg/articles/tomislav-donchev-1-10", "text": "Трябва да си направим сметка, търсейки един по-амбициозен дневен ред за всички възможности и ограничения, които има българската икономика. Това каза вицепремиерът Томислав Дончев по време на кръгла маса, която се обсъжда темата- „ЗА конкурентоспособна и просперираща българска икономика“, предаде „Фокус“. „Преди няколко дни се опитах да направя една историческа справка как изглежда брутният вътрешен продукт днес и към времето на зрелия социализъм и то към най-силната му година - 1977, разбира се по преизчислени цени и отнесено към темата на инфлацията“, каза вицепремиерът. Той отбеляза, че днешният е с около два пъти и половина по-висок. „Това не е повод нито за радост, нито за гордост. Това е част от адекватната диагностика. Наред с това ние трябва да си направим сметка, търсейки един по-амбициозен дневен ред за всички възможности и ограничения, които има. И на база на това да разчертаем адекватни мерки какво правим оттук нататък“, посочи Дончев.  По думите му би било чудесно, ако мерките биха могли да бъдат и на консенсус. „Имаме ограничена възможност да продаваме, както например един Китай или друга голяма държава в достъпа до вътрешния си пазар. За нас свободното движение на хора, като част от пределите на общия пазар, може да разсъждаваме със знак плюс и със знак минус. Със знак плюс, защото експортните възможности на българската икономика са били от основните двигатели, със знак минус защото свободното движение на хора е една от причините за тежката демографска ситуация, в която се намираме“, отбеляза още той.", "date": "2019.03.14", "title": "Дончев критичен: Сравнявайки БВП сега и по времето на зрелия социализъм, нямам повод да съм горд"}
{"url": "https://www.faktor.bg/bg/articles/dnsk-s-pravo-da-premahva-nezakonni-obekti-po-kurortite", "text": "Дирекцията за национален строителен контрол (ДНСК) ще може да разпорежда премахването на преместваеми обекти по курортите. Това решиха депутатите с окончателно приети промени в Закона за устройство на територията (ЗУТ). Промените в ЗУТ-а бяха подготвени от Валери Симеонов докато беше вицепремиер и предложени от народните представители от НФСБ. С приетите промени се уреждат детайлно процедурите за поставяне и за премахване на преместваемите обекти. Предоставят се правомощия на дирекция „Национален строителен контрол“ да извършва проверки, включително да премахва незаконно поставени преместваеми обекти в националните курорти. Досега тези правомощия бяха на кметовете. Приетият закон е изключително важен, тъй като с него се създава ред в поставянето на преместваеми обекти и се подобрява процедурата по контрол и премахване на незаконните обекти, посочи Валери Симеонов.", "date": "2019.03.14", "title": "ДНСК вече ще премахва незаконните обекти по курортите"}
{"url": "https://www.faktor.bg/bg/articles/darzhavata-shte-spasyava-zadlazhnyalata-tets-maritsa-iztok-s-600-mln-lv", "text": "Българският енергиен холдинг (БЕХ) планира да увеличи капитала на дъщерната си ТЕЦ \"Марица изток\" 2 с около 600 млн. лева, съобщи изпълнителният му директор Петьо Иванов пред журналисти, цитиран от БТА. По думите му целта е чрез повишаването на капитала да се \"даде допълнителен живот на централата\", която е натрупала задължения към БЕХ за 1 млрд. лв. и ако не бъде подкрепена, още догодина може да изпадне в несъстоятелност. За да стане то факт, е необходимо разрешение от Европейската комисия, която ще прецени дали това е държавна помощ, или не. Задълженията най-вероятно ще се преоформят, за да започне да тече нов давностен срок. В рамките на процедурата за увеличението на капитала топлоцентралата трябва да може на пазарен принцип да покрива тази допълнителна инвестиция, каза Иванов. Шефът на енергийния холдинг съобщи, че финансовият резултат на държавната въглищна ТЕЦ е положителен - отчетени са 10 млн. лв. печалба, но това е благодарение на по-високите цени на енергийната борса през този период. По предварителни отчети през 2018 г. топлоцентралата е на загуба с около 330 млн. лева. В края на годината държавата подкрепи централата с 324 млн. лв. като купи квоти въглеродни емисии, за да може тя да продължи да работи. Държавата, подкрепяна от синдикатите, разглежда централата като стратегическа мощност, осигуряваща енергийната сигурност на страната.", "date": "2019.03.14", "title": "Държавата спасява ТЕЦ \"Марица изток\" 2 от несъстоятелност с над половин милиард лева"}
{"url": "https://www.faktor.bg/bg/articles/patnitsi-v-shok-pitat-mogat-li-da-smenyat-samoleta-sled-katastrofata-v-etiopiya", "text": "Дълго време повечето пътници не се интересуваха с какви самолети летят - докато втори \"Боинг 737 Макс\" не катастрофира за пет месеца. До момента по-важни винаги са били времето на излитане, мястото в самолета и сумата. На някои билети е изписан и моделът на самолета, показват го и сайтове като SeatGuru при търсене според авиокомпанията, датата и полета. За \"Вашингтон пост\" директорът на специализирано списание за авиоиндустрията обясни, че \"99% от хората не обръщат внимание на тези неща\". Ден след катастрофата обаче \"Гардиън\" писа, че в авиокомпаниите, използващи \"Макс 8\", са постъпили множество въпроси на пътници с кой самолет ще бъде полетът им и дали имат право да го отменят на това основание. Тези модели вероятно са извършили 250 хил. полета според авиационния експерт Сет Каплан, но два от тях преобърнаха представата какво трябва да се знае за полетите. Според Джон Кокс, основател и изпълнителен директор на консултантската компания Safety Operating Systems, \"не е 100% сигурно, но ако сте на летището и има други полети, които не са с \"Макс\", е вероятно да бъде изпълнено искането на клиент да смени полета си, макар това да не е ясно посочено в публикуваните правила\". Няма международно правило за това, компаниите обикновено не описват такава ситуация в ръководствата си за употреба. Някои експерти съветват проверка в сайтове като посочения горе или с приложенията, които предлагат големите авиокомпании. Възможна е обаче и промяна на самолета в последния момент заради проблем, свързан с техническите характеристики на самолета или заради метеорологичните условия. В такъв случай пътниците могат да проверяват по телефона, преди пристигане на летището или на място преди полета. Адвокатът по авиационно право Мери Скиаво, работила и за транспортното министерство на САЩ, обясни вчера за Си Ен Ен, че авиокомпаниите \"имат правото да заменят\" оборудването, което ползват, и не са длъжни да се съобразяват, заменят \"737 500\" със \"737 Макс 800\" или друг модел. За пътниците, които не искат да летят с даден самолет (какъвто до вчера можеше да е случаят с моделите \"Боинг 737 Макс\"), имаше възможност да поискат смяна срещу определена такса или като платят разликата в цената, ако има такава (а понякога - и двете). \"Саутуест еърлайнс\", най-голямата нискобюджетна компания, обяви, че в случая няма да има предвид разлики в цената, а по принцип не налага такси за промяна. При \"Америкън еърлайнс\" пътниците трябва да платят и двете и това се отнасяше и за случаите с \"Боинг 737 Макс\", като не се споменаваха възможности за възстановяване на сумата при отказ от полет. До момента на приземяването им само 54 компании в света използваха самолети \"Боинг 737 Макс\". Сред европейските е \"Норуиджън еърлайнс\", която ги приземи ден след инцидента. От големите оператори \"Райънер\" очаква доставка на близо 200 поръчани самолета - част от тях тази пролет, а другите догодина. Американският превозвач \"Саутуест еърлайнс\", най-големият нискобюджетен в света, също е сред тях, както и \"Америкън еърлайнс\". \"Саутуест\", която имаше най-много самолети \"Боинг 737 Макс 8\" (34), каза, че спирането им няма да е проблем, тъй като те обслужват едва 5% от полетите. Освен \"Норуиджън еър\" няколко компании в Европа имат подобни самолети - сред тях полската \"ЛОТ Еърлайнс\", \"Еър Итали\", чешката \"Смартуингс\", базираната в Германия TUI Group. \"Търкиш еърлайнс\" има 11. (Дневник)", "date": "2019.03.14", "title": "Двете катастрофи с \"Боинг 737 Макс\" повдигнаха въпроса може ли да сменяме самолета преди полет"}
{"url": "https://www.faktor.bg/bg/articles/dsb-otkaza-na-zhozef-dol-obshta-dyasna-koalitsiya-s-gerb-za-evrovota", "text": "Демократи за силна България изпрати писмо до председателя на ЕНП Жозеф Дол, в което съобщава, че не приема идеята му за дясно обединение и за явяване в обща коалиция с ГЕРБ на предстоящите евроизбори.  \"Ние също изразяваме своята загриженост за бъдещето на Европейския съюз, разрастващия се популизъм, национализъм и евроскептицзиъм и образа на ЕНП като основен представител на демократичните про-европейски ценности. Във връзка с призива на г-н Дол за общ фронт с ГЕРБ на предстоящите европейски избори, Ви информираме, че такъв е абсолютно невъзможен\", се казва в писмото на десните.  От ДСБ са категорични, че с действията си ГЕРБ доказват, че са част от процеси, които застрашават проевропейската линия на Европа, защото \"действат в синхрон с популистките и антиевропейски сили на национално и европейско ниво\". В писмото си до Дол сините потвърждават, че ще гласуват за отстраняването на Виктор Орбан и партията му ФИДЕС от ЕНП. \"Обръщаме се към българската демократична общност, която е особено чувствителна към всяко погазване на принципите на свободата и демокрацията, към проявите на корупция и потискане на свободния пазар, към опитите за разрушаване на европейското единство. Надяваме се заедно да изградим общ проевропейски фронт за възраждането на образа на ЕНП като не само на най-голяма, но и на най-принципна партия в Европейския парламент и за достойното място на българските представители в нея\". Днес председателят на Европейската народна партия Жозеф Дол призова в писмо председателите на десните партии у нас да се явят заедно на евроизборите през май. Писмото бе адресирано до председателя на ГЕРБ Бойко Борисов и лидерите на ДСБ Атанас Атанасов, на Движение \"България за гражданите\" Димитър Делчев и председателя на СДС Румен Христов.", "date": "2019.03.14", "title": "ДСБ отказа на Жозеф Дол коалиция с партиите от ЕНП за евровота"}
{"url": "https://www.faktor.bg/bg/articles/novini/svyat/marian-kochner-e-obvinen-za-ubiystvoto-na-razsledvashtiya-zhurnalist-yan-kutsiyak", "text": "Словашките прокурори заявиха в четвъртък, че са обвинили предприемача Мариан Кочнер за поръчителството на убийството на разследващия журналист Ян Куцияк, чието убийство предизвика масови протести, които свалиха вицепремиера на страната, предаде Франс прес. \"На 08 март прокурорите обвиниха Мариан К. в поръчителство на убийството на разследващия журналист Ян Куцияк”, съобщи пред репортери неназован специализиран прокурор. Четирима други вече са обвинени в убийството на журналиста, което се случи през февруари миналата година. В края на миналата година след запитване на всекидневника \"Sme\", словашкият Специализиран наказателен съд публикува анонимен документ, в който се описва организацията и извършването на престъплението - в детайли. Възстановката се базира в голяма степен на показанията на арестуваните преди две седмици четирима заподозрени. Золтан А. е единственият, който е готов да съдейства на разследването. Другите трима - Томаш Ш., Мирослав М. и Алена Щ. отказват да дават показания. Според протокола, убийството е било поръчано в края на 2017 година от Алена Щ. Тогава бизнес дамата от южния словашки град Комарно се среща със своя познат Золтан А. и му предава мобилен телефон с безброй снимки на Ян Куцияк, както и обширни информации за неговото местоживеене и работа. Золтан А. от своя страна натоварва бившия полицай и частен охранител Томаш Ш. от Коларово с убийството. Алена Щ. предлага за убийството 50 000 евро в брой и се задължава да погаси дълговете на Золтан А. в размер на 20 000 евро. Томаш Ш., който по това време е управител на магазин за хранителни добавки, е работил дълго време като бодигард и охрана на различни обекти. Той умее да борави с огнестрелни оръжия. Избира за съучастник и шофьор своя братовчед Мирослав М.. Най-малко седем пъти двамата проучват селото Велка Маца, в което живее Ян Куцияк. В деня на убийството, 21 февруари, Томас Ш. нахлува в жилището на Куцияк и неговата годеница през една незаключена врата и остава да чака журналиста. Първоначално не е било планирано убийството и на годеницата на Куцияк. Томаш Ш. обаче я застрелва, защото тя би могла да свидетелства пред съда. Бившият бодигард убива Куцияк с два изстрела в гърдите, а годеницата му - с изстрел в главата. Мартина Куснирова умира на място, а Ян Куцияк умира от загуба на кръв. Оръжието, с което е извършено убийството, все още не е открито. При обиска на къщата на Томаш Ш. обаче полицията намира патрони, които са идентични с 9-милиметровите патрони от убийството. След убийството Томаш Ш. и Мирослав М. отпътуват към Комарно и получават обещаните 50 000 евро в брой. Едва на следващия ден Золтан А. информира Алена Щ., че е убита и годеницата на Куцияк. Според публикувания анонимен документ, Алена Щ. реагира гневно на тази новина. След като Томаш Ш. и Мирослав М. осъзнават какъв международен отзвук е предизвикало убийството, принуждават Алена Щ. да им даде още пари. В протокола не се споменава конкретна сума. Според следователите, Алена Щ. няма никакъв мотив за убийството на Ян Куцияк. Куцияк изобщо не я познава и името ѝ не се среща в документите на разследващия журналист. Следователите изхождат от предположението, че тя е била само посредник. В момента на убийството Алена Щ. е била безработна, но е водила охолен живот. При ареста ѝ полицаите откриват 23 000 евро в брой. В анонимния документ не се споменава кой би могъл да бъде поръчител на убийството и кой би могъл да има мотив за това. От известните досега информации става ясно, че Ян Куцияк е бил заплашван от съмнителния бизнесмен Мариан Кочнер - в телефонен разговор през есента на 2017 година. Кочнер е замесен в много криминални престъпления, но досега е недосегаем заради добрите му връзки с висши политици и съдии. Твърди се, че той е кръстник на дъщерята на Алена Щ.. Тази седмица бяха публикувани снимки, които документират предполагаема негова среща с Алена Щ. в края на 2017. Самият Кочнер, който е в предварителния арест за измами, отрича всички обвинения и твърди, че изобщо не познава Алена Щ.", "date": "2019.03.14", "title": "Мариан Кочнер е обвинен за убийството на разследващия журналист Ян Куцияк"}
{"url": "https://www.faktor.bg/bg/articles/zashto-se-srinaha-facebook-instagram-i-whatsapp", "text": "Mилиони потребители останаха в края на вчерашния ден без достъп до Facebook и останалите социални мрежи, собственост на Марк Зукърбърг - Instagram и WhatsApp. Компанията отказа да коментира официално причините за срива. Facebook заяви единствено, че не става дума за хакерска DDoS атака. При подобни кибератаки извършителите имат за цел да спрат достъпа на потребители до сайта, като го блокират с огромно количество заявки за влизане, извършвани от бот мрежи. DDoS атаките са лесни за извършване от аматьори, но всички големи сайтове са подготвени за подобни проблеми. Фактът, че сървърите на Facebook са подготвени да бъдат ежедневно ползвани от милиарди устройства и имат необходимите защити напълно изключва възможността за DDoS атака. Освен това сривът засегна също Instagram и WhatsApp. През ноември социалната мрежа беше недостъпна в продължение на почти час за своите потребители. Същия месец Facebook и Instagram се сринаха за няколко часа. Компанията на Марк Зукърбърг оповести, че причината за втория случай е била реконфигурация на сървърните устройства, но отказа да назове причината за първия. Настоящият срив бе най-продължителният в историята на Facebook, като последният подобен срив е от 2008 година, когато потребителите на социалната мрежа бяха малко над 100 милиона, докато днес те доближават 2,5 милиарда. Instagram се ползва от 1 милиард души, а WhatsApp има 1,5 милиарда абонати. Големият брой потребители на Facebook, Instagram и WhatsApp определено оказва влияние върху времето, за което може да бъде отстранен един проблем. Фактът, че всички от приложенията на Facebook са били засегнати, говори за централизиран проблем. Доказва го и фактът, че приложения като Tinder и Spotify, които не са собственост на Facebook, но предоставят възможността на потребителите си да се логнат с профила си от социалната мрежа, също са изпитали проблеми. Мълчанието на Facebook по случая позволи на преден план да излязат няколко непотвърдени, но засега единствени хипотези за случилото се. Първата е технически проблем, възникнал на място, което би засегнало всички услуги и приложения на компанията. От неговия характер би зависело и времето за отстраняването му. Не е ясно доколко е централизирана инфраструктурата на Facebook, но е напълно вероятно един проблем да засегне всички услуги. Втората версия е свързана с хакерска атака или саботаж, извършен отвътре. Може само да се спекулира кой, защо и дали може да извърши подобно нещо. Със сигурност Facebook има много силни защити, а преминаването им би било по силата на малцина. Възможно е обаче служител, имащ достатъчно ниво на достъп, да е помогнал на евентуалната хакерска атака, като е заразил или саботирал системата отвътре. Третата възможност е от Facebook да са извършвали някакъв глобален ъпдейт, да са тествали въвеждането на нови функции, засягащи всички услуги на компанията или дори да са провеждали секретен експеримент. Социалната мрежа се намира в доста сложно състояние, тъй като е силно критикувана заради това, че търгува с данните на милиони и дори влияе на изборните резултати и политическото управление на някои страни. В резултат на това Марк Зукърбърг увеличи цензурата и натиска над определени страници, но недоволството остана. Възможно е готвеният ъпдейт да е засягал именно сигурността и употребата на лични данни, събирани от Facebook, Instagram и WhatsApp, а въвеждане му да е изисквало временно изключване на някои сървари. Не бива да се изключва и възможността ъпдейтът да е довел до проблем, заради недоглеждане от страна на програмистите - Facebook е известен с обърканите си и тромави кодове, както и с изключително сложния си алгоритъм. Спекулацията, че може да става дума за експеримент, също не е за изключване. Facebook вече е признавал, че е опитвал да манипулира емоциите на своите потребители за целите на експеримент. Социалната мрежа е пробвала и различни сценарии, свързани с евентуален разрив на отношенията ѝ с Apple и Google. Въпреки това, този вариант не е особено вероятен. Най-малки са шансовете да става дума за профилактика или ъпдейт на сървърите, защото Facebook би признал за това, както го направи в края на миналата година. Макар Facebook да продължава да мълчи за причините на най-големия срив в историята си, то според експертите най-възможните сценарии са технически проблем, засегнал централната инфраструктура на компанията, ъпдейт, който е засегнал по непредвиден начин мрежата или сложна хакерска атака, която би била по силите на малцина и за чието осъществяване би могъл да помогне човек отвътре. И трите вероятности биха повлияли зле на акциите на компанията, ако тя признае за тях, твърдят икономистите.", "date": "2019.03.14", "title": "Защо се сринаха Facebook, Instagram и WhatsApp?"}
{"url": "https://www.faktor.bg/bg/articles/petya-avramova", "text": "\"Можем да видим европейската солидарност навсякъде около нас, благодарение на добрата работа на общинските администрации\". Това каза министърът на регионалното развитие и благоустройството Петя Аврамова по време на гражданския диалог „Европа в нашия дом”. Тя посочи, че това е един мощен инструмент за регионално развитие и по този начин можем да реализираме мащабни инфраструктурни проекти. „АМ „Струма” е голям инфраструктурен проект, който се реализира със средства от ОП „Транспорт и транспортна инфраструктура”. Остават само още 40 км от магистралата, като в момента се работи по 12 км от тях”, отбеляза министър Аврамова. Тя добави, че от АМ „Струма” остава най-трудният участък – през Кресненското дефиле. По думите й с европейско финансиране се изгражда и участъка „Калотина-Драгоман”, който е част от АМ „Европа”. Министър Петя Аврамова подчерта, че независимо, че АМ „Хемус” се изгражда със средства от държавния бюджет, тя също е важна и е приоритет на правителството.  \"Нашите политически опоненти казват, че асфалт не се яде, но навсякъде, където отида, хората ме питат точно за асфалт\", каза министърът на регионалното развитие Петя Аврамова по време на дискусията \"Европа в нашия дом\", каза още Аврамова.", "date": "2019.03.14", "title": "Петя Аврамова: Опонентите ни казват, че асфалт не се яде, но хората постоянно ме питат какво се случва с пътищата"}
{"url": "https://www.faktor.bg/bg/articles/novini/balgariya/v-vasilev-s-tezi-nad-30-desni-partiyki-fantomi-ili-sastoyashti-se-samo-ot-liderite-si-obarkvate-i-razedinyavate-desnite-izbirateli", "text": "\"Ало, десните лидери – Радан, Петкан, Драган .....и т.н., Василев съм. Същият този Валентин Василев, който преди много години заедно със своите съмишленици и приятели обикаляше страната, за да създава СДС, пълнеше площадите, за да сваля комунистите от власт, участваше в управлението на страната, за да я откъсне от комунистическия блок и да я присъедини към демократичния свят, към Европейския съюз и НАТО. Извинявайте, че не помня имената на всички вас, но вие сте толкова много и толкова непознати на обществото, че това е доста трудна задача. Дълго време мълчах и гледах как синият ни кораб потъва, но реших, че вече е време да ви се обадя\", написа в профила си във Фейсбук Валентин Василев от Съюза на демократичните сили, министър на околната среда и министър на търговията и туризма. \"От години насам вие твърдите, че сте автентичната десница на България /или нейни наследници/, че сте опозиция на управлението на ГЕРБ, че ще обединявате демократично мислещите българи и други подобни... Не сте опозиция, защото участвахте в управлението на ГЕРБ, а и до ден днешен стотици ваши членове участват в това управление на различни нива. Не сте и наши наследници, защото ако бяхте, щяхте да наследите и хората, които ни подкрепяха – над 2 милиона преди 20 години. Както личи от последните изборни резултати и социологически проучвания, вие не сте и обединители на демократичната общност в България. Защото обединението не означава няколко от вас да седнат в кръчмата и да сътворят някаква коалиция, която да излъже избирателите и да прескочи 4%-ната бариера. След като се провалите, сядате в друга кръчма в друг лидерски състав и измисляте нова коалиция за следващите избори. То не бяха Сини коалиции, Реформаторски блокове, Да Българии...\", припомня той. \"Всъщност с тези над 30 десни партийки, повечето от които фантоми или състоящи се само от своите лидери, вие не обединявате, а обърквате и разединявате десните избиратели. Те не ви вярват и все по-малко от тях гласуват за вас. Поради това „автентичната“ десница няма да има и свой представител в следващия Европейския парламент. Защото хората вече не знаят кой от вас е автентичен и кой не е... За това състояние на десницата не обвинявам само вас. Обвинявам преди всичко себе си, защото разпадът на СДС започна по наше време, а вие само го довършихте. Но това са миналото и настоящето. По-важно е какво може да се направи в бъдеще. В положението, в което сме се докарали, има само един изход – обединение от долу. Това обаче означава, че вие, или поне някои от вас, трябва да жертват своите партийки. Трябва да призовете и да помогнете на хората от градове и села да създават клубове на обдинената десница, или както искате наречете новата обединена политическа сила. Те трябва да изберат сами своите лидери по места. И когато местните структури станат достатъчно много, техните избрани лидери трябва да напълнят зала 1 на НДК и да изберат националните си лидери. Някои от вас ще бъдат избрани, а други може би не. Но тези, които бъдат избрани, от малки самоназначили се лидери без политическо бъдеще ще се превърнат в големи легитимни лидери, зад които стоят реални хора. Юридически това означава създаване на нова политическа сила, но на практика това е обединяване на хора, които в миналото са били заедно, били са много и силни, печелили са избори и са управлявали България. Новата политическа сила ще даде и възможност за приобщаване на хилядите млади хора, които споделят нашите ценности, но досега са лишени от политическа изява и политическо представителство. Всъщност това не е нищо ново – това е нормалният път за създаването на модерна демократична политическа сила. По този път, но много отдавна, са минали едни от най-големите европейски партии, които познаваме днес.  Проблемът е, че вдясно такъв лидер не се задава, а освен това демократичната общност има непоносимост към еднолични управления. Освен това тези партии изчезват веднага, щом лидерът им излезе от политиката \", коментира Василев и завършва: \"Драги ми десни лидери, убеден съм, че много от вас осъзнават и споделят това, което ви пиша. Въпросът е дали имате силата и смелостта да се захванете с това дело. Пътят е труден и дълъг, но ако не тръгнем по него, агонията в дясно ще продължи, а изборните загуби ще стават още по-тежки... Докато не се появят други, съвсем нови обединители\".", "date": "2019.03.14", "title": "В. Василев: С тези над 30 десни партийки-фантоми или състоящи се само от лидерите си, обърквате и разединявате десните избиратели"}
{"url": "https://www.faktor.bg/bg/articles/deloto-hashogi-se-gleda-v-sada-sauditska-arabiya-ne-iska-chuzhda-namesa", "text": "Ръководителят на Комисията по човешките права на Саудитска Арабия каза, че съдебните власти на кралството са имали три съдебни заседания във връзка с убийството на журналиста от \"Вашингтон пост\" Джамал Хашоги. Бандар бин Мохамед ал Айбан нарече станалото \"нелеп инцидент\" и \"противно престъпление\", предаде БТА, цитирайки АП. Когато журналист го призова да отговори на призивите към кралството да получи международна подкрепа в разследването на убийството, саудитецът отвърна, че делото е в съдилищата. Ал Айбан говори на заседание на 47-членния Съвет на ООН по правата на човека, на което бе направен преглед на ситуацията с човешките права в Саудитска Арабия. Такава процедура се прави периодично за всяка държава членка. Той каза, че страната му \"напълно отхвърля\" призивите за \"интернационализиране\" на части от правния процес, тъй като това би хвърлило съмнение върху честността на саудитската съдебна система.", "date": "2019.03.14", "title": "Делото \"Хашоги\" се гледа в съда, Саудитска Арабия не иска чужда намеса"}
{"url": "https://www.faktor.bg/bg/articles/novini/svyat/treto-glasuvane-za-brekzit-v-britanskiya-parlament-predstoi-tazi-vecher", "text": "Ще напусне ли Великобритания Европейския съюз на 29 март? Това ще стане ясно тази вечер, след третото от поредицата решаващи за Брекзит гласувания в британския парламент. След час Камарата на общините решава дали да поиска отлагане на напускането. Не на сделката за напускане и не на напускането без сделка - това казаха представителите в Камарата на общините през последните два дни. Снощният вот се превърна в истински трилър за премиера Мей, след като 13 от собствените й министри не се подчиниха на директивата как да се гласува. Така депутатите в крайна сметка отхвърлиха излизане без сделка при всякакви обстоятелства, а не - както предложи премиерът Мей - само на 29 март. тази вечер погледите отново са към Уестминстър. Британският парламент отхвърли възможността Великобритания да напусне Европейския съюз без сделка. Правителството обяви, че може да поиска кратко отлагане до 30 юни, ако депутатите одобрят Споразумението за напускане до 20 март - тоест ден преди насрочената среща на върха на европейските лидери. Те на свой ред трябва да дадат зелена светлина за отлагането на Брекзит. Голямата неизвестна в този сценарий е дали ако премиерът предложи на депутатите за трети път сделката за напускане, те ще я одобрят. Европейският съюз трябва да се запознае с плана на Великобритания за излизане, преди да се съгласи за отлагане на Брекзит. Това заяви главният прегова... Ако това стане и ако британският парламент одобри необходимото законодателство, страната реално ще напусне в края на юни. Другият вариант е по-продължително отлагане и в този случай британците ще трябва да участват в евроизборите в момент, в който се разделят със съюза. Председателят на Европейския съвет Доналд Туск обяви, че ще призове лидерите да обмислят по - дълга отсрочка, ако Лондон изгради консенсус за процеса на напускане.", "date": "2019.03.14", "title": "Трето гласуване за Брекзит в британския парламент предстои тази вечер"}
{"url": "https://www.faktor.bg/bg/articles/novini/svyat/samo-7-strani-ot-nato-otgovaryat-na-iziskvaniyata-za-razhodi-za-otbrana", "text": "Само седем от 29-те страни от НАТО постигат целите на алианса за разходи за 2018 г. Това обаче едва ли ще удовлетвори президента на САЩ Доналд Тръмп, който отдавна се оплаква, че страната му издържа до голяма степен пакта. Освен САЩ шест други държави са отделили по 2% от своя БВП за отбрана: Великобритания, Гърция, Естония, Латвия, Литва и Полша. „Миналата година 7 страни членки са отделили 2% от БВП за отбрана, като Румъния е близо до изпълнение на целта. Очаквам тази тенденция да се запази и съюзниците да отделят дори още повече средства за отбрана“, съобщи Столтенберг и добави, че Германия е увеличила средствата от 45 на 50 млрд. долара, но това е едва 1.23% от нейния БВП. Той заяви, че очаква повече от федералната република. Годишният доклад на генералния секретар на НАТО за 2018 г. сочи, че разходите на България (1,535 млрд. лева) са увеличени с 20 процента в сравнение с година по-рано. Но тя и много други страни изостават от целта. Столтенберг посочи още, че Брекзит няма да се отрази на отношенията между Великобритания и Алианса. „Брекзит ще промени отношенията между Обединеното кралство и ЕС, но не и между Обединеното кралство и НАТО. Великобритания ще остане важен и силен съюзник“. Великобритания има втори по големина бюджет на отбраната в Алианса, веднага след този на Съединените щати, и най-големият в Европа.", "date": "2019.03.14", "title": "Само 7 страни от НАТО отговарят на изискванията за разходи за отбрана"}
{"url": "https://www.faktor.bg/bg/articles/posolstvoto-na-sasht-v-skopie-poritsa-lidera-na-vmro-dpmne-za-netsivilizovanata-mu-retorika", "text": "Посолството на САЩ в Скопие на своята страница във „Фейсбук“ призова политическите лидери в Македония да не използват възпламенителна риторика с неправилна употреба на събития от миналото, с които се разпространява страх и разделение. Дипломатическото представителство на Вашингтон реагира на изявление на лидера на ВМРО-ДПМНЕ Християн Мицковски от сряда, когато той сравни съдебния процес за насилието в македонския парламент от 27 април 2017 година с Нюрнбергския процес срещу нацистките престъпници (1945-1949 г.), предава скопският телевизионен канал „Нова“. „Възпламенителната рeторика от страна на политическите лидери предизвиква страх и разделение, особено когато неправилно се използват събития от миналото, какъвто е Нюрнбергския процес, за политически цели. Този език е опасен и не допринася за продуктивния диалог за посоката, в която се движи страната. Много е важно лидерите да се включат в по-цивилизован диалог, който може да допринесе за стабилността и просперитета на Северна Македония“, се казва в реакцията на американското посолство в Скопие.", "date": "2019.03.14", "title": "Посолството на САЩ в Скопие скастри лидера на ВМРО-ДПМНЕ за нецивилизованата му рeторика"}
{"url": "https://www.faktor.bg/bg/articles/mareshki-nyamalo-da-provalya-kvoruma-na-parlamenta", "text": "Днес в 10.30 ч. лидерът на \"Воля\" Вселени Марешки изненадващо съобщи, че депутатите му напускат парламента, но няма да каже защо. Само няколко часа по-късно пред бТВ самият Марешки поясни, че не напускат парламента. \"Всяка сутрин ще се регистрираме в парламента. Но няма да участваме в дребнави дебати и тогава ще излизаме от залата\", каза Марешки. Хората се интересували от пенсиите, лекарствата и горивата, а парламентът се занимавал кой ще води листата за евроизборите на БСП, на Патриотите. Идната сряда Марешки щял да се срещне с Цветан Цветанов, за да разбере така ли смятат от ГЕРБ да я карат или имат по-сериозни намерения. По-рано Марешки каза, че \"решението за напускане е било взето днес, след съвещание на ръководството на партията и парламентарната група\". „За да няма фалшиви новини и спекулации, исках лично да го съобщя. Причините към момента не мога да ги съобщя, защото продължават разговорите. Те не са лесни, повярвайте!“, каза още Марешки. Той призова решението на партията му да бъде приемано като част от последователната ѝ политика за „свалянето на маските на фалшивите политици“.", "date": "2019.03.14", "title": "Марешки напускал парламента, но нямало да проваля кворума"}
{"url": "https://www.faktor.bg/bg/articles/desetoklasnichka-v-bolnitsa-s-porezna-rana-na-garba-ot-sauchenichka", "text": "Полицията разследва случай на спречкване между две ученички в Пловдив, съобщиха от пресцентъра на ОД на МВР. Във Второ РУ е постъпила информация, че в спешен кабинет е приета десетокласничка от пловдивска гимназия с порезна рана на гърба. След преглед тийнейджърката е оставена под лекарско наблюдение без опасност за живота. В хода на предприетата проверка от Районна прокуратура е установено, че момичето е получило нараняването от своя съученичка, нанесла й удар с остър предмет в коридора на учебното заведение. По случая е образувано досъдебно производство за нанасяне на лека телесна повреда по хулигански подбуди. Работата по изясняване на причините и обстоятелствата около случилото се продължават разследващи и инспектор \"Детска педагогическа стая\" от районното управление, се посочва в съобщението.", "date": "2019.03.14", "title": "Десетокласничка е приета в болница с порезна рана на гърба"}
{"url": "https://www.faktor.bg/bg/articles/arestuvaha-romski-baron-za-lihvarstvo-poboy-i-iznudvaniya", "text": "Има два арестувани, потвърди пред Флагман.бг директорът на ОД на МВР в Бургас старши комисар Калоян Калоянов. Специализираната полицейска акция в бургаското гето Кумлука, е срещу престъпната дейност на знаковия ромски барон, известен с прозвището Пандурито, научи наш репортер от горещата точка. Пандурито е закопчан по обвинения за лихварство, рекет, изнудвания и побой. Информацията ни потвърдиха и от ОД на МВР в Бургас.\"Провежда се специализирана полицейска операция на отдел \"Криминална полиция\" при ОД на МВР и специализирани полицейски сили във връзка с лица, извършващи лихварски дейности и изнудвания. Към момента има задържани две лица\", коментира пред Флагман.бг директорът на ОД на МВР в Бургас старши комисар Калоян Калоянов. В момента гетото продължава да е блокирано от спецполицаи, които извършват обиск на дома на Пандурито. Те са добре подготвени, защото са имали информация, че може да им се проитводейства и да се стигне до престрелка.", "date": "2019.03.14", "title": "Арестуваха ромски барон в Бургас"}
{"url": "https://www.faktor.bg/bg/articles/obshtestvo/zakon-i-red/politsiya-i-zhandarmeriya-vlyazoha-v-romskata-mahala-na-burgas", "text": "Спецакция в ромската махала в Бургас провеждат криминалната полиция и жандармерията, съобщава кореспондентът на bTV в региона. До момента са задържани двама души за лихварска дейност и изнудване. Продължава претърсването на къщи. В махалата има много униформени.", "date": "2019.03.14", "title": "Полиция и жандармерия влязоха в ромската махала на Бургас"}
{"url": "https://www.faktor.bg/bg/articles/zaradi-ruski-interisi-bpts-malchi-na-vartolomey-a-toy-naglo-prenapisva-pravoslavnata-istoriya-na-balkanite", "text": "Цял месец Българската православна църква отказва да защити националния и духовен интерес, и личното си достойнство от наглите опити на Вселенския патриарх Вартоломей да интерпретира историята по византийски, както му е угодно, а не по каноните и истината, която проповядва Спасителят. На 21 февруари в интервю за  сръбския вестник   патриарх Вартоломей заяви, че не може да се прави паралел между даването на автокефалия на Украинската православна църква  и обявяването й като независима от Русия,  и евентуалното признаване на Църквата в Северна Македония за самостоятелна йерархия. Според духовника някой се опитвал да приравни случая в Украйна с този със Скопие и Черна гора. Манипулацията се правила много умело тъй като целта била да обърнат и настроят Сръбската църква срещу Вселенската патриаршия. Нещата не стоят така, казва Вартоломей и обяснява, че Русия нахлула и окупирала Киевската митрополия, а тя никога не и е била давана. В същото време Вартоломей твърди, че всичко което има Сърбия и принадлежи канонично, а това означава, че Вселенската патриаршия няма намерение да променя дицоцеза на сръбската. С това лукаво изявление Вартоломей тотално попари надеждите на духовниците в Скопие да получат от Цариград и своя независима църква. През последните години Вселенският патриарх даваше на македонските братя някакви надежди. Но след  това интервю за Скопие отново единственият път за църковна независимост води не към Цариград, а към София. Българският Св. Синод трябваше незабавно да реагира и да защити правата и на българи и на македонци. БПЦ ясно трябваше да заяви на Вартоломей, че Македонската църква също има право да стане автокефална, припомняйки на Вселенския патриарх историята на Балканите. Но нашите клирици избраха отново мълчанието и нищоправенето, както постъпиха преди две година, когато Македонската църква официално поиска Българската да и стане майка. Твърдението на Вартоломей, че Русия е нахлула в Киевската митрополия е доста едностранно и пародаксално на фона на фактите – а как сръбските духовници и митрополити се оказаха в Македонските земи в началото на 20 век? Вартоломей мълчи по тази тема, защото или не е учил историята, или има амнезия, или я чете като фарисей, търгуващ в храма. Сръбските попове съвсем не се появиха на крилете на ангелите небесни, а отидоха по тези изконни български земи заедно със сръбските войски по време на Балканската война. С насилие и кръв сръбската Църква прогони и малтретира българското духовенство от  македонските земи, а свидетелствата за това са още живи.  Фактическата причина обаче Сърбия да стане собственик на Македонската църква е доста скандална и антихристиянска. През 1945 година  Сърбия, която е водещата сила в Югославия, плаща милион и половина златни франка на Вселенската патриаршия в Истанбул, за да получи правата над Македония. Самата Македония по това време е насилствено поставена като част от Югославия, по решение на Коминтерна и Сталин. За Гърция пък тя е просто една скопска област. Най-печалното е, че през този мрачен период Македония е нежелана и за България, в която комунистите чрез Червената армия вече са установили диктатура и тотална власт в цялата страна. За това мълчат тогава от страх и българските владици. В случая  с продажбата на правата над Македония на Сръбската Църква става дума за симония –  тежък църковен грях, Престъплението е извършено от тогавашния Вселенски патриарх Вениамин. Твърди се, че към този момент той е бил в тежка деменция и цялата дейност в патриаршията се ръководела от тогавашния халкидонски митрополит, отявлен бългомразец.   Безспорен исторически факт е също, че последните  канонични архиереи, които са признати след вдигането на схизмата на БПЦ през февруари 1945 г. са българските. Те управляват територията на днешна Северна Македония до края на Втората световна война, сиреч от февруари, когато схизмата над БПЦ пада - до май 1945 г., когато приключва войната. Тази територия, която Вартоломей препотвърждава като сръбски диоцез, принадлежи канонично към БПЦ, а не към Вселенската патриаршия, за това тя няма как да продаде на сърбите нещо, което не е нейно, категорични са богослови. Освен това всички свещенослужители, които са останали на територията на днешна Македония след Втората световна война са ръкополагани от българските владици там, а не от сръбските.  Днес патриарх Вартоломей не само е длъжен да знае тези истини, но ако беше истински достоен православен водач беше длъжен да намери начин и форма за изправяне на тази несправедливост и извеждане на Вселенската патриаршия от тежкия грях. Вместо това той заставя православните църкви да се съобразяват с една антихристиянска покупко-продажба на църковен диоцез.  Още след интервюто на Вартоломей през февруари, Св. Синод беше длъжен да напише протестна нота, но владиците и патриархът дружно както постъпиха и преди една година, когато Вартоломей каза, че българите нямат канонично право да дават автокефалия на македонците. Така БПЦ и архиереите сами се набутаха между чука и наковалнята – от едната страна ги притиска и употребява за своя полза Руската църква, а от друга - Вселенската патриаршия изопачава историческата истина и се разпорежда грубо срещу българските интереси.  Най-подозрително в случая е мълчанието на така нареченото руско лоби в нашия синод, предвождано от ловчанския владика Гавраил и митрополитите Йоан и Данаил. Само преди месеци те настояваха БПЦ да се обяви срещу Вселенската патриаршия и застане открито на страната на Руската църква заради признаването от Цариград на автокефална Украинска православна църква. Същото руско лоби искаше Вартоломей да бъде анатемосан заради руски интереси, а сега позорно мълчи и е безразлично, когато трябва да се защитават българските църковни и национални интереси. Проблемът е, че с това мълчание срещу Вартоломей нашите клирици отново  който бди като олрица над сръбските домогвания на Балканите. Защо нашите синодални старци не вземат пример от Румънската православна църква, която въпреки управлението на Руската църква в Молдова откри там свои епархии и започна да извършва свещенослужения. И ако до миналата година чувахме оправданието и извинението, че църквата е отделена от държавата, та да не и се месим, то вече ситуацията е различна. Държавата ще плаща издръжката на владици и попове и е крайно време, освен за собствените си търбуси, те да свършат нещо добро и полезно за православието и националното ни достойнство.  Сериозна критика търпи и шефът на дирекцията по вероизповеданията към Министерски съвет Емил Велинов, който продължава да гледа  на митрополитите като професионален ветеринар на невинни агнета, а от тях вече трябва да се изисква да си заработват народната плата. Патриарх Вартоломей, който през последните месеци получи симпатиите и одобрението на демократично настроената част от българите с признаването на автокефална Украинска църква, трябва да бъде истински достоен и справедлив пастир на православието, а не брокер на политически интереси. Жалва се пред белградската «Политика», че някой настройвал сърбите срещу Вселенската патриаршия, а не се ли опасява, че с повратния начин, по който интерпретира църковната история на Балканите, си създава врагове сред българите и македонците. Или Вартоломей просто добре знае, че българските владици са под руски ботуш и няма да надигнат глава срещу него?", "date": "2019.03.14", "title": "Заради руски интереси БПЦ мълчи пред Вартоломей, а той нагло пренаписва православната история на Балканите"}
{"url": "https://www.faktor.bg/bg/articles/obshtestvo/zakon-i-red/tsiganskiyat-baron-targovets-na-bebeta-e-arestuvan-pri-aktsiyata-v-burgas", "text": "Мишо Щирьонов, по-известен като Пандурито, е един от задържаните при спецакцията в бургаския квартал \"Победа', съобщават \"24 часа\" и местният сайт Flagman.bg. Пандурито се славел като местния барон, който бил един от най-влиятелните в махалата. По непотвърдени данни вторият задържан е бил синът му. Спецкакцията продължава и в момента. Михаил Щерионов-Пандурито на 48 г. е стар познайник на полицията, осъждан за трафик на жени с цел продажба на бебета. В края на  2012 г. районният съд в Бургас му налага ефективна присъда от 3 г. и 6 месеца, като Щерионов се разследва за три случая, при които е извел бременни жени в Гърция, а след това е продал бебетата. Според разследващи, работили по случаите, 41-годишният тогава Щерионов е поставял във финансова зависимост жените, които уговарял да раждат в Гърция и да оставят бебетата си там. Пандурито действал с още двама мъже, които имали точно организирани функции при осъществяване на трафика. Единият от групата знаел добре гръцки и осъществявал контактите с участниците по веригата от зад граница. Бременните са извеждани в 6-тия или 7-мия месец.  Предварителните договорки за здраво дете достигали до 5000 лв., рядко обаче майките получавали повече от 2 бона, разкриват осведомени. Пандурито живее със семейството си в двуетажна къща в кв. \"Победа\". Негови съседи не посмяха днес да кажат и една дума за него от страх да не им се случи нещо. Хора извън обкръжението на влиятелния мъж обаче споделиха, че са доволни от арестите. Новото разследване срещу Щерионов е за лихварство и изнудване, казаха от полицията. Въпреки напрежението, което предизвика спецакцията и присъствието на маскирани служители на спецподразделението към ОД на МВР, ситуацията в квартала към момента е сравнително спокойна.", "date": "2019.03.14", "title": "Циганският барон, търговец на бебета, е арестуван при акцията в Бургас"}
{"url": "https://www.faktor.bg/bg/articles/trima-balgarski-grazhdani-zaginaha-v-katastrofa-v-shotlandiya", "text": "Трима български граждани са загинали в катастрофа на територията на Шотландия, съобщиха от пресцентъра на Министерството на външните работи пред \"Фокус\". „Катастрофата е станала на територията на Шотландия, а самоличността на загиналите ни съграждани е установена. Посолството ни в Лондон е в контакт с местните власти по случая и оказва съдействие на близките на починалите“, информират още от ведомството.", "date": "2019.03.14", "title": "МВнР: Трима български граждани загинаха в катастрофа в Шотландия"}
{"url": "https://www.faktor.bg/bg/articles/atanas-zhelevchev-dade-stanishev-na-prokuraturata-zaradi-tsarskite-imoti", "text": "Бившият премиер Сергей Станишев е даден на главния прокурор Сотир Цацаров за бездействие по случая с \"царските имоти\", докато е бил начело на правителството на тройната коалиция в периода 2005-2009 година. Юристът Атанас Железчев, който е бивш депутат и заместник-председател на 37-мо Народното събрание, заяви пред БГНЕС е подал сигнала до държавното обвинение, приложил е документи, изложил е факти, свързани с твърденията си.  Към материалите има приложено и интервю на Пламен Ранчев, от което става ясно, че има натиск, който е упражняван върху него, за да бъде образувана прокурорска преписка и да се потърси наказателна отговорност на Станишев и на неговия министър на земеделието и горите за вредите, които са причинени на българската държава. Станишев не само, че нищо не предприема, но дава възможност на хората на Симеон Сакскобургготски да унищожават горите и да извличат облага, категоричен е Железчев. В резултат на бездействието на Министерски съвет са причинени огромни вреди на българската държава. Ако прокуратурата намери достатъчно данни за престъпно бездействие, може да образува разследване срещу Станишев, твърди Железчев.  През 2003 г. Железчев сигнализира различните институции, сред които и главния прокурор Никола Филчев, както и президента Георги Първанов заради появилите се в медиите информации за масово изсичане на гори и изнасяне на дървения материал за Гърция. По тази причина юристът е подготвил законопроект за мораториум върху експлоатацията на недвижимите имот, против сечта на горите, против ипотекирането, залагането и продажбата на останалите недвижими имоти на царското семейство. Този законопроект е дал на проф. Кръстьо Петков, който по това време /2001-2005 г./ беше народен представител на левицата и е внесен в ПГ на БСП. Председателят на парламента тогава проф. Огнян Герджиков не позволи той да бъде разгледан в зала, твърди Железчев. На практика се оказва обаче, че Станишев внася законопроект срещу \"царските имоти\", когато е бил в опозиция, а когато е начело на управлението на тройната коалиция, той не предприема нищо. Юристът е \"приятно изненадан и се чувства морално удовлетворен\" от новината, че наследниците на княгиня Надежда са се отказали от горите, защото това потвърждава правотата на неговата кауза, за която се бори още от 2003 година. А именно, че имотите, които е получил Сакскобургготски не са негови, а на държавата.", "date": "2019.03.14", "title": "Бивш зам.-шеф на парламента даде Станишев на прокуратурата заради \"царските имоти\""}
{"url": "https://www.faktor.bg/bg/articles/novini/balgariya/vapreki-kampaniyata-na-ninova-stanishev-s-rekordna-podkrepa-za-evroizborite", "text": "В 150 от 168 червени структури, които са провели събранията си до момента, Сергей Станишев е най-желан за водач или има най-голям брой номинации за евролистата на БСП. След президента на ПЕС по предпочитания на соцактива се нарежда депутатката Елена Йончева. Това сочат данни от проведените до момента общински събрания, съобщава \"24 часа\". Конференциите продължават до събота, а в неделя Националният съвет на партията ще трябва да определи водача и да посочи местата за гражданска квота и коалиционни партньори в евролистата. Много от структурите са заявили желанието си първият да е партиец, а не гражданска квота. Заради вътрешните битки в БСП по темата пък част от местните организации не са посочвали водач, а са класирали предпочитанията си по брой номинации. В Плевен например Станишев е първи, следван от депутата Румен Гечев, който също си прави кампания. Президентът на ПЕС е желан за водач в 6 от 10-те общини в Шуменско, както и в областите Кюстендил, Перник и Видин. 50% от 7000-те социалисти в Монтанско също застават зад него. Води в някои от варненските общини, където след него и Елена е класиран Борислав Гуцанов. В една от общините в Пловдив-област пък Станишев и Йончева са с равен брой гласове, но в решението си червените изрично са записали, че не искат депутатката за водач на листата. От “Позитано” 20 налагат в листата и депутата проф. Иво Христов. Почти сигурно обаче втора ще е зам.-шефката на БСП Деница Златева. Сред новите имена в номинациите се появява това на бившия дипломат и експерт в борбата с тероризма Боян Чуков. Българският представител в Съда в ЕС доц. Александър Корнезов, който е син на ексдепутата Любен Корнезов, също е изненада. Номинации имат още депутатите Антон Кутев, Валери Жаблянов, Петър Витанов и Димитър Данчев, както и евродепутатът Петър Курумбашев. Много от структурите желаят за водач лидерката Корнелия Нинова.", "date": "2019.03.14", "title": "Въпреки кампанията на Нинова, Станишев с рекордна подкрепа за евроизборите"}
{"url": "https://www.faktor.bg/bg/articles/karakachanov-pregovorite-za-zakupuvane-na-nov-iztrebitel-zapochnaha-zayavihme-zhelanie-poddrazhkata-na-samoletite-da-se-izvarshva-v-balgariya", "text": "\"Преговорите за закупуване на нов изтребител започнаха, заявихме желание поддръжката на самолетите да се извършва в България\". Това каза председателят на ВМРО, вицепремиер и министър на отбраната Красимир Каракачанов пред журналисти в Народното събрание. \"Преговорите започнаха. Още миналия месец аз имах среща с изпълняващия длъжността секретар по отбраната на въоръжените сили в Брюксел, по време на среща на министрите в НАТО. След това продължихме разговори на Мюнхенската конференция по сигурността в края на февруари. В Мюнхен имах среща с изпълнителния директор на Борден Локинг Мартин. Генерал Хупър беше няколко дни в София, така че преговорите се водят“, обясни той. Каракачанов уточни, че тези разговори касаят работата, която трябва да бъде свършена от Министерството на отбраната, а друга част от нея трябва да бъде изпълнена от Министерството на икономиката и Министерството на финансите. „Говоря за сроковете, начина на плащане и за индустриалното сътрудничество“, обясни той. „Ние сме изразили, аз вчера и пред генерал-лейтенант Хупър изразих нашето мнение, че максималната част от поддръжката на самолетите, ние желаем да се извършва в България. Разбира се, когато става въпрос за двигатели, това е малко по-специфична работа, но тя не е ежегодна. Това е нашата визия“, обясни Каракачанов.  Попитан кога е крайният срок на процедурата за закупуване на самолетите, той отговори: „Процедурата в САЩ е следната: Когато те направят своето предложение до Американския конгрес, той трябва да реши, каква сума ще разреши на американското правителство да сключва договори. Искам отсега да ви предупредя, че обикновено конгресът гласува по-голяма сума. Ако ние говорим за цената, която е гласувал парламентът 1,800 млрд. лв., няма да се учудя, ако американският парламент гласува по-голяма сума, но това не означава, че това ще бъде стойността на договора. Това ще бъде един аванс, който се дава, за да може правителството, ако възникнат допълнителни искания от наша страна, да бъдат изпълнени“, коментира той. Красимир Каракачанов обясни, че по този начин американският конгрес трябва да разреши сделката и да и даде таван в цената. „Това е практика спрямо всички страни, не касае само нас“, увери той. Вицепремиерът обясни, че трудно би могло да се говори за конкретни срокове, но според него е логично ако преговорите между засегнатите страни продължат с активност, до началото на юни Американският конгрес да е гласувал това решение. „След това договорът да е представен в България за последно обсъждане и да се стигне към неговата ратификация“, допълни той.", "date": "2019.03.14", "title": "Каракачанов: Преговорите за закупуване на нов изтребител започнаха"}
{"url": "https://www.faktor.bg/bg/articles/novini/svyat/der-spiegel-kremal-otbelyazva-mnimata-si-pobeda-v-siriya-s-vlak-koyto-razkarva-trofei-iz-rusiya", "text": "Влак с танкове, гранатомети и безпилотни самолети, пленени от \"терористите\" в Сирия пътува из Русия. Така Кремъл отбелязва своята мнима победа над ИД - на президента Путин му е нужно \"подобряване на настроението в страната\", пише жерманското списание  Der Spiegel. Влакът е нарече \"Сирийският прелом\" и, по данни на МО, в 18 вагона са изложени 500 \"трофея\", уж иззети от терористите в Сирия: танк, джип, \"джихад-мобилът\" на терорист-камикадзе, камион, гранатомети, самоделни дронове, винтовки, установка за производство на хлор. По заповед на Путин от края на февруари пътува из Русия и, спирайки в различни градове, трябва да бъде демонстриран на населението. Тътят му минава през 60 града, маршрутът е дълъг десетки филяди километри и трябва да завърши в деня на победата, 9 май, в Москва.  Военният експерт Александър Голц нарича пътуващия трофеен влак \"Опит за нова вълна на милитаризация\". Превод: Faktor.bg", "date": "2019.03.14", "title": "Der Spiegel: Кремъл отбелязва мнимата си победа в Сирия с влак, който разкарва трофеи из Русия"}
{"url": "https://www.faktor.bg/bg/articles/mladen-marinov-napadeniyata-sreshtu-politsai-se-uvelichavat", "text": "\"През последните години се увеличават случаите на нападения срещу полицаи\", каза пред журналисти в Лясковец министърът на вътрешните работи Младен Маринов. Там министърът, директорът на ГД \"Национална полиция\", роднини, близки, колеги, приятели и граждани поднесоха венци и цветя пред паметната плоча на командоса Емил Шарков, поставена в двора на СУ \"Максим Райкович\".  Полицаят от СОБТ Емил Шарков загина на 14 март 2014 г. при специализирана полицейска акция за отнемане на незаконно оръжие в дома на 54-годишния Петко Петков в Лясковец. Маринов посочи, че е нужно неприкосновеността на полицаите да бъде облечена в по-голяма съдържателност в измененията и допълненията в Закона за МВР.  \"В последно време няма полицейска намеса по някакъв проблем, било то за спазване на нощната тишина или за нарушаване на обществения ред, която да не срещаме противодействие, свързано с активни нападения\", подчерта той, цитиран от БТА. Според министъра трябва да се предвидят по-големи санкции за тези, които си позволяват физически и вербални нападения срещу полицаи. Вербалното нападение не води до физически наранявания, но уронва устоите на институцията\", подчерта Маринов. Той уточни, че размерът на санкцията не е най-важното нещо, ако няма категорични гаранции от закона, че тя ще бъде наложена и събрана. \"Първо искаме да гарантираме, че тя ще бъде наложена, а размерът трябва да е такъв, че трябва да бъде постигнат ефектът на индивидуалната и на генералната превенция\", каза Младенов.  Всяка година правим анализ на сигналите за неправомерната употреба на сила или помощни средства от страна на полицаи. За последните три години има намаление на жалбите от граждани, които се оплакват за неправомерни действия от страна на полицаите във всички областни дирекции, посочи главен комисар Христо Терзийски, директор на ГД \"Национална полиция\". Той уточни, че същевременно според анализите почти всеки месец има по един сериозен случай на нападение срещу полицаи.", "date": "2019.03.14", "title": "Маринов иска по-високи санкции за нападение срещу полицаи"}
{"url": "https://www.faktor.bg/bg/articles/ekaterina-mihaylova-parlamentat-mozhe-da-raboti-i-bez-bsp-i-bez-volya", "text": "\"Смисълът и начинът на функциониране на парламента е да се срещат политики. В противен случай имаме парламент, но той е далеч от парламентаризма\". Това каза пред БНР проф. Екатерина Михайлова, преподавател в НБУ по конституционно право и нормотворчество, два мандата зам.-председател на Народното събрание, по повод обявеното от партия \"Воля\" решение да напусне парламента. \"Работата е вътре в парламента - да изразяваме позиции, колкото и да виждаме дефекти. Изисква се наличието и на управляващи, и на опозиция, защото в демократичното управление трябва да има дебат. И то вътре, а не навън'', каза още Михайлова. По думите ѝ Народното събрание формално може да издържи и без „Воля“, и без БСП. Според нея няма смисъл от напускането и връщането в пленарната зала след това. Михайлова допълни, че актуалната ситуация в парламента не може да се нарече криза и това няма да доведе до предсрочни парламентарни избори. \"Ако ГЕРБ и Бойко Борисов решат, че по-доброто политическо решение са предсрочни избори, то едва тогава може да се говори за предсрочен вот. Но логиката е да се отиде на европейски избори и тогава да се види кой накъде\", допълни Михайлова. Екатерина Михайлова е категорична, че всичко, което се случва – с напускащите парламента партии, с т.нар. „закони еднодневки“, които днес се приемат, а утре се отхвърлят, опорочава самите избори, води до загуба на доверието и все по-малко хора се интересуват от политика. \"Затова не трябва да се изненадваме от падането на рейтинга на парламента'', посочи тя. Михайлова очерта и недостатъците в работата на 44-тото Народно събрание - сред тях са липсата на експертиза, липсата на обществено обсъждане на законите преди влизането им в комисиите. \"Липсва и достатъчно отговорност при приемането на определени текстове\", подчерта Екатерина Михайлова.", "date": "2019.03.14", "title": "Екатерина Михайлова: Не БСП и \"Воля\", а управляващите решават ще има ли предсрочни избори"}
{"url": "https://www.faktor.bg/bg/articles/novini/svyat/komandvashtiyat-nato-v-evropa-rusiya-mozhe-da-izpolzva-yadreno-orazhie-za-barza-pobeda-nad-po-slabite-i-sasedi", "text": "\"Руските военни стратези сериозно изучават възможността за използване на ядрено оръжие в ограничени военни конфликти\", предупреди върховният главнокомандващ на силите на НАТО в Европа генерал Къртис Скапароти, цитиран от Voice of America. \"Това е част от тяхната военна доктрина и начин на водене на война. Русия е готова да използва ядрено оръжие\", заяви Скапароти пред представители на Конгреса. Според него, Русия, която не може да се конкурира с американските армия и въоръжения в продължителен конфликт с конвенционални оръжия, изучава възможността за използване на ядрено оръжие за бърза победа над по-слабите си съседи, преди в евентуален конфликт да успеят да се намесят американски войски. Русия реализира стратегията си с \"активни запаси от 2 хиляди оръжейни системи, способни да доставят нестратегическо, сравнително неголямо ядрено оръжие\", обяснил Скапароти.", "date": "2019.03.14", "title": "Командващият НАТО в Европа: Русия може да използва ядрено оръжие за бърза победа над по-слабите си съседи"}
{"url": "https://www.faktor.bg/bg/articles/veselin-mareshki-1", "text": "Лидерът на \"Воля\" разкри защо е решил заедно с депутатите си да напусне парламента. Пред Нова ТВ той заяви, че с този ход иска да върне управлението към важните точки, а не на дневен ред в държавата основната тема да бъде кой ще води листите на Обединените патриоти на евроизборите.  \"Това е тежко решение. Дебатите в партията ни продължават. Искаме да се обсъждат проблемите с безработицата и бедността, а не патриотите да ни заливат с дребнотемията си. Ще искаме анализ за свършеното през последните две години на управлението и кои от обещанията са изпълнени\", коментира Марешки. Лидерът на \"Воля\" допълни, че ще проведе разговори с останалите парламентарни групи. Марешки заяви, че не е говорил с БСП и бойкотът му няма нищо общо с напускането на пленарната зала на социалистите.  Днес председателят на партия \"Воля\" обяви, че с депутатите си напускат Народното събрание. Преди обяд обаче в кулоарите на парламента уточни, че не може да уточни аргументите си за \"тежкото решение\", тъй като в партията му още се водели разговори. Цветан Цветанов и Валери Симеонов коментираха новия бойкот и бяха категорични, че парламентът продължава да приема закони. Председателят на ПГ на ГЕРБ уточни, че ще разговаря с Веселин Марешки, за да разбере какви са причините за напускането му на НС.", "date": "2019.03.14", "title": "Марешки разкри защо с депутатите си напускат парламента"}
{"url": "https://www.faktor.bg/bg/articles/novini/balgariya/zapochva-izslushvaneto-na-kandidatite-za-chlenove-na-tsik", "text": "20 души са предложени от различните парламентарни партии за членове на Централната избирателна комисия. На извънредно заседание на правната комисия към парламента ще бъдат изслушани всички 20 кандидати за членове на ЦИК. За постовете са предложени: Ивайло Ивков Кристина Стефанова Катя Иванова Савинч Солакова Ерхан Чаушев Бойчо Арнаудов Таня Йосифова Силва Гайтанджиева Николай Николов Силвия Стойчева Емил Войнов Цветанка Георгиева Таня Цанева Стефка Стоева Георги Бахаров Йорданка Ганчева Мария Ботинова Алексанър Андреев Мирослав Джеров Димитър Димитров Всяка партия в рамките на пет минути представя своите кандидати, а след това самите те представят визията си за работа на избирателната комисия. За председател е предложен конституционният съдя Стефка Стоева. Нито един от кандидатите няма принадлежност към Държавна сигурност е показала проверка.", "date": "2019.03.14", "title": "Започва изслушването на кандидатите за членове на ЦИК"}
{"url": "https://www.faktor.bg/bg/articles/boyko-borisov-i-prezidentat-na-azerbaydzhan-ilham-aliev-obsadiha-energiynoto-satrudnichestvo", "text": "Министър-председателят Бойко Борисов и президентът на Азербайджан Илхам Алиев обсъдиха възможностите за задълбочаване на енергийното сътрудничество между двете страни. Разговорът се състоя в рамките на Седмия глобален Бакински форум, съобщи ресслужбата на Министерския съвет.  По време на срещата премиерът Борисов подчерта, че очаква тази година азерската петролната компания СОКАР да започне инвестиции в газоразпределителната система на България в населените места - с две цели - чистота на въздуха и конкурентоспособност. \"През 2019 и 2020 г. можем да завършим това, което години наред договаряхме\", заяви българският министър-председател и добави, че България разглежда Азербайджан като важен източник за диверсификация на доставките на природен газ, с цел повишаване на енергийната сигурност на страната ни и в региона на Югоизточна и Централна Европа. Премиерът Борисов отчете стратегическото енергийно партньорство между двете страни и посочи Азербайджан като един от основните източници на газ за регионалния газов разпределителен център \"Балкан\". \"Миналата година стартира предпроектно проучване на проекта за изграждане на газоразпределителен център \"Балкан\", съфинансирано от Европейския съюз. Очакваме през тази година в София да бъдат представени окончателните резултатите от това проучване, които са изключително позитивни\", добави още българският премиер Борисов пред президента Алиев. В рамките на срещата беше обсъдена възможността за осигуряване на допълнителни количества природен газ от Азербайджан за газовия хъб \"Балкан\". В разговора министър-председателят Бойко Борисов запозна Илхам Алиев с дейността на проектната компания ICGB, а именно - приключването на тръжните процедури за доставката на тръбите и за строителството на газовата връзка България - Гърция IGB. \"Планираме строителството на IGB да започне до средата на тази година и да приключи през 2020г. в синергия с пуска на газопровода TAP, с цел осигуряване от 2020г. на контрактувания 1 млрд. куб м./год. по дългосрочния договор с Консорциума Шах Дениз\", уточни българският премиер пред държавния глава на Азербайджан. Бойко Борисов заяви, че страната ни очаква до средата на годината да се изяснят всички технически въпроси между газопровода TAP и IGB, за което ще България ще разчита и на подкрепата на азербайджанската страна. \"На практика след 2020г. азербайджанският природен газ от Шах Дениз 2 ще задоволява около 25%-30% от потреблението на природен газ в България, което е сериозен дял и ще повиши значително енергийната сигурност на страната ни\", категоричен беше министър-председателят Борисов. По време на срещата президентът на Азербайджан Илхам Алиев благодари на премиера Борисов за участието му в Седмия глобален бакински форум. Той подчерта, че миналогодишната визита на българския министър-председател в Баку е дала добър импулс на двустранните отношения. \"Имаме добър потенциал в политическото сътрудничество, често се срещаме, винаги се подкрепяме едни други\", каза Алиев в началото на срещата.   Президентът Алиев посочи още, че скоро се е провело заседание на Консултативния съвет за Южния газов, който е важен орган за развитието на диверсификацията. На заседанието от българска страна е участвала и министърът на енергетиката Теменужка Петкова. \"Приближаваме се до заключителния стадий на този проект\", заяви още Алиев.  Държавният глава на Азербайджан подчерта и, че България винаги е подкрепяла връзките на Азербайджан с Европейския съюз и благодари за личния принос на министър-председателя Борисов за добрите отношения между страните ни.", "date": "2019.03.14", "title": "Бойко Борисов и президентът на Азербайджан Илхам Алиев обсъдиха енергийното сътрудничество"}
{"url": "https://www.faktor.bg/bg/articles/novini/balgariya/romi-ot-burgas-dalzhat-100-hil-lv-za-voda-spryaha-im-ya-i-te-se-oplakaha-v-bryuksel", "text": "Над хиляда роми от бургаският квартал “Победа” са без питейна вода от три месеца. Причината са неплатени сметки към ВиК-Бургас. Заради липсата на питейна вода ромите са подали жалба в Европейската комисия.  От там веднага са изпратили писмо до община Бургас, с което настояват администрацията да обясни, защо се е стигнало до тези крайни действия. От община Бургас и ВиК-дружеството са предприели драстични мерки спрямо десет къщи в квартал „Победа“, чиито обитатели не са си плащали водата. Оказва се, че тези абонати дължат на дружеството 100 хиляди лева. “Няколко пъти ги подканвахме да си плащат водата, задълженията са доста сериозни. Заедно с ВиК преустановихме подаването на вода. В момента водата е спряна в доста къщи и те са се оплакали от това, че не им даваме възможност да ползват питейна вода . Пак да повторя питейна вода не се ползва, защото не се плаща\", обясни кметът на Бургас Димитър Николов. В община Бургас пристигна писмо от евродепутата от „Зелените“ Ромео Франц. Той настоява администрацията да пусне питейната вода в квартала. “Надявам се натиска от страна на ЕП да е в полза на законността. Доколкото знам, в Германия, ако ползваш вода или електричество, ти го спират по същия начин. В България трябва да следваме правилата и те трябва да бъдат еднакви за всички\", коментира Николов. От общината и ВиК – Бургас отказват да прилагат двоен стандарт и да опростят задълженията на нередовните платци в квартал „Победа“. Те са са категорични, че няма да пуснат водата докато задълженията не бъдат погасени.", "date": "2019.03.14", "title": "Роми от Бургас дължат 100 хил. лв. за вода - спряха им я и те се оплакаха в Брюксел"}
{"url": "https://www.faktor.bg/bg/articles/spetsoperatsiya-udari-tseh-za-stoki-mente-i-onlayn-magazini", "text": "Цех за производството на фалшиви стоки с логото на известни марки и 15 интернет страници, използвани за пласмента им, бяха разбити при спецоперация на отдел „Киберпрестъпност” в ГДБОП и антимафиоти от Благоевград, съобщиха от пресцентъра на МВР. Производствената база била в с. Покровник, в която се шиели облеклата, където чрез специализирани преси били брандирани с марки като „Hugo Boss“, „G-Star“, „Dolce & Gabbana“, „Lacoste“, „Nike“, „Adidas“ и други. Продажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници и куриерски фирми. Сайтовете са били разработени за българоговорещи клиенти и са захранвали цялата страна с евтини и некачествени стоки. На друг адрес – офис в Благоевград, антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им. В офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления. Работата по случая продължава.", "date": "2019.03.14", "title": "Спецоперация удари цех за стоки менте и онлайн магазини"}
{"url": "https://www.faktor.bg/bg/articles/eksperti-ima-pravila-i-tehniki-sreshtu-nasilieto-sred-detsa-nuzhno-e-obache-obuchenie", "text": "Още през 2012 г. е разписан специален механизъм за противодействие на училищното насилие и тормоз. В него има всички стъпки, които могат и трябва да се предприемат в подобни случаи. Това обясни пред Нова ТВ Ева Жечева, директор на Дирекция \"Права на детето\" към омбудсмана. Темата за насилието в училище отново излезе на дневен ред, след като в интернет изтече видео, на което се вижда как преподавател в Ловеч удря с юмруци момиче със специални образователни потребности. Възпитателят беше арестуван за кратко и освободен. А прокуратурата образува досъдебно производство за причиняване на лека телесна повреда. Според Жечева при случай на дете със специални образователни потребности, което влиза в конфликт с другите деца, трябва да се направи оценка на риска. \"Момичето има проблеми със своето поведение. Явно никой в училището не е оценил достатъчно риска. Има координационен съвет, който трябва да бъде създаден, да познава поведението на всяко дете, но няма такъв\", заяви Жечева. \"В страните от Обединеното кралство съществува политика за физическа намеса в такива ситуации с много висока степен на риск, когато детето не реагира на думите, то е изпаднало в състояние на силен афект. Той трябва да се намеси и с физически контакт. В тези страни съществува и много добра система за обучение на педагогическите специалисти, които работят с такива деца\", заяви д-р Цветослав Николов, преподавател в Софийския университет, експерт по агресия при децата. Според него има специални силови техники, с които детето да бъде прихванато и да бъде отдалечено от обекта на агресия. Във Франция възпитателите били обучавани именно на такива техники.", "date": "2019.03.14", "title": "Експерти: Има правила и техники срещу насилието сред деца, но е нужно обучение"}
{"url": "https://www.faktor.bg/bg/articles/ekspert-po-protokola-za-chervileniya-zhest-na-desi-radeva-i-balgarskata-nosiya-na-noviya-ni-poslanik-v-indiya", "text": "Съпругата на президента Десислава Радева е допуснала грешка при целувката със словенския президент Борут Пахор и с жеста, с който след това изтрива следата от червило по бузата на своя домакин. Това каза пред bTV Кристина Крънчева, експерт по протокол и корпоративен етикет. Кадрите от посрещането на българския държавен глава и неговата съпруга бяха споделени в профила в „Инстаграм” на Борут Пахор. „Целувките са съвсем нормално нещо между политиците. Въпросът е начинът, по който това се прави – всъщност те не се целуват, а само допират бузи”, отбеляза тя. Според Крънчева поведението на Радева изглежда като непознаване на етикета. Експертът по протокол отбеляза също, че има и много червила, които не оставят следи. Жестът с изтриването на червилото от бузата на словенския президент от страна на Радева пък е напълно недопустим, коментира Крънчева. „Жестът е мил, когато става въпрос за дете в семейството, ако случайно баба му го целуне и му остави червило на бузките. Иначе е абсолютно недопустимо. Дори и да има следа, това е работа на протокола, който ще каже: „Избършете се”. Протоколът е за това – да каже, че ви виси конец от сакото или че имате прах по обувките”, подчерта тя. Крънчева отбеляза, че правилното в случая е да не се прави нищо. „Виждате и си  продължавате”, коментира експертът. По думите й с поста си в „Инстаграм” словенският президент „поема момента, за да излезе от ситуация г-жа Радева, което е много добър жест”. „Така са го посъветвали пиарите му. На видеото се вижда как е стъписан, след това вече се усмихва”, изтъкна Крънчева. Експертът по протокол посочи, че новият българския посланик в Индия Елеонора Димитрова, която връчи акредитивните си писма с българска носия, се е представила страхотно. „Националната носия е най-официалното облекло, както и военната униформа”, подчерта Крънчева.", "date": "2019.03.14", "title": "Експерт по протокола за \"червиления\" жест на Деси Радева и българската носия на новия ни посланик в Индия"}
{"url": "https://www.faktor.bg/bg/articles/ubitata-s-nozh-v-gardite-zhena-e-zhertva-na-sobstveniya-si-sin", "text": "64-годишната жена, която беше намерена мъртва в апартамента си, е убита от сина си. Това стана ясно от брифинг на прокуратурата. Той е направил самопризнание за извършеното убийство. Сигналът е подаден на 12 март, след като в понеделник и вторник не отишла на работа. Затова колегите й заедно с домоуправителя разбили вратата на жилището й в кв. \"Дианабад\" и намерили трупа.  Нейният син е извършил това жестоко криминално престъпление на 10 март, стана ясно от прокуратурата. Смъртта е настъпила в резултат на травматична кръвозагуба. Жената се казва Розалиня Цанкова и убита с нож в гърдите. Нанесени са й и множество прободни рани в областта на корема. Деянието е извършено след употреба на алкохол и възникнал конфликт именно заради това. Лицето, което е на 42 години, е задъжано за 72 часа. Ще се иска най-тежката мярка “задържане под стража”. Синът е бил задържан в хотел, в София, на 12 март. Има данни, че е водил скитнически начин на живот.", "date": "2019.03.14", "title": "64-годишната жена от София е убита с нож в гърдите от сина й"}
{"url": "https://www.faktor.bg/bg/articles/evrostat-namalyava-migrantskiyat-napliv-kam-es", "text": "580 845 бежанци са влезли за първи път в ЕС през 2018 г. и са потърсили международна защита в страна членка на ЕС, съобщи Евростат. Това е с 11 на сто по-малко от 2017-та година, когато техният брой е бил малко под 655 хиляди и под половината от рекордния брой през 2015-та година, когато броят им надхвърли 1 милион и 256 хиляди. И миналата година най-много са били мигрантите от Ирак, Сирия и Афганистан. През миналата новите кандидати за убежище са били най-много в Германия - 161 885 души, следвана от Франция и Италия. В България документи за получаване на убежище са подадени от 2465 души, като близо половината от тях са афганистанци. Втората по големина група са иракчани, следвани от сирийци.", "date": "2019.03.14", "title": "Евростат: Намалява мигрантският наплив към ЕС"}
{"url": "https://www.faktor.bg/bg/articles/povishiha-zaplatite-v-stolichniya-gradski-transport", "text": "С пълно мнозинство общинските съветници в София приеха доклада на кмета Йорданка Фандъкова за повишаване с 10 % на заплатите на шофьорите в градския транспорт от 1-ви април. В същото време, пред сградата на Столичната община, ватмани и шофьори заявиха, че не са доволни от приетото решение. Те настояват основната заплата за водач на превозно средство да бъде 1250 лв. От 1-ви април съгласно решението на Общинския съвет, основната заплата ще бъде с размер 1150 лева.  Увеличението на заплатите няма да бъде за сметка на цената на билета за пътуване в градския транспорт, която остава непроменена, уточни преди заседанието заместник-кметът Дончо Барбалов: „Основата заплата от 940 лева ще стане 1150 лева. Надяваме се да имаме новопостъпили в резултат на вече двукратното увеличение - на два пъти увеличение на заплатите - веднъж с 10 % от 1-ви февруари и реално сега допълнителното увеличение. Ако погледнем това допълнително увеличение, в автотранспорта означава около 17 % увеличение на заплатите на водачите. Заплатите са важни, но не са единственият стимул. Много важно е да имаме и по-добри условия за работа“.", "date": "2019.03.14", "title": "Увеличиха заплатите в столичния градски транспорт, цената на билетчето няма да се пипа"}
{"url": "https://www.faktor.bg/bg/articles/novini/svyat/britanskite-medii-za-glasuvaneto-za-brekzit-unizhenie-i-sriv", "text": "След снощното поредно гласуване в британския парламент британската преса коментира ситуацията около Brexit-а и възможните варианти за развитие. \"Унижение\" и \"срив\" - това са двете думи, които се повтарят по първите страници на британските издания след още един ден, в който Тереза Мей получи тежки политически удари. В.\"Файненшъл таймс\" пише, че Мей е била принудена да отправи ултиматум, след като Камарата на общините изключи варианта за излизане от ЕС без сделка. В друг материал вестникът посочва, че един решаващ и важен вот се е превърнал в безсмислено раздуване на проблема. \"Докато слушаме как Мей грачи и се напъва да говори, давайки си сметка, че вариантът за излизане без сделка наистина е възможен, очакванията на всички за здравословна вечеря изчезват. Вместо това ще има индийска храна, пица и вино\", коментира иронично авторката. В. \"Телеграф\" пише, че снощи е бил задействан \"заговор за отлагане на Brexit\" с до две години, след като четирима министри от кабинета на Мей са я предали, като са помогнали да бъде унищожена завинаги възможността за излизане без сделка. Изданието отбелязва, че в паметната нощ Мей е изгубила контрола върху Консервативната си партия и върху процеса, свързан с Brexit, защото четиримата членове на кабинета са нарушили партийната дисциплина и не са гласували както се е очаквало. Заглавието на вестника е \"Brexit е отложен до второ нареждане, след като бандата на четиримата се разбунтува\". В друг коментар на \"Телеграф\" се посочва, че британските елити, които са за оставане в ЕС, с поведението си са обявили война на самата демокрация. Найджъл Фараж заявява пред \"Телеграф\", че предателството спрямо Brexit е една от най-срамните страници в историята на страната. А бившият министър за Brexit Дейвид Дейвис пише, че се опасява, че сега парламентът ще намери начин да спре излизането от ЕС. Автор на изданието изтъква, че, като отхвърлиха за втори път сделката на Мей, привържениците на Brexit всъщност оставиха Brexit на милостта на привържениците на членството в ЕС и на самия ЕС. В. Индипендънт\" пише, че излизане от ЕС без сделка би било безпрецедентен акт на икономическо самонараняване. Друг автор на \"Индипендънт\" смята, че бъдещето на Brexit в този момент зависи от гарантирането на отлагане, което да позволи гласоподавателите отново да си кажат думата. Той критикува линията на поведение на премиерката Мей, която нарича разрушително упорита и посочва, че гледайки Мей, му идва на ум заглавието на филма \"Осъденият на смърт идва\", което перифразира като \"Осъдената на смърт идва\". Предстои британското правителство да обясни какъв е смисълът да се иска отлагане на Brexit-а, а ЕС ще трябва да се задоволи с факта, че не е хванат в капана на вечното чистилище Brexit. Заради подготовката на изборите за Европарламент 23 май е твърдият краен срок, който не може лесно да бъде отложен. Със сигурност това ще бъде използвано от Мей, за да убеди парламента да гласува за сделка, която на два пъти отхвърли с голямо мнозинство, пише вестникът, но добавя, че \"пълното объркване продължава\". Вестникът посочва, че на практика до момента британският парламент не е гласувал за излизане със сделка или за такова без сделка, а само за полусделка - тоест за самото споразумение за напускане. Целият драматизъм около предпазния механизъм, правата на гражданите на ЕС и други проблеми всъщност замъгли факта, че два много важни аспекта на бъдещите взаимоотношения - за търговския достъп и сигурността, въобще липсват. Единствен в. \"Дейли експрес\" не описва Мей като унижена, а като бунтарка. Вестникът пише: \"Хаос в камарата при отхвърлянето на излизане без сделка, но дръзката Мей казва на законодателите \"да се изправят пред последствията\" на повтарящи се опити за саботиране на Brexit\".   /БТА/", "date": "2019.03.14", "title": "Британските медии за гласуването за Брекзит: Унижение и срив"}
{"url": "https://www.faktor.bg/bg/articles/bsp-pita-turska-firma-li-shte-vzeme-kontsesiyata-na-letishte-sofiya", "text": "\"Днес беше приета скандална поправка в Закона за концесиите. Според нея, концесионният договор няма да е недействителен, ако не отговаря на българското законодателство. За първи път държавата е напълно уязвима и не може защити своя интерес. Това заяви говорителят на ПГ на \"БСП за България\" Елена Йончева на пресконференция. Тя обясни, че депутатите са взели решение да отпадне т. 6 на параграф 17 от Закона. Затова питаме: предопределен ли е изборът на концесионер? Защо е необходима поправката, която прави държавата напълно уязвима? Ако е предопределен изборът на концесионер, стоят ли турски интереси зад тази фирма?, обясни Йончева и припомни, че концесията беше спряна по време на служебното правителство с мотива, че законът застрашава националната сигурност. Лидерът на БСП Корнелия Нинова допълни, че в променения Закон се връзват ръцете на бъдещи управляващи. \"Няколко пъти сме казвали, че ако народът ни се довери да управляваме, ще прекратим тази концесия. За да се вържат ръцете за подобни бъдещи действия, се вкарват промени, които затрудняват този процес. България ще трябва да плаща при едно такова бъдещо действие, дори и виновен по договора да е концесионерът. Изрично се записва, че ще се решава в Арбитражен съд. Залагат се прегради към бъдещо прекратяване на концесията. Това ни навежда на мисълта, че всичко е договорено и че се поема ангажимент към бъдещия концесионер- който и да дойде на власт, няма да може да засегне интересите му\", поясни Нинова.", "date": "2019.03.14", "title": "Връзват ли се ръцете на управляващите с поправките в новия Закон за концесиите?"}
{"url": "https://www.faktor.bg/bg/articles/page-3", "text": "Командирът на българските Военновъздушни сили Генерал-майор Цанко Стойков се срещна с курсанти с авиационни специализации от Националния Военен университет „Васил Левски“. Младежите участваха в демонстрация на тренажор на изтребител Ф-16 блок 70 по покана на компанията производител Lockheed Martin в София.  Повече от 30 курсанти присъстваха на събитието и имаха възможността лично да изпитат възможностите на Ф-16 блок 70. Младите хора, много от които бъдещи пилоти,  разговаряха с Джeймс Робинсън, директор „Международно бизнес развитие на F-16“ и представители на Lockheed Martin за спецификите на изтребителя и технологиите, които използва.   Ф-16 Блок 70 e най-новия усъвършенстван вариант на знаменития еднодвигателен изтребител на  НАТО. Самолетът има вградени технологии, разработени за петото поколение изтребители Ф-35 Мълния II и Ф-22 и в същото време е доказано, способно, ниско-рисково и ценово ефективно решение за нуждите на националната сигурност на България и НАТО. То ще допринесе за националната сигурност на България и ще предостави дългосрочна възможност за развитие на българските военновъздушни сили. Lockheed Martin работи с правителствата на България и Съединените щати за очертаване на възможностите за намаляване на разходите в процеса на преговорите.  В допълнение, Lockheed Martin потвърждава ангажимента си за предоставяне на икономически и промишлени ползи за България. Придобиването на Ф-16 Блок 70 ще донесе реални ползи за страната, като подкрепи суверенитета, споделянето на технологии и подпомогне местната заетост.", "date": "2019.03.14", "title": "Шефът на ВВС и авиокурсанти изпитаха тренажора на изтребител Ф-16"}
{"url": "https://www.faktor.bg/bg/articles/arhivite-na-ds-progovaryat-kolko-tochno-sa-imotite-na-balgarskoto-myuftiystvo", "text": "Архивите на Държавна сигурност са ценни не само с документирането на репресиите по време на комунистическия режим, но и с това, че в тях често могат да бъдат открити и важни архиви на други институции, които тя е наблюдавала. Такъв документ е един доклад на главния мюфтия и справка към него от 1975 г., в които са описани и имотите на мюфтийството, чиито милионни дългове са актуални тема днес. По време на тоталитарното управление на БКП мюфтийството е било на държавна издръжка, сочи докладът „Организационно устройство и структура на Главното мюфтийство – София и мюфтийствата в НРБ”, който публикува. Документът съдържа описание и стойност на всички имоти на мюфтийството към средата на 70-те години на ХХ век. Отделно те са изброени и в справка за недвижимите имоти на мюсюлманските вероизповедни общини в страната (вакъфски имоти). Тяхната обща стойност по това време е близо 1,5 млн. лв. Архивните материали са включени в сборника „Държавна сигурност и вероизповеданията – част 2. Мюсюлманско изповедание и Католическа църква в България 1944-1991” на Комисията по досиетата, 2017 година.", "date": "2019.03.14", "title": "Архивите на ДС проговарят - колко точно са имотите на българското мюфтийство"}
{"url": "https://www.faktor.bg/bg/articles/evroparlamentat-othvarli-zapochnaneto-na-targovski-pregovori-mezhdu-es-i-sasht", "text": "Европейският парламент отхвърли днес започването на  търговски преговори между ЕС и САЩ, нанасяйки неочаквано удар на усилията на  Брюксел да избегне търговска война с Вашингтон, предаде АФП.  С 223 гласа „против“ евродепутатите отхвърлиха даване  на мандат за начало на дискусии със САЩ. 198 членове на ЕП гласуваха „за“, а 37  „въздържал се“. ЕП има само съветническа роля с оглед на преговорния  мандат на ЕС, но ще има окончателната дума, когато споразумението бъде  приключено.&nbsp;", "date": "2019.03.14", "title": "Европарламентът отхвърли започването на търговски преговори между ЕС и САЩ"}
{"url": "https://www.faktor.bg/bg/articles/boyko-borisov-vsichki-tryabva-da-rabotim-za-sreshta-nato-rusiya", "text": "\"Аз съм убеден, че всички трябва да работим за среща НАТО - Русия\", написа днес премиерът Бойко Борисов в профила си във Фейсбук. \"По-възрастните от нас помнят чудовищната надпревара във въоръжаването, в ядрените оръжия преди години\", пише той.  \"В момента България няма нито един конфликт с друга държава. С всеки един от нашите съседи имаме прекрасни взаимоотношения и те са именно на това позовани - добросъседство, взаимна изгода, уважение, религиозни, културни и всякакви ценности\", пише Борисов. Премиерът Бойко Борисов е на работно посещение в Азербайджан, където участва с Седмия глобален бакински форум.", "date": "2019.03.14", "title": "Бойко Борисов: Всички трябва да работим за среща НАТО - Русия"}
{"url": "https://www.faktor.bg/bg/articles/politseyski-proizvol-i-diskriminatsiya-darzhavniyat-departament-za-choveshkite-prava-v-balgariya", "text": "В България законите гарантират човешките права, но те невинаги се спазват и това води до нарушения на основните права на личността. Това е сред заключенията на годишния доклад за правата на човека на Държавния департамент на САЩ за България. Сред най-сериозните проблеми, идентифицирани от доклада, са полицейското насилие и превишаването на правомощията на служителите на реда спрямо задържани и заподозрени в престъпления. Освен това се отбелязват неефективната съдебна система и корупцията, както и нарушаването на правата на малцинствата, съобщава \"Свободна Европа\".  Над 40% от хората в българските затвори се оплакват от физическо насилие от страна на властите, пише в доклада. Има случаи на незаконни арести и нехуманно отношение към задържаните. Като пример се посочва ареста на бившата кметица на столичния район „Младост“ Десислава Иванчева и заместничката й, обвинени в корупция, които бяха държани на улицата четири часа, докато силите на реда брояха парите от подкупа, който се твърди, че те са получили.  В доклада се изтъква, че арестуваните често не получават адекватни медицински грижи, а условията в затворите са много тежки. Отбелязва се също, че сигналите за полицейско насилие често не се проверяват, а отговорните не се наказват. Като пример за произвол се споменава задържането на журналиста от сайта „Биволъ“ Димитър Стоянов и румънския му колега Атила Биро край Радомир. През септември двамата бяха арестувани след като самите те подадоха сигнал за унищожаване на документи край радомирско село. Корупцията като пречка пред независимото правосъдие Конституцията и законите са предпоставка за независимо правосъдие, пише в доклада. „Корупцията, неефективната система и липсата на отчетност продължават да бъдат основни проблеми“, допълват авторите. В текста се подчертава, че общественото доверие в съдебната система остава ниско заради разпространеното мнение, че магистратите се поддават на политически натиск. В доклада се отбелязва, че няма правни пречки пред свободата на изразяване. Става ясно обаче, че медиите са изправени пред засилващ се политически и икономически натиск. Като примери в доклада са посочени спирането на епизод от предаването „Часът на Милен Цветков“ по Нова тв, а също и публикацията на в. „Телеграф“ и в. „Монитор“, в която те призовават БТВ да се „прочисти“ от журналисти като Светослав Иванов след негов разговор с потенциален бизнес съдружник на депутата от ДПС и бизнесмен Делян Пеевски. Споменава се също, че до края на 2018 г. не са открити и обвинени извършителите на побоя над журналиста Христо Гешов, както и на Иво Никодимов от БНТ. Разпитът на украинската гражданка Олена Коцева след публикация във фейсбук, в която критикува изказвания на руския патриарх в България по ве на посещението му през март 2018 г., също е част от тенденцията за натиск с цел ограничаване на свободата на изразяване. Според данните, използвани при съставянето на доклада, 81% от регстрираните случаи на реч на омразата са към ромското малцинство. Отбелязва се, че трите партии от „Обединени патриоти“, които са част от управляващата коалиция, използват риторика, която насажда нетърпимост към ромите, турците и други малцинства.  Не са регистрирани случаи на физическо насилие с мотив антисемитизъм, но се увеличават коментарите и публикациите в социалните мрежи с такава насоченост. Дискриминацията спрябмо ЛГБТ общостта остава сериозен проблем. Отбелязва се и ограниченият достъп на хора с увреждания до обществени сгради и обществен транспорт. В доклада се примомня, че в продължение на месеци майки на деца с увреждания протестираха пред парламента докато управляващите приемат промени в Закона за хората с увреждания, които да гарантират по-адекватно социално подпомагане за хората с увреждания. Нарушаването на правата на търсещи убежище също е сред проблемите, идентифицирани в доклада. Обяснава се, че те често биват задържани и оставяни в лагери с лоши санитарни условия. Понякога те стават и жертви на физическо насилие.", "date": "2019.03.14", "title": "Държавният департамент за човешките права на САЩ в България отчете полицейски произвол и дискриминация"}
{"url": "https://www.faktor.bg/bg/articles/novini/svyat/es-shte-otpusne-1-5-mlrd-evro-za-siriyskite-bezhantsi-v-turtsiya", "text": "ЕС ще отпусне 1,5 милиарда евро за сирийските бежанци в Турция в рамките на споразумението за спирането на наплива на мигранти към ЕС, подписано през март 2016 г. Това заяви днес върховният представител на съюза за външната политика Федерика Могерини, която говори на донорска конференция за Сирия в Брюксел.  ЕС ще отпусне втори транш в размер на 1,5 милиарда евро за сирийските бежанци в Турция, посочи тя.  В рамките на споразумението за мигрантите от 2016 г. Брюксел обеща да отпусне на Анкара 6 милиарда евро за сирийските бежанци, да отмени визовия режим за турски граждани (при изпълнение на условията за това) и да отвори нови глави в преговорите за присъединяване на Турция към ЕС.  България е готова да даде 3 милиона евро по механизма за подпомагане на бежанците в Турция за периода 2019-2023 г.  Очаква се министърът на външните рабоит Екатерина Захариева да обяви, че България ще отпусне 3.19 млн. евро по механизма за подпомагане на бежанците в Турция.  За тази година страната ни е предвидила 150 000 евро за сирийските бежанци.", "date": "2019.03.14", "title": "ЕС ще отпусне 1,5 млрд. евро за сирийските бежанци в Турция"}
{"url": "https://www.faktor.bg/bg/articles/ekspert-konfliktna-komanda-mezhdu-kompyutar-i-ekipazh-prichinila-katastrofata-s-boing-737-maks-8", "text": "Най-вероятната причина за тежкия авиоинцидент със самолета \"Боинг 737 Макс 8\" е подаване на конфликтна команда между компютъра и екипажа. Такова предположение направи в ефира на Нова ТВ пилотът Александър Богоявленски.  \"Когато има разминаване в данните, които автоматичните системи възприемат и интерпретират, и начина, по който човекът интерпретира, се стига до подаване на конфликтни команди между компютъра и екипажа. Инцидентът е станал във фазата на изкачване. Тя е една от най-натоварените в самия полет, в която пилотите имат секунди за вземане на решения. Най-вероятно това се е случило и сега, и в Индонезия\", обясни той и допълни, че всички пилоти са тренирани да избегнат такива ситуации. \"Всеки тип самолет има конкретна подготовка за самия тип. 95% от обучението се извършва на симулатори. Свалени са всички самолети от семейството „Макс” – сериите 7, 8 и 9. Проблемът в случая е, че компанията не е описала достатъчно добре нововъведенията. Става дума за системата НК, с която не са били запознати екипажите\", коментира пилотът.  По думите му преди пускането в експлоатация на всяка такава машина се правят тестове. \"Тестовете продължават в много тежки условия за екипа и машината и в дълго време. Системата е добавена в тези самолети именно с цел да повиши нивото им на безопасност\", обясни още Богоявленски. Той е категоричен, че сходствата с предишния инцидент са все по-ясни.", "date": "2019.03.14", "title": "Версия: Конфликтна команда между компютър и екипаж причинила трагедията с \"Боинг 737 Макс 8\"?"}
{"url": "https://www.faktor.bg/bg/articles/kremal-shte-preselva-v-rusiya-hora-ot-sasedni-darzhavi", "text": "Кремъл е формирал институционална инфраструктура, чрез която да подсигури преселването в Русия на възможно повече хора от съседни държави, пише \"Комерсант\". Целта е амбициозна - населението на Русия да нарасне с 5 до 10 милиона нови жители. Като донори се разглеждат страни с висока концентрация на рускоезично население - Украйна, Казахстан, Узбекистан и Молдова, посочва вестникът, цитиран от Би Би Си и БТА. Работната група, реализираща тази концепция, включва 24 души - служители от министерства, ведомства и депутати от Държавната дума. Оглавява я Максим Травников, шеф на управлението по осигуряване на конституционните права на гражданите в администрацията на президента Владимир Путин. Според един от членовете на групата създаването й приключва дейността за оформяне на структурите, необходими за мащабна дейност в сферата на миграцията. А утвърдената от Путин миналата есен Концепция за миграционна политика \"е идеологическата база\" за осъществяването й, коментира той. Президентът Путин е поставил и задачата да се акцентира върху темата за миграцията - напоследък той често говори за демографската криза в Русия, изтъква, че трябва да бъдат създадени всички условия за преселване в Русия на нашите сънародници, пише вестникът. Още през май Държавната дума предвижда да одобри и други законодателни инициативи, засягащи въпроси на гражданството и заселването в Русия. По думите на Сергей Гаврилов, оглавяващ парламентарната комисия за развитие на гражданското общество, поправките ще засегнат десетки хиляди души, получили паспорти \"по различни схеми, с грешни или изопачени данни\". Някои от тези хора са получавали според него руски паспорти в различни държави от ОНД, без да се проверяват основанията за получаване на руско гражданство. \"Често пъти паспортите на тези хора се изземат и те се озовават в трудно положение. Подготвените поправки са хуманитарна операция, която ще даде възможност за приключване на въпроса\", обяснява депутатът.Руските власти никога не са посочвали официално колко души общо биха желали да привлекат в страната. Според източници на \"Комерсант\" обаче, за да се компенсира естественият отрицателен прираст, са необходими около 300 000 души годишно. А в идеалния случай властите трябва да си поставят за цел осигуряването на 5-10 милиона нови жители.", "date": "2019.03.14", "title": "Кремъл с нова имперска концепция -  ще преселва в Русия хора от съседни държави"}
{"url": "https://www.faktor.bg/bg/articles/tusk-blagosklonen-kam-london-shte-preporacha-na-es-dalga-otsrochka-za-brekzit", "text": "Доналд Туск ще препоръча на европейските лидери да дадат дълга отсрочка на Великобритания за Брекзит. Председателят на Европейският съвет съобщи, че ще апелира към 27-те, за да ги „склони да дадат дълъг период от време на Великобритания, за да преосмисли стратегията си за Brexit и изгради консенсус”. Европейските лидери трябва единодушно да вземат решения на пролетната среща на върха следващата седмица. Ако Великобритания получи дългосрочна отсрочка, ще трябва да организира европейски избори.", "date": "2019.03.14", "title": "Туск благосклонен към Лондон, ще препоръча на ЕС дълга отсрочка за Брекзит"}
{"url": "https://www.faktor.bg/bg/articles/valeri-simeonov-parlamentat-raboti-li-raboti-i-to-dobre-ne-vizhdam-kriza", "text": "За кворума не съм особено притеснен, не виждам парламентарна криза. Това каза председателят НФСБ и депутат от ПГ на „Обединени патриоти“ Валери Симеонов пред журналисти във връзка с обявеното от ПГ на „Воля – Българските родолюбци“, че напуска парламента. „Мога да коментирам факти, които са налице до момента. Не съм видял някой да напуска или да се провали до момента кворума сутрин. Ако това се случи, да го коментираме. До момента има само изявления. Дълг на всеки народен представител е да ходи на работа. По този повод ние внесохме предложения за промяна на правилника“, каза Симеонов.  Той посочи, че му е комфортно, когато ги няма БСП. „Приемат се законите с едно добро темпо. Парламентът работи ли - работи. Добре ли работи - добре работи. Не виждам криза“, заяви още Симеонов.  Лидерът на НФСБ обясни, че предстои да се обсъди с коалиционния партньор ГЕРБ как ще се процедира с внесените промени в Правилника на Народното събрание. „Не знам, отложиха го по някакви причини, ще настояваме да се разгледа. Хората очакват да видят такава справедливост, каквато се вижда във всяка фирма и държавно учреждение. Как така ще отсъства някой от работа и ще продължава да получава 1/3 от заплатата. Това са 1200-1300 лв. Ние ще настояваме да се разгледат промените в правилника“, заяви Симеонов.", "date": "2019.03.14", "title": "Валери Симеонов: Парламентът работи ли? Работи, и то добре. Не виждам криза"}
{"url": "https://www.faktor.bg/bg/articles/ninova-1-8", "text": "Ако не беше БСП, сделката ГЕРБ - ДПС за дълга на мюфтийството щеше да мине. Това заяви на \"Позитано\" 20 лидерът на БСП Корнелия Нинова по време на извънредна пресконференция, след като в късния следобед вчера настана обрат по темата със задълженията на мюфтийството.  Според социалистите новото предложение е завоалирано старо, защото не е ясно при какви условия се разсрочват задълженията. Едно разсрочено за 50 години задължение, например, е опрощаване, изтъкна лидерът на БСП. Сега, като отменихме опрощаването на задълженията на мюфтийството, радикализираме ли се, ще има ли възродителен процес, риторично запита Корнелия Нинова. Тя посочи, че за БСП категорично става дума за сделка между ГЕРБ и ДПС и цената й е оцеляването на правителството.  Затова Нинова предвиди, че законопроектът за вероизповеданията с настъпилите вчера промени, ще бъде одобрен единодушно от депутатите от ГЕРБ, ДПС и Обединени патриоти. И отправи още един риторичен въпрос: \"Къде БСП е по-силна - в говорилнята в парламента, където никой не чува нашата различна позиция, или извън него?!\"", "date": "2019.03.14", "title": "Нинова саркастична: Като разсрочим дълговете на мюфтийството, радикализираме ли се или ще има Възродителен процес?"}
{"url": "https://www.faktor.bg/bg/articles/idva-li-kraya-na-erata-merkel", "text": "Кога ще дойде краят на ерата на Ангела Меркел? Около първата годишнина на голямата коалиция в Берлин залагането по този въпрос се превърна в политически спорт, а вариантите са няколко:  1) преди изборите за Европейския парламент в края на май;  2) преди гласуването за регионален парламент в Бранденбург и Саксония в началото на септември;  3) в края на годината.  Водещото германско издание Der Spiegel подканва: „Решете сега! Но може би първо помислете и изберете четвъртата опция: Ангела Меркел ще остане на канцлерския пост и през следващата година, вероятно дори до 2021 г.“  Няма съмнение: Ангела Меркел няма да се кандидатира за канцлерския пост. „Четвъртият мандат е последен за мен като канцлер на Федерална република Германия\", увери Меркел в края на октомври 2018 г., след като обяви оттеглянето си от партийното ръководство на Християндемократическия съюз (ХДС).  Но кога ще приключи този четвърти мандат? Би трябвало през есента на 2021 г., но не са малцина онези, които са уверени (и дори се радват), че Меркел може да освободи поста по-рано.  От една страна, има недоволство в самия коалиционен лагер.Първият рожден ден, който отпразнува голямата коалиция, е по-вероятно да се усети от много политици от Съюза (ХДС/ХСС) и Германската социалдемократическа партия (ГСДП) като Златна сватба: в ХДС и ХСС още мечтаят за провалената ямайска коалиция със свободните демократи, а в ГСДП непрекъснато са с единия крак в опозицията.  А сега и Анегрет Крамп-Каренбауер (АКК), наследник на Меркел на поста партиен лидер на ХДС и жена със собствени амбиции. Тя би предпочела да влезе в следващите избори за федерален парламент с бонус канцлерския пост, така че да може да погребе политически Меркел още през настоящия мандат на коалицията в Берлин.  Разбира се, в ХДС има и критики към Меркел, които не могат да получат истинска гласност, докато бившият лидер на партията не стане и бивш канцлер. Въпреки това, трезвият анализ показва, че Ангела Меркел ще остане в Канцеларията на Канцлерството в Берлин много по-дълго, отколкото мнозина вярват (и се надяват).  Във всеки случай, Меркел, която е освободена от председателството на ХДС, не е уморена от длъжността. Тя би помогнала на АКК да се подготви за канцлерския пост и затова е малко вероятно новият председател на германските християндемократи да се опита да я „хвърли зад борда“.  Меркел няма да подаде оставка. Не и така лесно.  Оставките на канцлерите на ХДС Конрад Аденауер и Лудвиг Ерхард, за които се припомня в последно време, са се случили при много различни обстоятелства.  Първият бе принуден да направи това през 1963 г. под натиска на Съюза (ХДС/ХСС) и СвДП.  На свой ред Ерхард през 1966 г. не получи мнозинство за предложения бюджет, свободните демократи напуснаха коалицията със Съюза, след което той подаде оставка.  Ситуацията днес е различна. Правителството в Берлин не би оцеляло, ако Меркел напусне канцлерския пост. За коалиционния партньор на Съюза (ХДС/ХСС) няма алтернатива на Меркел – ако тя си тръгне, това ще направи и ГСДП.  Следва да се вземе предвид и високия рейтинг на Меркел сред германските граждани. Неотдавнашно проучване показа, че две трети от германците все още искат тя да остане начело в Берлин до края на мандата й през 2021 г.  Der Spiegel дава за размисъл един любопитен въпрос: може ли Меркел, подобно на Герхард Шрьодер, да внесе вот на доверието в парламента, който да загуби умишлено и по този начин да се стигне до нови избори (и победа на тях)? Теоретично да, подчертават от редакцията.  В момента преждевременното сбогуване на Меркел изглежда най-вероятно, ако ГСДП в крайна сметка реши да напусне коалицията. Това може да стане реалност в случай на провал на социалдемократите на изборите за ЕП през май. Тогава те ще видят спасение единствено в опозиция. Коалиционното споразумение предвижда „оценка\" на работата на правителството в средата на мандата му, т.е. тази есен. Част от ГСДП разбира това изрично като клауза за преразглеждане.  Ако при подобен сценарий Меркел не иска да продължи начело на правителството на малцинството, тя ще трябва да подаде оставката си, след което Крамп-Карренбауер може да се опита да бъде избрана за канцлер в Бундестага с гласовете на Съюза (ХДС/ХСС), СвДП и „Зелени“. Последните две партии обаче трябва да бъдат убедени. В противен случай ще се стигне до нови избори.  Или просто всичко ще остане така, както е. С Меркел.  И така до 2021 г.  (източник: Фокус)", "date": "2019.03.14", "title": "Der Spiegel: Идва ли краят на \"ерата Меркел\"? Едва ли..."}
{"url": "https://www.faktor.bg/bg/articles/sasht-se-gotvi-za-agresivna-igra-sreshtu-kiberatakite", "text": "Съединените щати се подготвят да водят по-агресивно кибероперации за ответен удар, на фона на нарастващи кибератаки и заплахи за намеса в президентските избори през 2020 година. Това заяви вчера пред комисия в Конгреса генерал Пол Накасони, началник на Киберкомандването на САЩ, съобщи Асошиейтед прес. Американските военни научиха много от съвместната си работа с други правителствени служби по отблъскването на руската намеса в междинните избори през 2018 г., посочи генералът. Той изтъкна, че сега фокусът е насочен към следващия изборен цикъл. Генерал Накасони заяви, че кибератаките от страна на Русия, Китай, Северна Корея и Иран стават все по-усъвършенствани и до неотдавна са били извършвани с малко загриженост за последиците.  Изявлението на генерал Накасони последва доклад на Военноморските сили на САЩ, в който се описват значителни пробиви в морските системи и се заключава, че флотът губи кибервойната, отбелязва агенцията", "date": "2019.03.14", "title": "САЩ се готвят за агресивна битка с кибератаките преди изборите 2020"}
{"url": "https://www.faktor.bg/bg/articles/orban-v-pismo-do-13-evropeyski-partii-ne-ni-izklyuchvayte-ot-enp-izvinyavam-se", "text": "Унгарският премиер Виктор Орбан е написал писмо до европейските политически лидери, които искат изключването на партията му ФИДЕС от редиците на Европейската народна партия. В него той се е извинил за обидния си език, но отстоява политическите си позиции. Според копие от писмо, получено от Ройтерс днес, Орбан е настоял лидерът на фламандските християндемократи Вутер Беке да се откаже от искането си за изгонването на ФИДЕС от ЕНП. Говорител на правителството в Будапеща потвърди, че сходни послания са изпратени до всички 13 партии, които подкрепят изключването на управляващата унгарска партия от паневропейската десница.  От унгарския премиер Виктор Орбан зависи да реши към кое политическо семейство иска да принадлежи, заяви пред седмица Манфред Вебер, лидер на групата на Европейската народна партия (ЕНП) в ЕП. Дискусиите сред християндемократите за изгонването на партията на Орбан ФИДЕС от редиците на ЕНП заради кампанията ѝ срещу лидерите на Евросъюза и в частност срещу председателя на ЕК Жан-Клод Юнкер продължават. Въпросът се очаква да бъде обсъждан на партиен форум на 20 март.", "date": "2019.03.14", "title": "Орбан в писмо до 13 европейски партии: Не ни изключвайте от ЕНП, извинявам се!"}
{"url": "https://www.faktor.bg/bg/articles/yaponiya-byasna-na-rusiya", "text": "Япония е изразила протест пред Русия, заради ученията на страната в южната част на Курилските острови, съобщи РИА Новости. Япония подчертава, че смята въпроса за спорните територии за важен. От там определиха действията на Русия като неприемливи. Все пак японското външно министерство подчерта, че е отворено за преговори. Русия започна ученията в региона на 12-ти март. В тях участват 500 военни и 70 единици техника. Тренира се предвижване в трудни условия. Русия и Япония все още не са подписали мирен договор след края на Втората световна война. Причината е териториален спор за региона край Курилските острови.", "date": "2019.03.14", "title": "Япония бясна на Русия"}
{"url": "https://www.faktor.bg/bg/articles/dzhouzef-dol-v-pismo-do-balgarskite-partii-ot-enp-obedinete-se-v-edinen-front-sreshtu-antievropeyskite-sili", "text": "Председателят на Европейската народна партия Джозеф Дол е изпратил вчера, 13 март писмо до лидерите на българските партии, членуващи в ЕНП. То е адресирано до лидера на ГЕРБ Бойко Борисов, Атанас Атанасов – ДСБ, Димитър Делчев – «България на гражданите» и Румен Христов – СДС. Дол призовава директно лидерите на партиите от семейството на ЕНП: «Ако искаме да продължим да работим, за тази Европа, в която вярваме – демократична, прозрачна, просперираща и ефективна, близка до нейните граждани, защитавайки своето културно многообразие и силна социално-пазарна икономика, трябва да стоим единни и да се справим заедно с всички предизвикателства. За това призовавам всички членове на политическото семейство на ЕНП в България, да направят най-отговорния избор и представят българските граждани в единен фронт. Само обединени ще можем да избегнем разпиляването на гласовете, което ще е от интерес и полза единствено за популистите и антиевропейските сили», изтъква Дол в писмото.  Той  е убеден, че само чрез съвместна работа ще бъде увеличено представителството на ЕНП в ЕП, което ще гарантира избора на Манфред Вебер за следващ президент на Европейската комисия.", "date": "2019.03.14", "title": "Джозеф Дол в писмо до българските партии от ЕНП: Обединете се в единен фронт срещу антиевропейските сили"}
{"url": "https://www.faktor.bg/bg/articles/rumen-radev-ima-rast-na-ikonomikata-u-nas-no-ryabva-da-se-prestrukturira", "text": "\"Икономиката ни трябва да се преструктурира и затова е време за важни решения, решения със стратегически хоризонт. За да има ефект днешния форум, трябва да знаем – какво е състоянието на икономиката ни като постижения, като тенденция, какво е нивото ни амбиция, как да постигнем тези цели\", заяви държавният глава Румен Радев по време на кръглата маса „ЗА конкурентоспособна и просперираща българска икономика“. „Никоя икономика не може да бъде успешна, ако законодателната, изпълнителната и съдебната власт не създават нужна среда за развитие“, заяви Радев и приветства участието на голяма част от министрите от управляващия кабинет. „Много е важно да уточним системата си за критерии, с кого и как се сравняваме“, напомни той и добави, че дистанцията между нас и другите държави от ЕС се увеличава. „Най-вероятно ще чуем да се говори за висок ръст на икономиката, за висок БВП и те ще имат основание, но защо това не може да се усети от гражданите като доходи, като качество на образованието и на здравеопазването“, заяви Румен Радев. „Икономиката е все по-голям заложник на демографията и това е основен проблем, на който трябва да търсим решение“, каза още държавният глава.", "date": "2019.03.14", "title": "Румен Радев: Имаме ръст на икономиката, но тя трябва да се преструктурира"}
{"url": "https://www.faktor.bg/bg/articles/tsvetanov-gerb-i-obedineni-patrioti-imame-nad-121-deputati-ne-smyatam-che-ima-parlamentarna-kriza", "text": "ГЕРБ и „Обединени патриоти“ имаме над 121 депутати - не смятам, че има парламентарна криза. Това каза председателят на ПГ на ГЕРБ Цветан Цветанов пред журналисти във връзка с обявеното от ПГ „Воля – Българските родолюбци“, че напуска парламента, предаде „Фокус“. „Разбрах само преди минути за тяхното решение. Не съм имал възможност да разговарям. Доколкото разбрах, в по-късните часове ще обявят своите мотиви. Всяка една от парламентарните групи има възможност да си определи хода и това, което трябва да предприеме“, заяви Цветанов и добави, че ще се чуе с Веселин Марешки. „Те мисля, че заседават, докато не излязат с позиция, не бих могъл нито да знам, нито да предполагам“, допълни още Цветанов.  Според него е много е важно, когато си избран от своите работодатели - българските граждани, да отстояваш принципната позиция в българския парламент. Цветанов заяви още, че сега е важно да се направят добри резултати на евроизборите и да се подготвят за местния вот. „Смятам, че местната власт сега може да направи съответната равносметка на това, когато избират БСП да ги представлява българския парламент, дали ходят на работа. По този начин ще си задават въпроса дали тези евродепутати, които ще избират от листата на БСП, ще ходят на работа. Ако само ще получават някакво възнаграждение или само ще се водят статут европейски или народен депутат, по същата логика може да бъде и за общински съветници и кметове на общини“, допълни Цветанов. Той отчете, „Воля“ са имали отговорна позиция до този момент.", "date": "2019.03.14", "title": "Цветанов: ГЕРБ и „Обединени патриоти“ имаме над 121 депутати - не смятам, че има парламентарна криза"}
{"url": "https://www.faktor.bg/bg/articles/volya-napuska-parlamenta", "text": "\"Воля\" напуска парламента - това съобщи в Народното събрание преди секунди лидерът на политическата сила Веселин Марешки. Той отказа да уточни причините в момента. По думите му разговорите все още продължават. Марешки допълни, че ключовата роля на \"Воля\" била да сваля маските на фалшивите политици и партии. Мотивите на депутатите да напуснат Народното събрание ще бъдат огласени в следващите дни. Лидерът на \"Воля\" не отговаряше на въпроси на журналисти с аргумента, че това е само изявление.", "date": "2019.03.14", "title": "\"Воля\" напуска парламента"}
{"url": "https://www.faktor.bg/bg/articles/mvnr-na-shvetsiya-izvika-ruskiya-poslanik-zaradi-shpionski-skandal", "text": "Шведското външно министерство извика руския посланик Виктор Татаринцев и настоя един от служителите в посолството да напусне страната, съобщи шведският вестник \"Дагенс нюхетер\", цитиран от ТАСС и БТА. \"Мога да потвърдя, че извикахме посланика във връзка с дейността на един дипломат\", заяви говорителят на министерството Патрик Нилсон. По данни на вестника става дума за руски дипломат, който се срещнал с 45-годишен швед в ресторант в Стокхолм. Шведът бил задържан на тази среща от служители на шведското контраразузнаване по подозрение в шпионска дейност в полза на Русия. След инцидента се появи информация, че дипломатът е напуснал страната, но както се изясни, това не се случило. Във връзка с това шведското министерство на външните работи поискало руснакът доброволно да напусне страната. Шведското контраразузнаване СЕПО смята, че задържаният швед бил вербуван от агент на руското разузнаване, работещ под дипломатическо прикритие. Ако вината му бъде доказана, той може да бъде осъден на затвор от шест месеца до четири години. Мъжът отрича вината си. Той има собствена компания в Швеция в сферата на високите технологии и работи с информация, която според СЕПО представлява интерес за чужди разузнавания.", "date": "2019.03.14", "title": "Шпионски скандал: МВнР на Швеция спешно извика руския посланик"}
{"url": "https://www.faktor.bg/bg/articles/vnezapno-pochina-shefat-vav-formula-1", "text": "Чарли Уайтинг, директорът на състезанията във Формула 1, почина на 66-годишна възраст само часове преди началото на първия състезателен уикенд за новия сезон. Британецът е получил белодробна емболия в четвъртък сутринта, пише dir.bg. Смятан е за един от най-влиятелните хора в спорта и човек с огромни заслуги за развитието му. Уайтинг работеше за Международната автомобилна федерация (FIA) от 1988-а насам, когато изпълнява ролята на технически директор. Бил е главен механик и главен инжинер в отбора на Бърни Екълстоун - Брабам, който спечели световната титла през 1981-а и 1983-а. Президентът на Формула 1 Жан Тод заяви: \"Формула 1 загуби ерен приятел и харизматичен посланик в лицето на Чарли\". Именно на Уайтинг се дължат мерките за безопасност по пистите, които превърнаха Формула 1 в много по-сигурен спорт за пилотите спрямо миналия век.", "date": "2019.03.14", "title": "Внезапно почина шефът във Формула 1"}
{"url": "https://www.faktor.bg/bg/articles/ankara-reshenieto-na-ep-da-zamrazi-pregovorite-s-turtsiya-sa-nishtozhni-i-bez-nikakva-stoynost", "text": "Говорителят на управляващата партия в Турция Йомер Челик определи като \"нищожно и без никаква стойност\" за Турция вчерашното решение на Европейския парламент да замрази преговорите с Анкара. По думите му вотът показва, че Европарламентът е под контрол на крайнодесните тенденции. Говорителят на Партията на справедливостта и развитието определи в Туитър подхода на комисаря по разширяването като \"расистки\" и добави, че авторът на черновата на доклада има по-тесни отношения с \"терористите\", отколкото с тези, защитаващи демокрацията. По думите на Йомер Челик турският народ е платил цена за защита на демокрацията при опита за преврат и решението на Европарламента не е достойно за доверие, тъй като е далеч от разбирането на този факт. Турция връща обратно този доклад, който може да бъде закачен на портите на музей на расизма и ислямофобията, допълни Челик. По-рано в сряда на заседание в Страсбург евродепутатите приеха резолюция, призоваваща за официално замразяване на преговорите за членство на Турция заради проблемите с демокрацията в страната. Подобно решение обаче може да бъде взето от Европейската комисия и държавите-членки.", "date": "2019.03.14", "title": "Анкара: Решението на ЕП да замрази преговорите с Турция за членство в ЕС е \"нищожно\""}
{"url": "https://www.faktor.bg/bg/articles/georgi-harizanov-mirizmata-na-rubli-okolo-bpts-stava-tvarde-natrapchiva", "text": "И опрощаването, и разсрочването на дълговете на вероизповеданията са правилна, но половинчата мярка. Това мнение изказа анализаторът от Института за дясна политика Георги Харизанов в ефира на БНР. Според него основната цел и на двете действия е държавната субсидия да започне да бъде получавана от тази година, а не да бъде запорирана заради задължения към НАП. „Половинчата – защото никой не отваря дума за втората половина от упражнението, а именно забраната и криминализирането на финансирането от чужбина на българските вероизповедания. Без тази мярка дали ще опрощаваме, или ще разсрочваме … То ще е правилно, защото те ще започнат да получават държавна субсидия от България и да не са изцяло зависими от чуждо финансиране, но ще е половинчата, защото чуждото финансиране няма да бъде забранено“, изказа мнение той в предаването „Преди всички“. По думите му мълчанието на патриотите по този въпрос прави силно впечатление. Харизанов отбеляза, че сред основните противници на забраната на външното финансиране е Българската православна църква: „Защо Българската православна църква е противник на тази забрана? Какво външно финансиране ползват? От кои държави? За какво го ползват? … Миризмата на рубли започва да става твърде натрапчива около БПЦ. И това няма нищо общо с настройването на общественото мнение срещу мюсюлманското вероизповедание“, подчерта Харизанов. Според него съобразяването с обществените реакции не е проблем, който трябва да бъде иронизиран: „Българите устойчиво избират ГЕРБ, откакто тази партия я има. Не съм сигурен, че на обществото не му харесва управляващите да се вслушват в мнението на обществото и да променят решенията си, а не да управляват на инат“. Анализаторът подчерта, че мнозинството трябва да е по-прецизно в предложенията на малките партии, които приема и които е склонно да подкрепи. Според него въпросът за преференциите е бил категорична грешка. Харизанов коментира и лансираните хипотези за коалиция ГЕРБ – ДПС. Който говори за коалиция ГЕРБ – ДПС, може да отиде в Кърджали и да види на място как функционира тази коалиция в Общинския съвет –ще остане очарован. Изключително забавно е положението там. Тезата за коалиция ще се изпари доста преди да наближи самия град, аргументира позицията си Георги Харизанов.", "date": "2019.03.14", "title": "Георги Харизанов: Около БПЦ миризмата на рубли започна да става твърде натрапчива"}
{"url": "https://www.faktor.bg/bg/articles/kak-prezidentat-na-slvovakiya-se-spasi-ot-gafa-na-desislava-radeva-s-cherviloto", "text": "Бившият служебен министър на образованието и секретар на президента на България Росен Плевнелиев Румяна Коларова отправи тежки критики към Десислава Радева за гафа й със словенския президент. Припомняме, че съпругата на държавния глава беше заснета да бърше с ръка червилото, което е оставила по бузата на президента на Словения Борут Пахор. Веднага след конфузната ситуация той пусна викторина за грандиозния гаф на Деси Радева: \"Какво ми направи съпругата на българския президент?\"  \"Това е недопустим протоколен гаф. Словенският президент направи превантивен пиар, за да не падне върху него тежестта от този недопустим гаф\", разкри Коларова.  \"Президентът на Словения е повече от политик, с голяма харизма и чувство за хумор, затова и така реагира в ситуацията. По този начин негативният оттенък от ситуацията падна върху нашата президентска двойка\", уточни тя. \"Основната причина да се стигне до този гаф е недостатъчна култура на президентската двойка или поне на женската част от президентската двойка\", категорична е Коларова. Тя коментира и темата за бруталния побой в ловешко училище, където възпитател налага с юмруци по главата ученичка със специални потребности. Бившият образователен министър беше категорична, че не одобрява поведението на възпитателя и че няма случай, в който трябва да се проявява агресия срещу дете. \"Не съм първа младост, но и аз си спомням как една съученичка искаше да ме набие много. Моите учителки не биха стигнали до юмруци. Средата беше друга\", коментира Коларова. По думите й трябва да се направи реформа в образователната система. \"Основната роля е на учителя, но и родителите трябва да присъстват в училището\", обясни бившият служебен министър на образованието.", "date": "2019.03.14", "title": "Как президентът на Словения се спаси от конфуза с червилото на Деси Радева"}
{"url": "https://www.faktor.bg/bg/articles/problem-s-raketata-sayuz-yug-na-baykonur", "text": "Тестовете на ракетата \"Союз-ФГ\", която трябва да изпрати новият екипаж към Международната космическа станция, са показали дефекти в системата за отделяне на спомагателните ускорители, предава РИА \"Новости\". Почти същият проблем възникна миналата година, когато авария с отделянето на ускорителите доведе до провал на мисията за изпращане на екипаж до МКС. \"Дефектите са отстранени и новите тестове приключиха успешно в Байконур\", заявява източник от \"Роскосмос\". Поради това графикът на работа в космодрума се промени, но няма промяна в дата на изстрелване на \"Союз-ФГ\", допълва той. Според друг източник на РИА \"Новости\", на ракетата спешно са били подменени два компонента, на които са били открити неизправности. Не се уточнява кои точно са били тези части. Ракетата \"Союз-ФГ\" с кораба \"Союз МС-12\" ще излети на 14 март, посочва dir.bg. Екипажът включва руския космонавт Алексей Овчинин и американецът Ник Хейг, които не достигнаха МКС миналата година именно поради авария в \"Союз-ФГ\" и прекратяване на мисията. На борда на кораба ще е и американката Кристина Кук. Експертите отбелязват, че дребни грешки в компонентите или погрешното им монтиране могат да доведат до унищожението на цялата ракета. Въпреки това ракетата \"Союз-ЮГ\" е призната за една от най-сигурните и надеждните в света, а успеваемостта на мисиите е 97,3% при над 1700 полета.", "date": "2019.03.14", "title": "Дефект в системата \"приземи\" ракетата \"Съюз -ЮГ\" в Байконур"}
{"url": "https://www.faktor.bg/bg/articles/slavcho-velkov-napuska-parlamenta", "text": "Парламентът прекрати пълномощията на народния представител от ПГ на \"БСП за България\" Славчо Велков. \"За\" гласуваха 132-ма депутати, \"против\" - шестима, а един се въздържа. Велков е подал искане за напускане на парламента заради влошено здравословно състояние, стана ясно от думите на председателя на Народното събрание Цвета Караянчева. 68-годишният депутат бе член на Комисията по отбрана и зам.-шеф на Комисията по контрол над службите за сигурност.", "date": "2019.03.14", "title": "Агентите на ДС в Народното събрание стават с един по-малко"}
{"url": "https://www.faktor.bg/bg/articles/fandakova-bezlihveniyat-zaem-za-remonta-na-graf-ignatiev-e-falshiva-novina", "text": "Кметът на София Йорданка Фандъкова съобщи пред БНТ, че след новото увеличение на заплатите на шофьорите и ватманите от градския транспорт, средното брутно месечно възнаграждение ще надхвърли 1800 лева. Факт е, че имаме проблем с недостига на шофьори и ватмани в градския транспорт. Този проблем води до доста сериозни часове извънреден труд, което е недопустимо, защото означава повече рискове и за пътниците, каза Фандъкова. Днес общинският съвет ще гласува увеличение с 10% на заплатите на шофьорите от 1 април, което е второ от началото на годината. С него работната заплата ще достигне 1150 лева, като водачите имат право и на до 100 лева бонуси за добра работа. Така средното брутно работно възнаграждение става над 1800 лева, съобщи кметът. За извънреден труд шофьорите и ватманите ще могат да получават допълнително и до 200 лева месечно. Парите за увеличение ще са за сметка на бюджета на Столична община. Надявам се с тази стъпка да запазим шофьорите и ватманите и да привлечем нови, посочи столичният кмет. Фандъкова посочи, че продължават преговорите със синдикатите, които предлагат ежегодно нарастване на възнагражденията с 10% през следващите три години, като целта е професията да стане привлекателна. Градоначалникът отрече съобщенията, че фирмата, която ремонтира столичната улица \"Граф Игнатиев\", ще получи безлихвен заем от общината. Тя определи информацията като фалшива новина. Междинните плащания по Оперативна програма \"Региони в растеж\" бяха възстановени и имаме верифицирани средства, заяви тя и обясни, че премахването на ограничителите по улицата се прави заради безопасността на гражданите, след като поредица от инциденти се случиха на \"Граф Игнатиев\" в последните месеци. Главният архитект и проектантите ще мислят за нови варианти. Фандъкова съобщи, че ремонтът на улицата ще продължи до април. Ще искам надзорните органи да връщат фирмата, докато всичко не стане добре, обясни тя", "date": "2019.03.14", "title": "Фандъкова: Безлихвеният заем за ремонта на \"Граф Игнатиев\" е фалшива новина"}
{"url": "https://www.faktor.bg/bg/articles/likvidiraha-franki-boy-glavata-na-familiya-gambino-v-nyu-york", "text": "Франческо Кали - „Франки бой”, глава на фамилията Гамбино, е бил убит в първото голямо мафиотско убийство в Ню Йорк от 30 години насам, пише ABC News. Местни медии съобщиха, че 53-годишният Кали е бил прострелян многократно до колата му в Стейтън Айлънд след 21 ч. местно време от неидентифициран мъж, който след това напуснал мястото със син автомобил. Свидетели разкриват, че са чули най-малко шест изстрела отвън, а след това видели как членове на фамилията тичат навън и плачат край тялото на „Франки бой”. До момента няма извършени арести във връзка с убийството. Полицията потвърди самоличността на убития като Франческо Кали, чиято смърт беше констатирана в университетската болница в Стейтън Айлънд. Той е сочен за главата на фамилията Гамбино. Вярва се, че Кали е издигнат за глава на фамилията през 2015 г., след като поема властта от Доменико Чефалу. Той имаше сериозни връзки със сицилианската мафия и семейство Гамбино и се твърди, че се е стараел да не изпъква в публичното пространство, докато е глава на фамилията. Убийството му е първото на мафиотски бос от Ню Йорк, откакто Пол Кастелано беше убит през 1985 г. Джон Готи, който организира покушението, поема управлението на фамилията Гамбино. Влиянието на мафиотската фамилия намалява през 90-те години на миналия век, след като редица нейни членове се оказаха информатори на правителството и няколко лидери бяха пратени в затвора. „Франки бой” беше определян като фактическия Кръстник на престъпното семейство Гамбино. След като поема юздите през 2015 г. Кали е описван като пълната противоположност на Готи, защото „никой не го вижда”. Според полицията, „Франки бой” е бил считан за обединителна фигура за фамилия Гамбино. Той успял да привлече нови мафиоти от редиците на имигрантите от Италия и фокусирал незаконния бизнес върху продажбата на хероин и Оксикодон.", "date": "2019.03.14", "title": "Ликвидираха Франки бой - главата на фамилия Гамбино в Ню Йорк"}
{"url": "https://www.faktor.bg/bg/articles/izslushvat-kandidatite-za-tsik-v-pravnata-komisiya-v-parlamenta", "text": "Правната комисия в парламента ще изслуша кандидатите за членове на Централната избирателна комисия (ЦИК).  Мандатът на сегашната комисия изтича на 23 март. Първоначално управляващите искаха да го удължат, докато мина изборите тази година за Европейски парламент, и за местна власт.  После обаче беше открита процедура за избор на нова ЦИК.  Имената на експертите, които партиите и неправителствените организации предлагат, станаха ясни миналата седмица.  Очаква се около 18 март парламентът да гласува новия състав.", "date": "2019.03.14", "title": "Изслушват кандидатите за ЦИК в правната комисия в НС"}
{"url": "https://www.faktor.bg/bg/articles/idvat-topli-dni", "text": "Днес облачността над страната ще бъде значителна и в следобедните часове на места в западната половина от страната ще превали дъжд, съобщи „Фокус”. В Източна България ще духа до умерен юг-югоизточен вятър. Максималните температури ще са между 7° и 12°, в София около 7°. Атмосферното налягане е по-ниско от средното за месеца и през деня още малко ще се понижи. По Черноморието ще бъде предимно облачно, но ще е без валежи. Ще духа умерен юг-югоизточен вятър. Максималните температури ще са 7°-10°. Температурата на морската вода е 7-9°. Вълнението на морето ще бъде 2-3 бала.  В планините ще е предимно облачно. В масивите от Западна и Централна България ще има валежи от сняг, под 1200 метра - от дъжд. Ще духа умерен, по билата до силен вятър от западната четвърт. Максималната температура на 1200 метра ще бъде около 1°, на 2000 метра - около минус 4°.", "date": "2019.03.14", "title": "Температурите леко се покачват"}
{"url": "https://www.faktor.bg/bg/articles/venetsuela-zapochva-voenni-manevri", "text": "Вторият етап от това, което се смята за една от най-големите военни учения във Венецуела, се очаква да започне този уикенд, съобщи вицепрезидентът на Венецуела Делси Родригес. Местните медии уточниха, че този етап военните маневри включват осигуряването на националните електрически мрежи и водоснабдителните системи. Венецуела се бори с дългото прекъсване на електроенергията, което се дължи на авария в голяма водноелектрическа централа. Президентът на Венецуела Никола Мадуро стартира военните учения миналия месец, за да \"укрепи отбранителния капацитет на страната\", тъй като неговата вражда със самопровъзгласилия се президент Хуан Гуайдо се задълбочи.", "date": "2019.03.14", "title": "Венецуела свиква военни маневри по нареждане на Мадуро"}
{"url": "https://www.faktor.bg/bg/articles/v-kaliforniya-obyaviha-moratorium-varhu-smartnite-prisadi", "text": "Губернаторът на Калифорния Гавин Нюсъм вчера обяви мораториум върху изпълнението на смъртните присъди в щата, където 737 затворници чакат в \"коридора на смъртта\", съобщиха Франс прес и ДПА. \"Смъртната присъда е несъвместима с нашите основополагащи ценности\", заяви губернаторът демократ, който ръководи Калифорния от януари. \"Да убиеш човек преднамерено е безнравствено. В качеството си на губернатор, няма да позволя екзекутирането на нито един човек\", добави Нюсъм, дългогодишен противник на смъртното наказание. Решението му явно не беше по вкуса на президента републиканец Доналд Тръмп, отбелязва АФП. ,,Губернаторът на Калифорния ще спре всички екзекуции на 737 безмилостни убийци, осъдени на смърт. Приятелите и семействата на жертвите, които продължават да са забравени, не са очаровани от това, както и аз'', написа той в Туитър. В затворите в Калифорния се намират една четвърт от всички осъдени на смърт в САЩ, но последната екзекуция в щата беше изпълнена през 2006 година.", "date": "2019.03.14", "title": "Губернаторът на Калифорния спря смъртните присъди, Тръмп: Не съм очарован!"}
{"url": "https://www.faktor.bg/bg/articles/13-ubiti-sred-koito-i-6-detsa-sled-udar-na-ruski-vazdushni-sili-v-idlib", "text": "Най-малко 13 цивилни, включително 6 деца, бяха убити вчера при руски въздушни удари в сирийската провинция Идлиб, съобщи Сирийският център за наблюдение на човешките права, цитиран от Франс прес. \"През последните 24 часа руски самолети нанесоха десетки удари срещу няколко района на провинция Идлиб, сред които град Идлиб и селището Саракеб\", посочи пред агенцията директорът на неправителствената организация Рами Абдел Рахман. Той уточни, че са загинали 13 мирни жители, сред които шест деца, а около 60 са били ранени. По думите му това са първите руски удари срещу провинцията след руско-турското споразумение, подписано на 17 септември м.г. в Сочи и което позволи предотвратяването на офанзива на сирийската армия срещу този бунтовнически бастион, доминиран от джихадистката групировка \"Хаят Тахрир аш Шам\" (бившата \"Джебхат ан Нусра\"). Въздушният удар бе координиран с Турция срещу оръжеен склад в контролираната от сирийските бунтовници северозападна провинция. В склада на екстремистката групировка \"Хаят Тахрир аш Шам\" (бившата \"Джебхат ан Нусра\") в град Идлиб е имало голям брой безпилотни самолети, получени неотдавна, и други оръжия, предназначени за атаки срещу руската ВВС база в Хмеймим в Западна Сирия, се казва в съобщението. ТАСС припомня, че бунтовниците вече опитаха на 6 януари т.г. масирана атака срещу руската ВВС база в Хмеймим и срещу военноморската база в Тартус, която бе успешно отблъсната. От руското военно министерство подчертаха, че средствата, използвани от бунтовниците, са могли да бъдат получени само от технологически развита страна, и предупредиха за опасността от повтаряне на подобни атаки във всяка страна на света. По-рано руският заместник-министър на отбраната Александър Фомин съобщи, че управлението на атаката с дронове срещу Хмеймим през януари се е координирало от разузнавателен самолет \"Боинг Р-8 Посейдон\" на САЩ. Когато дроновете се сблъскали с действието на руската система за радиоелектронно заглушаване, те преминали на режим на ръчно управление, което се осъществявало от борда на американския самолет, посочва ТАСС.", "date": "2019.03.14", "title": "Руски въздушни сили удариха в Идлиб, 13 цивилни са убити, сред тях и 6 деца"}
{"url": "https://www.faktor.bg/bg/articles/izprashtat-vav-frantsiya-chernite-kutii-na-razbiliya-se-v-etiopiya-samolet", "text": "Черните кутии на разбилия се в Етиопия самолет \"Боинг 737 MAX 8\" ще бъдат изпратени за анализ във Франция, по молба на етиопските власти. След трагичния инцидент ЕС затвори европейското въздушно пространство за \"Боинг 737 MAX\". България я последва, а в САЩ Доналд Тръмп спря полетите на \"Боинг 737 MAX 8\" с нарочна заповед. Припомняме, че машината, собственост на етиопските авиолинии, се разби 6 минути след излитане от Адис Абеба, при което загинаха всички 157 души на борда. Това стана причина всичките 371 самолета от този модел по света да бъдат спрени от полети до изясняване на проблема.", "date": "2019.03.14", "title": "Пращат във Франция черните кутии на разбилия се в Етиопия \"Боинг 737 MAX 8\""}
{"url": "https://www.faktor.bg/bg/articles/spas-garnevski-1", "text": "Цели 30 години българите чакахме да започне реална борба с корупцията в държавата. Това не само не се случваше, но и тези практики процъфтяваха, особено през първите 20 години от т.нар. \"преход\". Едва през 2018 г. настъпи мига, в който се предприеха реални мерки срещу този проблем\". Това коментира в студиото на \"България он Еър\" депутатът от ГЕРБ от гражданската квота Спас Гърневски. А по-рано Националният съвет по антикорупционни политики към Министерския съвет отправи послание, че борбата с корупцията трябва да прозира от всяка дума на българските министри. Институцията предлага в мотивите към законопроектите на правителството и в докладите на министрите да бъде включен раздел с мерки за противодействие на корупцията. Министрите ще трябва да гарантират писмено, че предложенията им не водят до създаване на корупционен риск. Освен това антикорупционната комисия също ще дава своята независима оценка в тази посока. Гърневски отбеляза, че Законът за борба с корупцията и за отнемане на незаконно придобитото имущество е изключително сериозен и още през първите месеци след приемането му е дал много добри резултати. Националният антикорупционен съвет препоръчва да бъдат фокусирани усилията за обучение на служителите в борба с корупцията. Както и да бъдат въведени повече кампании за нетърпимост срещу корупцията от страна на гражданите.", "date": "2019.03.14", "title": "Спас Гърневски: След 30 години най-после реално започна борбата с корупцията"}
{"url": "https://www.faktor.bg/bg/articles/rumen-ovcharov-feldfebelskiyat-priziv-na-prezidenta-sprya-vrashtaneto-na-bsp-v-parlamenta", "text": "Бившият енергиен министър Румен Овчаров коментира в сутрешния блок на бТВ енергийните проекти АЕЦ \"Белене\" и \"Турски поток\". \"Формално проектът АЕЦ „Белене“ се рестартира. По начина, по който се подхожда, е очевидно, че инвеститор ще дойде, но това не е икономически инвеститор, а политически инвеститор. Ще дойдат или Росатом, или Китайската енергийна компания. Нито Франция, нито САЩ имат такъв стратегически интерес\", каза Овчаров. „Начинът, по който се подхожда, не означава, че наистина търсим стратегически инвеститор, както търсихме през 2006 година“, обясни още той. „Политическите интереси властват в целия свят и в целия Европейски съюз. Ще дойдат тези, които имат политически интерес, имат интерес от влизане на пазари, търсят политическо влияние, но не и икономически. Имам предвид Русия и Китай\", уточни Овчаров.  Относно „Турски поток“, Румен Овчаров обясни, че е полезно тръба да минава през България и добави: \"20 години няма да печелим от \"Турски поток\".\" Помолен да коментира и неучастието на БСП в парламентарния живот, Румен Овчаров заяви: \"Стоенете на БСП извън парламента се оказа изключително успешно и полезно. Няма нещо, за което да не е станало дума, и то да не се е случило. Ето, и днес дори ще се говори за заплатата на шофьорите.\" След като е толкова полезен този ход на БСП, тогава до 2021 г. ли ще стои извън парламента, тъй като правителството няма да си отиде, бе въпросът от водещия. \"Има още известно време. Има моменти, в които можеше да се върне. Този момент беше ветото на президента. Ако той не го беше направил така фелдфебелски, имаше логика тогава да се върне БСП и да се дискутира Избирателният кодекс и въобще изборите. Но дали ще се върне до евроизборите и след това, не е проблемът. Проблемът е дали ще се намират достатъчно остри проблеми, които да държат напрежението в обществото\", разкри Овчаров. На въпрос дали Сергей Станишев ще води листата на БСП за евроизборите, Овчаров обясни: \"Не сме 2014 г., на предишните евроиизбори. Така го брояхме тогава - този първи, втори, но този проект не беше много успешен. Така че не смятам да се връщаме към него. Или пък да чакаме да загубим 11 евроизбора, за да разберем, че Станишев не може да донесе успех на БСП като водач на листата.\"", "date": "2019.03.14", "title": "Румен Овчаров: Фелдфебелският призив на президента спря връщането на БСП в парламента"}
