{"url": "https://faktor.bg/bg/articles/novini-svyat-zashto-yugoiztochna-evropa-e-silno-zastrashena-ot-zemetreseniya", "text": "Земетресение с магнитуд 5,6 по скалата на Рихтер разтърси западната част на Албания. Епицентърът на труса е бил на шест километра северно от крайбрежния град Дуръс и на 35 км западно от столицата Тирана. Десетина минути след първия трус е последвал силен вторичен трус с магнитуд 5,2 по Рихтер. През юни в Корча също имаше силно земетресение. По произход земетресенията са тектонски и вулканични. Най-разрушителни са плитките тектонски земетресения с дълбочина до 100 км под земната кора. Те имат обикновено и най-широк обхват. Земетресенията стават най-често там, където има разломи в земната кора - особено по границите на тектонските плочи. Там обикновено са съсредоточени и огнищата на най-силните земетресения. В интервю за ДВ професор Фредерик Тилман от германския Център за геоизследвания GFZ обяснява защо Югоизточна Европа е особено застрашена. „Ако погледнем към картата на регистрираните земетресения през последните 14 дни в Европа, ще видим, че те са предимно съсредоточени в Италия и в Югоизточна Европа, а албанското крайбрежие открай време е район със силна сеизмична активност\", посочва Фредерик Тилман. Той обяснява това с придвижването на африканската континентална плоча на север - тя се приближава към Европа с по няколко милиметра годишно. Това води до сеизмично напрежение в целия регион, понеже част от Адриатическата микроплоча постепенно се подпъхва под Балканите. Земетресението край Тирана е причинено именно от такива напрежения. Благоприятни за това са онези места в земната кора, които имат по-ниски температури, защото при по-високи температури земните пластове са по-гъвкави и с времето нагаждат формата си, така че не се натрупва напрежение и енергия, която да се освободи чрез земетресения. Фредерик Тилман посочва освен това, че промяната в климата не влияе върху сеизмичната дейност. Известно е обаче, че при топенето на глетчерите по време на последния Ледников период са възникнали вертикални напрежения в земната кора, които предизвикали в Скандинавия редица земетресения, отчасти с магнитуд до 7-ма степен. Но промените в климата са много продължителни процеси. В днешно време сеизмичната активност се предопределя не от тях, а от тектонски причини, твърди германският учен. Той обяснява, че засега науката не дава възможност краткосрочно да се предскаже някое бъдещо земетресение. Трайните наблюдения и измервания, които извършва германският Център за геоизследвания, помагат обаче да се прогнозира дългосрочната опасност от земетресения. Освен това умението бързо да се установят параметрите на определено земетресение е от голяма важност при спасителните операции. „В определени случаи ние сме в състояние да предупредим за предстоящо земетресение няколко секунди по-рано. Такива системи за ранно предупреждение вече са инсталирани на няколко места по света - например в Мексико Сити и в Токио\", казва Фредерик Тилман.", "date": "2019.09.23", "title": "Защо Югоизточна Европа е силно застрашена от земетресения"}
{"url": "https://faktor.bg/bg/articles/novini-balgariya-lagali-sa-se-tezi-koito-smyataha-che-s-tsvetanov-e-svarsheno", "text": "Само два месеца, след като конгресът на ГЕРБ се събра за час, за да смени човека, който от 2006 насам изграждаше партията, Цветан Цветанов възкръсна чрез нов проект - неправителствената организация “Евроатлантически център за сигурност”. Обяви го миналата седмица, след което се появи с интервюта в две големи медии. Като за първи публични изяви, Цветанов каза и намекна твърде много - че с премиера и лидер на ГЕРБ Бойко Борисов, чийто гръб пазеше близо 13 години, вече не са приятели; че има нужда от защита и утвърждаване на евроатлантическите ценности в една страна, която вече повече от десетилетие е член на НАТО и ЕС; че ГЕРБ преднамерено отстъпва на ДПС завоювани позиции в смесените райони. С учредяването на неправителствената организация Цветанов даде заявка, че няма да се оттегли от политическата сцена. Няма да потъне в забвение. И няма да създаде поредната маргинална партия - грешка, която допуснаха други низвергнати като него. Макар политическата му кариера да бе прекъсната, макар вече да не е в групата на хората, които взимат важните решения, Цветанов ще продължи да участва в правенето на политики. Именно това намерение прозира зад оглавения от него “Евроатлантически център за сигурност”. За проекта си Цветанов има солида външна подкрепа: високопоставени експерти от САЩ, работили като сътрудници на американски президенти, представители на Световния еврейски конгрес, германски политици от Бавария - все хора, с които се е сближил по време на политическата си кариера. А сред първите членове на Центъра са известни личности като журналиста Христо Христов, проф. Румен Кънчев, проф. Евелина Келбечева. Казано накратко: лъгали са се тези, които след “Апартаментгейт” смятаха, че с Цветанов е свършено. Иронично, но най-потърпевш от неговото отстраняване се окачва човекът, с когото довчера бяха “семейство” (по думите на самия Борисов). Докато двамата бяха тандем, ролята на “лошото ченге” беше отредена на Цветанов. На негова сметка бе записан скандалът с подслушването в първия кабинет на ГЕРБ, а “доброто ченге” Борисов се правеше, че това не го засяга. За “лошото ченге” все се появяваше по някой компромат с апартаменти, за “доброто” - нищо. “Лошото ченге” каза, че трябва да изгоним руски дипломати заради аферата “Скрипал”, “доброто” - че никого няма да гоним. \"Лошото ченге” подкрепяше твърдите санкции срещу Русия заради анексията на Крим, “доброто” се молеше на Бог да паднат. Сега “лошо ченге” вече няма. И никой от обкръжението на Борисов не смее да каже нещо, което добрият вожд няма да одобри. Намекна го и Цветанов - по неговите думи, премиерът бил обграден от хора, които му казват това, което иска да чуе. “Подмазвачи ли?”, попита интервюиращата журналистка. “Вие го казахте”, отвърна Цветанов. Който, впрочем, вече говори по-различно - стегнато и ясно. Тепърва ще се запознаваме с новия Цветанов. Позицията на шеф на НПО му дава по-голяма свобода на изразяване. Така например той обяви в прав текст, че България е редно да говори за “Черно море и за нарушаване на международното право от страна на Русия”. Каза също така, че в Северна Македония все повече свързват София с аферата около Орце Камчев. Говори и за енергийни проекти, свързани с Русия. Във фокуса на вниманието му попаднаха и политическите борби покрай местните избори. Прогнозата на Цветанов: ГЕРБ ще са първа политическа сила, но няма да имат сегашните над 130 кмета, а най-печеливши ще са ДПС - не без помощта на ГЕРБ, които ще направят отстъпление в смесените райони. Защо? Заради решение на Изпълнителната комисия на ГЕРБ “не навсякъде и не на всяка цена ГЕРБ да има представителство\". Това води до отдръпване и демотивиране на достойните мюсюлмани и българо-мохамедани, които припознаха ГЕРБ като единствена алтернатива, обясни Цветанов. Безспорен факт е, че десетки хиляди български мюсюлмани гласуваха за управляващата партия - и така бе нарушен монополът на ДПС над етническия вот. Неслучайно сега припомнят едно изявление на Валери Симеонов, в което той бе коментирал отстраняването на Цветанов със следните думи: „За мен е показателно, че след като лично Цветанов постигна много сериозен пробив в смесените общини и откъсна доста сериозен електорат от ДПС, той беше освободен от работа, което говори за една предполагаема връзка между г-н Борисов и ДПС\". Впрочем, паметен е един парламентарен сблъсък между Цветанов и Пеевски през май 2013, когато се гласуваше кабинета “Орешарски”. Тогава депутатът от ГЕРБ заяви, че когато като вътрешен министър отишъл на среща с главния прокурор, там изненадващо за него се появил и Пеевски. Наред с това Цветанов атакува Пеевски за влиянието му в новия кабинет, в отговор на което депутатът от ДПС изригна и заплаши, че с Цветанов “ще се занимава правораздавателната система”. Това обаче не попречи осем месеца по-късно Цветанов да обяви публично, че “Делян Пеевски управлява прокуратурата чрез огромното си влияние във Висшия съдебен съвет и чрез главния прокурор Сотир Цацаров”. Нещо, което никога няма да чуем от “доброто ченге”. Нито пък от когото и да било другиго във властта. В същото време трябва да кажем, че към момента съдебната система не е сред обявените приоритети на оглавявания от Цветанов „Евроатлантически център за сигурност\". Назрява и този въпрос - сега, когато Цветанов е свален, кой ще отиде през февруари догодина на Националната молитвена закуска във Вашингтон...", "date": "2019.09.23", "title": "Лъгали са се тези, които смятаха, че с Цветанов е свършено"}
{"url": "https://faktor.bg/bg/articles/novini-balgariya-boyko-borisov-balgariya-uspeshno-izpalnyava-poetiya-angazhiment-za-investitsii-v-otbranata", "text": "„България успешно изпълнява поетия ангажимент за инвестиции в отбраната, договорени на Срещата на върха в Уелс през 2014 г.“, заяви премиерът Бойко Борисов на срещата си с председателя на Военния комитет на НАТО сър Стюарт Пийч. Това съобщиха от правителствена информационна служба. Българският министър-председател подчерта, че държавата ни е решена да продължи да повишава бюджета си за отбрана с цел постигане на заложените параметри. От началото на 2018 г. у нас успешно се прилага националният План за нарастване на отбранителните разходи до 2024 г. „Със закупуването на 8 броя самолети F-16V Block 70 през настоящата година целта вече е постигната и в края на 2019-а се очаква разходите за отбрана на България да надвишат 3% от БВП“, посочи премиерът Бойко Борисов пред сър Стюарт Пийч. Министър-председателят добави, че членството на страната ни в НАТО и ЕС е основа на отбранителната политика на България. Нейните цели са фокусирани в три основни направления – повишаване на разходите за отбрана, модернизация и превъоръжаване, както и преодоляване на дефицита на личния състав във Въоръжените сили. Премиерът Борисов изтъкна, че превъоръжаването и модернизацията на Въоръжените сили е ключов дългосрочен приоритет за България с десетгодишен хоризонт. „Приоритетна задача е реализирането на проекти, чрез които се придобиват способности в подкрепа на изпълнението на приетите от нас Цели за способности на Алианса“, каза още министър-председателят Бойко Борисов. Премиерът посочи още, че страната ни е фокусирала усилия към популяризиране на военната професия и повишаване на нейната конкурентоспособност на пазара на труда. „Прилагат се също активни действия за създаването на подходящи условия за задържане на достатъчно мотивирани професионалисти в сектора“, изтъкна премиерът Борисов. Фокус на разговора със сър Стюарт Пийч бе още сигурността и стабилността на Западните Балкани, което е стратегически приоритет за България и НАТО. „През годините бяха вложени много усилия, има успехи, но остават и множество предизвикателства“, акцентира премиерът Борисов. На срещата бе подчертано, че НАТО не може да си позволи да оттегли вниманието си от Западните Балкани. Министър-председателят Бойко Борисов и председателят на Военния комитет на НАТО сър Стюарт Пийч обсъдиха още трансатлантическите отношения и сътрудничество между НАТО и ЕС, както и теми от дневния ред на Алианса.", "date": "2019.09.23", "title": "Бойко Борисов: България успешно изпълнява поетия ангажимент за инвестиции в отбраната"}
{"url": "https://faktor.bg/bg/articles/novini-svyat-tramp-iznenadvashto-se-poyavi-na-svetovnata-sreshta-na-oon-za-klimata", "text": "Президентът на САЩ Доналд Тръмп изненадващо се появи за кратко на световната среща на ООН за климата днес, предаде Франс прес, цитирана от БТА. Тръмп, който не говори от трибуната, седна за няколко минути в залата, където изслуша, а след това и аплодира, речта на индийския премиер Нарендра Моди. Шейсетина световни лидери участват в срещата в Ню Йорк за \"спешната ситуация с климата\", която има за цел да даде нов импулс на Парижкото споразумение - международния договор за ограничаване на глобалното затопляне, от който Съединените щати се оттеглиха \"с гръм и трясък\" малко след встъпването в длъжност на сегашния си президент. Малко преди това Тръмп увери пред репортери, че изобщо не се чувства обезпокоен от евентуалното задвижване от демократите в Конгреса на САЩ на процедура по неговото отстраняване. \"Изобщо не взимам на сериозно\" възможността за импийчмънт, каза американският президент в кулоарите на сесията на Общото събрание на ООН в Ню Йорк. \"Този, който има проблем, е (Джо) Байдън\", добави Тръмп, визирайки кандидата за номинацията на демократите за президентските избори в Съединените щати догодина. По-рано американският президент обвини потенциалния си съперник на изборите, че се е опитал да защити своя син, който според него е бил замесен в корупция в Украйна.", "date": "2019.09.23", "title": "Тръмп изненадващо се появи на световната среща на ООН за климата"}
{"url": "https://faktor.bg/bg/articles/novini-balgariya-bivshiyat-shef-na-kpkonpi-otkazva-da-sabori-nezakonnite-obekti-na-terasata-si", "text": "Бившият председател на антикорупционната комисия Пламен Георгиев отказва да събори обектите на терасата и обжалва заповедта. На община \"Слатина\" ѝ се наложи да прави проверката два пъти, след като първоначалните й изводи, че почти 60 квадрата от навесите са незаконни, беше обезсилена от директора на строителния контрол на София Влади Калинов с довода, че строителството било извършено преди акт 16. Заради това Калинов се раздели с поста си, а повторната инспекция показа: Не се доказва по безспорен начин, че строителството на два дървени навеса върху терасата са извършени преди въвеждане на сградата в експлоатация. „Не, не трябва да бъдат там, това е нашето мнение, защото не отговарят на законната кота, по-високи са. В проектите покривите не съществуват\", заяви кметът на „Слатина\" Наталия Стоянова.  Георгиев и съпругата му обжалват с мотива, че незаконно построеното било там преди акт 16, като представят декларация от строителя, коментираха от общината. \"Когато котата е над допустимата по закон, няма документ който да я санира. Надяваме се, че ще спечелим спора в съда\", каза пред БТВ кметът на Слатина. Пламен Георгиев до момента отказва коментар. Съдебното дело може да отнеме и години, а Георгиев вероятно ще дочака окончателното решение във Валенсия, където правителството реши да го изпрати като почетен консул. От външното ни министерство съобщиха, че Георгиев минава през подготовка. Чака се и одобрението на испанските власти.", "date": "2019.09.23", "title": "Бившият шеф на КПКОНПИ отказва да събори незаконните обекти на терасата си"}
{"url": "https://faktor.bg/bg/articles/novini-balgariya-premierat-shte-bade-na-ofitsialno-poseshtenie-v-republika-koreya", "text": "Министър председателят Бойко Борисов ще бъде на официално посещение в Република Корея от 24 до 27 септември. Това съобщиха от правителствена информационна служба. Визитата на българския министър-председател Борисов се провежда в навечерието на 30-тата годишнина от установяването на дипломатически отношения между двете страни през 2020 г. Това е първото посещение на български министър-председател в Република Корея. Целта на посещението на министър-председателя Бойко Борисов е разширяване на сътрудничеството между България и Република Корея в политическия, икономическия и културния диалог между двете страни. В рамките на визитата българският премиер Борисов ще проведе срещи с премиера на Република Корея Ли Нак-йон и с президента на Република Корея Мун Дже-ин. Министър-председателят Борисов ще посети Центъра за научноизследователска и развойна дейност на компанията „Hyundai Motor Group“ в гр. Хуасонг, както и Университета за чужди езици „Ханкук“ в Сеул. В официалната делегация, ръководена от министър-председателя Бойко Борисов в Република Корея, са заместник министър-председателят по обществения ред и сигурността и министър на отбраната Красимир Каракачанов, министърът на финансите Владислав Горанов, министърът на транспорта, информационните технологии и съобщения Росен Желязков и министърът на икономиката Емил Караниколов.", "date": "2019.09.23", "title": "Премиерът ще бъде на официално посещение в Република Корея"}
{"url": "https://faktor.bg/bg/articles/novini-svyat-saytove-za-dezinformatsiya-pechelyat-235-mln-dolara-godishno-ot-reklami", "text": "Приходи от реклами ефективно поддържат уебсайтове, обозначени като източници на дезинформация с милиони долари, показва проучване, предаде БНР. Въпреки разговорите за регулиране, експертите съобщиха за „Дойче Веле“, че въпросът се нуждае от „цялостно решение на индустрията“. Уебсайтовете, предназначени да подведат обществеността и да разпространяват дезинформация, получават реклами в размер на милиони долари от някои от най-големите компании в света - въпреки че последните вероятно не знаят за проблема. Около 20 000 уебсайта, представляващи риск от дезинформация, генерират приблизително 235 милиона долара годишно, показва проучване, публикувано от базиран в Лондон глобален индекс за дезинформация (GDI). „Дезинформацията се ръководи от множество различни участници с различни стимули“, каза за „Дойче Веле“ програмният директор на GDI Крейг Фаган. „Един от стимулите, които виждаме, е финансовият“, добави той. Всъщност рекламните приходи отдавна допринасят за жизнеспособността на противоречивите сайтове, като бившият помощник на Тръмп и крайнодесен идеолог Стив Банън описва това като основен поток от приходи за десни медии във видеоклип, публикуван по-рано тази година. След по-нататъшно разследване „Дойче Веле“ установи, че реклами за големи германски компании присъстват в уебсайтове като Twitchy и Zero Hedge, които са маркирани като източници на дезинформация. Компаниите включват железопътния оператор „Дойче Бан“, автомобилния производител „Опел“, „Дойче телеком“, „Постбанк“ и др. Макар че е малко вероятно тези компании да са наясно, че техните рекламни пари ефективно финансират дезинформация, фактът подчертава проблема с днешната дигитална рекламна екосистема.", "date": "2019.09.23", "title": "Сайтове за дезинформация печелят 235 млн. долара годишно от реклами"}
{"url": "https://faktor.bg/bg/articles/varhovniyat-sad-na-velikobritaniya-reshava-za-spiraneto-na-parlamenta", "text": "Върховният съд ще се произнесе във вторник по въпроса дали британският премиер Борис Джонсън е действал неправомерно при спирането на работата на парламента в хода на планираното излизане на страната от ЕС в края на следващия месец, заяви говорител на съда, цитиран от AFP. След продължили три дни изслушвания миналата седмица, най-висшият съд във Великобритания ще произнесе решението си в 10:30 часа (12:30 часа българско време) относно законността на съветите на Джонсън към кралица Елизабет Втора за пророгиране на парламента в продължение на пет седмици до 14 октомври. Според противниците на това негово действие по този начин той е ограничил в значителна степен възможността на парламента да повлияе върху решенията свързани с Брекзит.", "date": "2019.09.23", "title": "Върховният съд на Великобритания решава за спирането на парламента"}
{"url": "https://faktor.bg/bg/articles/novini-balgariya-bsp-registrira-kandidatite-si-za-kmetove-i-savetnitsi-v-sofiya", "text": "БСП регистрира кандидатите за районни кметове, кметове на кметства и листата за общински съветници в София. Лидерът на столичните социалисти Калоян Паргов, заедно със заместник-председателя на СОС от БСП Милка Христова и кандидати за общински съветници внесоха документите в ОИК малко след 10.00 часа в понеделник. В първата десетка попадат 6 от общо седемте досегашни общински съветници от групата на БСП. Водач е Калоян Паргов, №2 е Милка Христова, №3 - Иван Таков, Владимир Данев е №5, Альоша Даков е №8, Николай Николов - №9. Седмият досегашен общински съветник - Борис Цветков е №19.  Под №6 в листата е бившият областен управител на София Диана Тонова, а на първото място, определено за гражданска квота, е представителят на коалиционния партньор Комунистическа партия на България ген. Иван Мечков, който е №11. \"Все по-убеден и по-сигурен съм, че най-после ще можем да поставим начало на друго, различно и далеч по-успешно за софиянци управление на града”, коментира Калоян Паргов след регистрацията. „Желая успех в кампанията на всичките ни кандидати. Мотивирани сме и вярваме, че ще спечелим надпреварата. За да променим досегашния модел на управление и да наложим нов, който е основан на професионализъм, прозрачност и с участието на гражданите\", каза още той. След като регистрираха листата с кандидати за общински съветници на Местна коалиция „БСП за България\", Калоян Паргов и Милка Христова присъстваха на официалното представяне на платформата на гражданския кандидат за кмет на София Мая Манолова. БСП подкрепи досегашния омбудсман на Република България в надпреварата за столичен градоначалник. На събитието, на което Мая Манолова представи 23 мерки в Програмата за управление на столицата до 2023 година, бяха поканени всички кандидати на БСП за общински съветници и за районни кметове. „Програмата на Мая Манолова за управление на София е добра основа за бъдещето. В центъра й са проблемите на хората. Тези 23 мерки, които тя представи днес, са резултат от много срещи и разговори през последните месеци”, коментира Калоян Паргов. „Както знаете, ние, от БСП, настоявахме основните стълбове в нашата платформа да бъдат припознати и включени и в програмата за управление на кандидата ни. Това стана факт и подписахме споразумение, заедно с другите леви партии АБВ, Д-21 и социалдемократите. Общите ни приоритети са ясни, но по-важното е, че ние имаме по-добри решения на проблемите. Защото основната цел на нашата работа е да осигурим по-качествен живот за гражданите на София\", коментира още той. 1. Калоян Драгомиров Паргов 2. Милка Христова Христова 3. Иван Янчов Таков 4. Иван Максимов Пешев 5. Валдимир Димитров Данев 6. Диана Нинова Тонова 7. Михаил Иванов Ставрев 8. Альоша Маков Даков 9. Николай Милчев Николов 10. Васко Любомиров Тодоров 11. Иван Николаев Мечков - представител на коалиционния партньор Комунистическа партия на България 12. Иван Митьов Виделов 13. Николай Вельов Велчев 14. Албена Александрова Кръстева 15. Петко Емилов Димитров 16. Краснодар Иванов Беломорски - представител на коалиционния партньор ПК \"Тракия\" 17. Даниел Сергеев Тунчев 18. Орлин Георгиев Ваташки 19. Борис Цветков Цветков 20. Евгений Николаевич Белий 21. Христо Цветанов Монов - гражданска квота 22. Гергана Сашова Алексова 23. Пламен Стоилов Фердов 24. Николай Йорданов Белалов 25. Любомир Любомиров Черногорски 26. Цецка Димитрова Кочкова 27. Ленко Николов Петканин 28. Мариана Неделчова Божкова 29. Александър Спасов Грозданов 30. Миглена Китанова Иванова 31. Костадин Кирилов Стоичков - представител на коалиционния партньор партия \"Нова зора\" 32. Анатолий Христов Станкулов 33. Ивайло Илиянов Павлов 34. Юлиян Асенов Генов 35. Явор Николов Димитров 36. Атанас Нанов Минев 37. Пламен Веселинов Пувков 38. Валентина Василева Узунова 39. Борислав Райчев Борисов 40. Добромир Мартинов Задгорски - гражданска квота 41. Мария Стоилова Димитрова 42. Кристина Любомирова Иванова 43. Тони Владов Попов 44. Димитър Пламенов Петров 45. Даниела Тодорова Гълъбова 46. Елмира Иванова Котева 47. Александър Любомиров Кьосевски 48. Тихомира Жорж Костова 49. Марина Спасова Богданова 50. Станка Йорданова Калева 51. Методи Володиев Крумов 52. Георги Стоянов Георев 53. Калоян Любомиров Малинов 54. Десислава Боянова Димитрова 55. Георги Александров Томов 56. Светослав Георгиев Стойков 57. Евелина Петрова Петрова 58. Боян Петров Златев 59. Михаил Бориславов Михайлов 60. Христо Стоянов Чакъров 61. Симеон Василев Иванов", "date": "2019.09.23", "title": "БСП регистрира кандидатите си за кметове и съветници в София"}
{"url": "https://faktor.bg/bg/articles/novini-svyat-rusiya-e-zaplashena-ot-novi-sanktsii-zaradi-manipulirane-na-danni-po-doping-skandala", "text": "Русия е заплашена от нова олимпийска забрана, след като Световната антидопингова агенция (WADA) е установила, че данните, които страната предаде по допинг скандала, съдържат несъответствия, съобщи \"Ройтерс\". Предоставянето на информация от Московската лаборатория беше ключовото условие при възстановяването на правата на Руската антидопингова агенция (РУСАДА). Ако бъде доказано, че Русия е манипулирала част от данните, РУСАДА е под заплаха лицензът й да бъде отнет отново едва година след вдигането на забраната. Подобен сценарий вероятно ще притисне Световния олимпийски комитет да изключи страната от олимпийските игри в Токио догодина.", "date": "2019.09.23", "title": "Русия е заплашена от нови санкции заради манипулиране на данни по допинг скандала"}
{"url": "https://faktor.bg/bg/articles/obshtestvo-ekipi-na-pss-spasiha-dve-momicheta-kray-sliven", "text": "Екипи на ПСС са издирвали две момичета в планината край Сливен. В хода на спасителната акция, момичетата са намерени. През изминалото денонощие регистрираните инцидента са били три. Това съобщиха за „Фокус“ от Планинска спасителна служба.  Освен издирваните момичета, другите два инцидента са травми на крак. Единият случай е от Рилските езера, където е работил отрядът на Дупница. Другият е станал в района на Калофер между местността Паниците и хижа „Рай“. Информация за обстановката в планините може да намерите на адреса на ПСС в интернет. Телефоните на ПСС са: 02/ 9632000 и 088 1470.", "date": "2019.09.23", "title": "Екипи на ПСС спасиха две момичета край Сливен"}
{"url": "https://faktor.bg/bg/articles/uvolniha-lekarya-postavyal-stentove-na-zdravi-hora", "text": "Директорът на МБАЛ Пазарджик Васил Вълчев отстрани лекаря, поставял стентове на здрави хора. Това съобщиха от здравното заведение.  Д-р Петър Лазов няма да практикува дейността си до приключването на проверките на всички контролни органи.  При доказване на вина и нарушения ще бъдат предприети най-строги мерки и уволнение. Пациентите ще бъдат преглеждани и лекувани от останалите висококвалифицирани специалисти в отделението, съобщава Нова ТВ. За дейността на д-р Петър Лазов се извършва вътрешна проверка, съдействие се оказва още на прокуратурата и Медицински одит.", "date": "2019.09.23", "title": "Отстраниха лекаря, поставял стентове на здрави хора"}
{"url": "https://faktor.bg/bg/articles/novini-balgariya-toncho-tokmakchiev-vliza-bitkata-za-sofiya-vizhda-se-na-balotazh-za-kmet", "text": "След години на безпощадно иронизиране на политиците Тончо Токмакчиев се включва в битката за кметския стол в София. Пред БНР той коментира смяната на професията актьор с тази на политик: \"Аз това явяване не го приемам като влизане в политиката, а като заемане на гражданска позиция. Приемам ангажимента да стана кандидат на \"Зелените\" като присъствие на гражданите в управлението. Съгласих се много бързо, защото това не противоречи на моите принципи и на моите идеи. Имал съм и други предложения, но споделям идеите на партията на \"Зелените\". Тя не е куха структура, а в същото време не е партия, която участва във властта\", каза актьорът.  Токмакчиев смята, че в общинските съвети и въобще в управлението на общините трябва да има и хора с различни свободни професии: \"Невинаги дългите партийни листи са добър избор за една община. Общините не трябва да бъдат заложник на големите партии в държавата. За общините са нужни практични и бързи решения\". Дамския двубой за София Токмакчиев коментира така: \"Винаги в началото на такива кампании основните играчи са на големите партии. До изборите, в края на краищата, остава един месец. Дотогава може да се случат много неща. Има и други кандидати\". Актьорът няма да разчита само на популярност, но подчерта: \"Добре е кандидатите, които поемат обществен ангажимент, да бъдат разпознаваеми. Аз от 30 години съм в устите и пред очите на хората. Постоянно съм коментиран. Това не ме притеснява. В продължение на толкова години съм правил телевизионни предавания. Хората уважават моя труд – искам да се преборя за тяхното доверие\".  Освен актьор съм бил и продуцент, отговори Токмакчиев на въпроса дали би се справил с управлението: \"Управлението на една държава, на един град не е по-силите само на един човек, а е по силите на един екип. Запитан дали има готов екип, актьорът каза: \"Екип се създава, когато имаш работа\" – и даде за пример Роналд Рейгън: \"Да не гледаме иронично към актьорите – ето Рейгън е един от най-успешните американски президенти – който успя в рамките на два мандата да събори комунизма\". Визията си  а София Токмакчиев очерта така: \"В последните години София се развива доста динамично, но в очите постоянно влизат някакви конфликти – например \"Графа\". София трябва да се превърне в град, в който не се използва пластмаса. Това е един от големите проблеми в света и в Европа. За мен София трябва да бъде децентрализирана. София не е само централната част. Проблемите на районите са различни. Някои райони нямат канализация, имат проблеми с тока. Трябва да се реши проблемът с Витоша. Този град е възникнал благодарение на минералните води и на мястото, където се намира – планината... Липсата на една такава структура като БКС – за всеки битов проблем трябва да се обявява обществена поръчка, което бави\". Има място в българската политика за актьори, музиканти, лекари, адвокати и всякакви професии. \"За мен хората, които участват в политиката, трябва да бъдат хора с позиции и да бъдат доказани професионалисти\", подчерта актьорът. Токмакчиев оцени шансовете си като много добри и каза, че се вижда и на балотаж.", "date": "2019.09.23", "title": "Тончо Токмакчиев влиза в битката за София, вижда се на балотаж за кмет"}
{"url": "https://faktor.bg/bg/articles/obshtestvo-motorist-zagina-v-opit-da-izbegne-zhivotno-na-patya", "text": "Баща на две деца заryби живота си при катастрофа на пътя Стара Загора - Казанлък. Инцидентът е станал в неделя вечерта малко след мъглижкото село Тулово. На този етап е известно, че на пътното платно е излязла крава. Мъжът, който е от Казанлък, е бил с мотора си. Загинал е на място, както и животното.  В рамките на година това е третият подобен инцидент. През октомври 2018 г. заради необозначена каруца на пътното платно в същия участък животът си заryбиха мъж и жена от Казанлък. Смъртта им предизвика вълна от протести. Изпратени бяха подписки с искания за промени в Закона за движение по пътищата. Към момента отговор няма.  През февруари шофьор загина, след като се удари в мантинела с колата си в опит да избегне кон на пътя.", "date": "2019.09.23", "title": "Моторист загина в опит да избегне животно на пътя"}
{"url": "https://faktor.bg/bg/articles/ikonomika-ot-dogodina-smetkite-za-tok-shte-igrayat-spored-tsenata-na-borsata", "text": "От средата на следващата година сметката за ток на битовите потребители ще се влияе ежедневно от колебанията на цените на електроенергията на борсата. Според министъра на енергетиката Теменужка Петкова, реализацията на идеята ще започне от 1 юли 2020 г., от когато постепенно ще се тръгне към пълно либерализиране на пазара за електроенергия. Тя обяви това във Велико Търново.  По думите ѝ, от средата на следващата година в цената на електрическата енергия, която сега е регулирана, постепенно ще влиза една малка част от пазарната цена, а не както е сега - КЕВР да регулира изцяло цената за битовите потребители, както и за малкия бизнес, присъединен към електрическите мрежи с ниско напрежение.   Според нея това няма да доведе до поскъпване на електроенергията. \"Целта на пълната либерализация е всеки един потребител да има възможност да избира своя доставчик на електричество, да има конкуренция, което означава по-добри условия и по-добри цени\", посочи министър Петкова. Тя припомни, че през миналата година на свободния пазар са излезли всички производители на електрическа енергия, а това е една от първите стъпки за пълната либерализация на електроенергийния пазар в България.   Във връзка с обявеното от министър Петкова в старата ни столица, председателят на комисията по енергетика в парламента Валентин Николов обясни за „Монитор“, че за изчисляването на цената в пазарната компонента, която ще се мени, всеки битов абонат ще има собствен профил на потреблението му.   Депутатът припомни, че работодателските организации отдавна искат първоначално примерно 30% от цената за бита да зависи от борсата, а след това този дял постепенно да нараства до пълната либерализация.   \"Ако сметката на даден абонат е средно на месец 100 лв., то 70 лв. от нея първоначално ще бъдат по регулираната цена от КЕВР, а останалите ще зависят от борсовите котировки, като те могат да бъдат по-ниски от фиксираната от регулатора цена или по-високи. Тук говорим обаче само за цената на електричеството, без останалите компоненти във фактурата като таксите за свързаност, например\", уточни Николов.   По думите му, променливата компонента ще играе нагоре-надолу, а изчисляването на стойността на консумацията ще става в зависимост от потребителския профил на абоната. \"Това засега са само идеи\", припомни депутатът и добави, че трябва да се насърчава либерализацията на пазара на електроенергия, а за това е необходимо и политическо решение.   Николов подчерта още, че преди пълната либерализация на пазара енергийното и социалното министерство трябва да разработят механизъм за защита на бедните абонати. Финансовото министерство пък ще изчисли тарифите за социално слабите.   Според един от известните ни енергийни експерти важно е да се уточни спрямо кой сегмент от борсовата търговия ще се отчитат колебанията, дали спрямо „Ден напред“ или ли други. По думите му, важно да се определи каква ще формулата за това влияние вйрху стойността на тока за бита. В момента изчисленията се правят веднъж годишно, спрямо среднопретеглената пазарна цена. „Абсурдно е да има ежедневни промени. Сигурно ще се работи на база средни годишни стойности, които с някакъв коефициент ще влияят на регулираната цена, определена от КЕВР“, смята експертът.   Той припомни, че у нас пазарът е дебалансиран и е рано да се говори за пълната му либерализация. „Ще ни тежат договорите за фотоволтаиците до 2032 г. и за американските тецове до 2024 г и 2026 г. Докато има такива преференциални цени на изкупуването на ток е много трудно да се мине към пълна либерализация“, добави той. Относно възможността за смяна на доставчика за битовите абонати, експертът посъветва да избираме голяма компания, имаща възможност да балансира колебанията в доставките и потреблението.", "date": "2019.09.23", "title": "От догодина сметките за ток ще \"играят\" според цената на борсата"}
{"url": "https://faktor.bg/bg/articles/ikonomika-biznes-knsb-ocherta-posledstviyata-sled-otpadaneto-na-zabranitelniya-spisak-za-privatizatsiya", "text": "Критики към готвените промени в Закона за публичните предприятия бяха отправени от КНСБ, след като парламентарната икономическа комисия отхвърли предложението работниците да имат право да контролират дружествата, в които работят. На заседанието беше поставен и въпросът за сливането на Агенцията за приватизация и следприватизационен контрол с Българската агенция за инвестиции, както и това - държавната политика по отношение на публичните предприятия да бъде определяна от Министерския съвет, а не от Народното събрание. Какви последствия ще има отпадането на забранителния списък за приватизация в структуроопределящи сектори преди гласуването на второ чете на законопроекта за публичните предприятия? Отговорна този въпрос можете да чуете в интервюто с Пламен Нанков, вицепрезидент на КНСБ, в звуковия файл.", "date": "2019.09.23", "title": "КНСБ очерта последствията след отпадането на забранителния списък за приватизация"}
{"url": "https://faktor.bg/bg/articles/kultura-art-faktor-chernobil-specheli-tri-nagradi-emi-igra-na-tronove-otnovo-s-priz", "text": "Сериалът „Чернобил“, разказващ за аварията в едноименната атомна електроцентрала през 1986 г., спечели престижните награди „Еми“ в три категории, предаде БТА. Петсерийният драматичен сериал получи наградите в престижните категории за най-добър мини-сериал, за режисура на минисериал и за сценарий. Сценаристът Крейг Мейзин заяви в речта си при получаването на наградата, че сериалът показва колко е важна истината и опасността от лъжата. Сериалът „Игра на тронове“ спечели наградата „Еми“ за най-добър драматичен телевизионен сериал. Осмият сезон на хитовия сериал на телевизия НВО печели за четвърта година. Това беше едва втората му отличие за вечерта, въпреки че получи номинации в 32 категории. Били Портър спечели „Еми“ за най-добър актьор в драматичен сериал. Той бе награден за играта си в сериала „Поза“. Портър стана първият носител на тази награда, който не крие, че е хомосексуалист, отбелязва Асошиейтед прес. Наградата за най-добра актриса в драматичен сериал получи Джоди Комър („Убивайки Ийв“). На церемонията в Лос Анджелис Бил Хейдър („Бари“) получи за втора поредна година наградата за най-добър комедиен телевизионен актьор. Наградата за най-добра актриса в комедийен сериал спечели Фийби Уолър-Бридж (Fleabag), която печели и наградата за сценарий. При получаването на наградата за актьорска игра Уолър-Бридж благодари на журито и заяви, че актьорската игра ѝ се отдава трудно. Наложи ѝ се обаче да излезе на сцената и за трети път, защото Fleabag получи и наградата за най-добър комедиен сериал. „Това започва да става нелепо“, заяви тя. Джули Гарнър спечели наградата за най-добра поддържаща женска роля в драматичен сериал за работата си в \"Озарк\". Тони Шалуб получи наградата за най-добра поддържаща роля в комедиен сериал за работата си в „Прекрасната г-жа Мейзъл“. Алекс Борщайн спечели за втора поредна година наградата за най-добра поддържаща женска роля в комедиен сериал, отново за „Прекрасната г-жа Мейзъл“. Питър Динклидж получи „Еми“ за най-добра поддържаща роля в драматичен сериал. Той играе във фентъзи сериала „Игра на тронове“ на Ейч Би О.", "date": "2019.09.23", "title": "„Чернобил“ спечели три награди „Еми“, „Игра на тронове“ отново с приз"}
{"url": "https://faktor.bg/bg/articles/kultura-art-faktor-nasya-kralevska-sled-ruhvaneto-na-komunisticheskiya-rezhim-poluchihme-nay-golyamata-tsennost-svoboda", "text": "След рухването на тоталитарното комунистическо управление преди 30 години българското общество получи най-голямата ценност – свободата и това не бива да се забравя”, заяви писателката Нася Кралевска при представянето на книгата си „Без заглавие” – рушители и строители на България. Премиерата на изследването, посветено на края на комунизма и началото на демократичните промени в България, стартира в неделя, 22 септември 2019 г., в гр. Созопол. Представянето на „Без заглавие” бе съпътстващо събитие в рамките на провеждащата се в Созопол Национална годишна научна конференция „Историята, като наука, образование и професия“, организирана от Департамент „История” на Нов български университет и събра в Археологическия музей граждани, историци и журналисти. Авторката припомни, че днес хората могат „Това при комунизма не можеше да се случи”, припомни Кралевска, провокирана от журналиста Христо Христов с въпроса, че много хора бързо забравят какво е било до 1990 г., а младите поколения приемат днес свободата като даденост. Журналистът направи интервю на живо с Нася Кралевска, която от години живее в САЩ, но е посветила повече от две десетилетия в писане на своите книги за комунистическия режим. Тя разказа как спонтанно е започнала да работи върху  „Без заглавие” през 1998 г. Книгата излиза през 2001 г., а тази година изд. „Рива” отпечата нейното пето, допълнено издание. „Не трябва да забравяме какви са последствията, когато е управлявала БКП-БСП”, каза още Нася Кралевска, определяйки това като една от поуките на прехода. В книгата ѝ по блестящ начин е описано (при катастрофалното управление на кабинета на БСП на Андрей Луканов) и бунтът на хората срещу поредното съсипващо управление на Българската социалистическа партия при кабинета на лидера им Жан Виденов (1995-1997), донесъл хиперинфлация, тотално обедняване на населението, срив на банковата система, банкови фалити, и криза със зърното и хляба. В премиерата петото издание на книгата участваха и проф. Евелина Келбечева, а актьорът Руси Чанев представи избрани текстове от него. Обиколката на книгата на Нася Кралевска „Без заглавие” – рушители и строители на България продължава в гр. Бургас на 24 септември 2019 г. от 18.30 ч. в Експоцентър „Флора” в Морската градина. Инициативата е организирана от фондация \"Истина и памет\".", "date": "2019.09.23", "title": "Нася Кралевска: След рухването на комунистическия режим получихме най-голямата ценност – свобода"}
{"url": "https://faktor.bg/bg/articles/ikonomika-turizam-angelkova-turistite-s-rezervatsiya-chrez-tomas-kuk-shte-badat-varnati-po-domovete-si", "text": "Правителството на Обединеното кралство и британският орган по гражданско въздухоплаване, който ще поеме управлението на „Томас Кук” след фалита, са предприели всички необходими стъпки, така че британките туристи и не само, които са резервирали своята почивка чрез „Томас Кук”, да бъдат върнати обратно по домовете си.  Това ще стане за сметка на британския орган по гражданско въздухоплаване чрез техния гаранционен фонд „АТОЛ”, съобщи на пресконференция министърът на туризма Николина Ангелкова по повод фалита на един от най-големите световни туроператори, цитирана от БТВ.  \"В интерес на истината ние от петък сме в контакт с ръководството на компаниятa и с главния изпълнителен директор, от когото бяхме информирани, че събота и неделя ще бъдат критични с оглед на преговорите, които се водят за спасителния пакет на компанията. За съжаление явно до положителен резултат не се е стигнало и в 4.00 ч. българско време бе обявен фалитът на компанията. Ние сме в непрекъсната координация и контакт с британското посолство\", допълни Ангелкова.  \"Искам да благодаря на британското посолство за подкрепата. Те са предприели действия за покриване на разходите на туристите\", заяви Ангелкова. По думите й утре ще се проведе среща с всички туроператори и хотелиери, които са работили с \"Томас Кук\" за това какви биха били последиците и какъв е точният брой туристи и хотели, които са били засегнати. \"Нямаме информация за български туристи, които са останали там заради фалита на фирмата\", посочи още тя. \"Следим ситуацията непрекъснато, за да защитим пазара на България. Предстои изключително сериозна работа\". Това каза министърът на туризма Николина Ангелкова на брифинг във връзка с обявения фалит на британския туроператор „Томас Кук“.", "date": "2019.09.23", "title": "Ангелкова: Туристите с резервация чрез \"Томас Кук\" ще бъдат върнати по домовете си"}
{"url": "https://faktor.bg/bg/articles/sport-boksoviyat-sayuz-pred-ogromen-gaf-pogreba-zhiv-sastezatel", "text": "Трагичният инцидент на боксовия ринг в Шкодра, при който почина български състезател се оказва не докрай изяснен. Първоначално от Българския професионален боксов съюз съобщиха, че починалият боксьор е Исус Величков, съобщава БТВ, като все още информацията не е потвърдена. Оказа се, че загиналият е друг състезател - Борис Станчов. Боби е излязъл на ринга със самоличността на Величков, като за момента не е ясна причината за подмяната. Боксьорът е участвал в мач в категория \"перо\" срещу местния представител Ардит Муря, като в четвъртия рунд е припаднал. На помощ веднага са се притекли от медицинския екип, успели са да го върнат в съзнание и да го транспортират в близката болница. \"Сега прочетох информацията по медиите, очакваме потвърждение от Албания. По-късно днес имаме заседание на Управителния съвет, след което ще излезем с официално съобщение\", заяви пред bTV Венцислав Николов, който е член на УС на Българския професионален боксов съюз.", "date": "2019.09.23", "title": "Боксовият съюз пред огромен гаф: \"Погреба\" жив състезател?"}
{"url": "https://faktor.bg/bg/articles/sport-pochinaliyat-boksyor-v-albaniya-se-okaza-drug-sastezaval-se-s-dokumentite-na-bratovched-si", "text": "Информацията, че загиналият в Албания роден боксьор не е Исус Величков, а Борис Станчов, се оказа вярна. Потвърди я самият Величков, който вчера бе обявен за мъртъв. Оказа се, че двамата са братовчеди, като Станчов се е боксирал на професионалния ринг с документите на Величков по време на фаталния мач в Шкодра. Това не е бил единичен случай. В статистиката на Величков фигурират 6 мача на професионалния ринг, а той всъщност не е боксьор и няма нито един мач. Всички те са на сметката на братовчед му, но с лиценз на негово име, както и с неговите документи. Още по-скандалното е, че по думите на Величков, треньорът е знаел за измамата. \"Той играе от 2018-а с моята карта. Каза няма проблем, треньорът знае\", сподели пред БТВ Исус Величков, който вчера бе обявен за мъртъв. Величков дори промени профилната си снимка във Фейсбук на траурна лента, като написа \"Почивай в мир шампионе\".", "date": "2019.09.23", "title": "Починалият боксьор в Албания се оказа друг, състезавал се с документите на братовчед си"}
{"url": "https://faktor.bg/bg/articles/v-angliya-spryagat-berbatov-i-oshte-dve-legendi-za-posta-sporten-direktor-v-manchestar-yunayted", "text": "Само преди няколко дни легендата на българския футбол Димитър Бербатов обяви своето оттегляне от футбола. Новината очаквано имаше голям отзвук у нас, но в Англия също не пропуснаха да обърнат внимание на думите на бившия нападател. Сега бившият клуб на Бербатов - Манчестър Юнайтед може да се окаже отново негов работодател. За това информира \"Manchester Evening News\", като според изданието на \"Олд Трафорд\" се гласят да назначат нов спортен директор. Благоевградчанинът обаче ще има сериозна конкуренция за поста. Освен неговото име, още две легенди са спрягани за този пост - Рио Фърдинанд и Патрис Евра.", "date": "2019.09.23", "title": "В Англия спрягат Бербатов и още две легенди за поста спортен директор в Манчестър Юнайтед"}
