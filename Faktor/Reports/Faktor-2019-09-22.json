{"url": "https://faktor.bg/bg/articles/novini-balgariya-emil-kostadinov-bsp-vaprosat-veche-e-ili-ninova-ili-partiyata", "text": "\"Въпросът е вече: или Нинова, или партията\", заяви \" Емил Костадинов от БСП-Благоевград за партийните игри в БСП около подреждането на листите във Варна и в Сандански.    \"Казусът Варна отдавна излезе от рамките и измеренията на нашия град, той вече придоби други размери - на грубо нарушаване, погазване от г-жа Нинова и г-н Добрев на устава на партията. Да се бориш срещу паралелна държава, а да имаш паралелна партия\", добави Борислав Гуцанов от БСП-Варна.    \"Кой има право да взима решенията? Г-жа Нинова се бори с паралелната държава, а същевременно имаме друга, паралелна партия. Фактът, че 64 колеги, членове на НС, се подписахме за извънредно заседание на НС, сам по себе си говори много. В цялата история на партията не знам някога членовете на НС или на друг съвет, да са искали свикване на заседание - това трябва много да говори на председателя\", изтъкна Борислав Гуцанов.   \"Безумно е нарушението за листата във Варна. Сезирали сме вече съда, очакваме и той да се произнесе. Този въпрос вече е политически въпрос\", коментира той и добави:   \"Г-жа Нинова твърди, че се бори с ГЕРБ, но същевременно губим всички избори\".    Според Емил Костадинов от БСП-Благоевград оперативното ръководство на партията е трябвало да изпълни волята на подписалите се за заседание на НС 64 члена на Съвета.   \"Но в петък следобед бяхме уведомени с едно безпрецедентно цинично писмо на председателката на НС - вие сте в правото си, свикайте си тогава НС. Което показва категоричното нежелание на бюрото\", добави Емил Костадинов.", "date": "2019.09.22", "title": "Емил Костадинов, БСП: Въпросът вече е  - или Нинова, или партията"}
{"url": "https://faktor.bg/bg/articles/novini-balgariya-prof-tsvetkov-velikobritaniya-parva-priznava-nezavisimostta-ni-a-ne-bratushkite-1", "text": "Денят на Независимостта ни беше игнориран години наред, защото една независима България, колкото и малка да е тя, създава допълнителна пречка за Русия по пътя й към Цариград, Босфора и Дарданелите, който е нейната заветна цел. Русия е една степна империя, която не може да поддържа своите територии и за да стигне до Босфора и Дарданелите на практика трябва да прегази най-напред Румъния и България, и да ги погълне, да ги присъедини към себе си. Но една независима България, вече равноправен член на международната общност, създава допълнително трудности на Русия за достигане на заветната й цел. Затова между другото и реакцията на Русия към обявяването на Независимостта е отрицателна.“ Това изтъква в последното си интервю пред Faktor.bg покойният проф. Пламен Цветков. Разговаряхме за последно  в навечерието на 22 семптември 2015 г. Публикуваме отново част от разговора, защото  независимостта ни се нуждае от  а покойният историк беше един от най-непримиримите водачи в тази битка. Пламен Цветков е категоричен, че първата велика сила, която реално признава нашата независимост е Великобритания, а не Русия. „Тогавашният руски самодържец – Николай Втори, е вбесен от факта, че българският владетел Фердинанд се коронова в Търново за „цар на българите“, забравяйки или просто не искайки да знае, че тази титла е дошла от България в Русия, а не обратно. Това е една българска дума, която руснаците са приели заедно с редица други български думи, които стигат по книжовен път. След обявяването на Независимостта  е нарушен Берлинският договор, а България трябва според подписаните споразумения да поеме част от външен дълг на Османската империя, която трудно може да го изплати заради състоянието, в което се е намирала – държава в доста тежка и сурова криза. Тогава Русия се намесва, като сключва един заем за тази сума с България, знаейки, че икономиката ни в този период към 1908 година в общи линии е добра и растежът никак не е малък. Става дума за около 80 милиона златни франка. Но има един друг момент, извън прагматичния. Русия, независимо дали е царска, комунистическа или посткомунистическа, винаги  или като средство за политически натиск – сега ни притиска с газа, а тогава е използвала този заем, за да обвърже финансово България със себе си и да я накара да следва нейната политика на Балканите. За съжаление правителството, което води тогава преговорите, се подчинява на волята на Русия и дори безропотно следва една криминална програма, според която Русия трябва да отнеме на България Черноморското крайбрежие, като ни лъже с перспективата да вземем Солун и да получим широк излаз на Бяло море. Но Солун никога не е бил български, а именно русофилските издания в България и продажното русофилско правителство на Гешов и Данов започват една интензивна пропаганда за Солун. Това става и причина България да не очертае границите с Гърция при преговорите за съюзен договор с Турция, именно заради този ламтеж за Солун. Няколко пъти гърците са настоявали да се определят тези граници и са били готови да дадат по-голям част от териториите с Македония на България, но без Солун. Съгласни са били да ни предоставят и излаз на Бяло море между реките Места и Марица. Но отказът на нашите политици да разчертаят тези граници дори и след началото на войната, и смехотворния опит на 7-а Рилска дивизия да влезе в Солун преди гърците в края на краищата са онези причини, които тласкат Гърция да сключи съюзен договор със Сърбия, насочен срещу България. А от този договор последва злополучната в историята Междусъюзническа война“, припомня Пламен Цветков.", "date": "2019.09.22", "title": "Проф. Цветков: Великобритания първа признава независимостта ни, а не \"братушките\""}
{"url": "https://faktor.bg/bg/articles/novini-svyat-rusiya-po-loshi-hrani-na-vse-po-visoki-tseni", "text": "Преди пет години Русия забрани вноса на определени хранителни продукти от ЕС. Днес Кремъл прави положителна равносметка. Но истината е друга. Цените на много продукти скочиха, а качеството им се влоши, пише \"Дойче веле\". Вече пет години без френско сирене, полски ябълки и испански домати: през август 2014 Русия забрани вноса на месо, риба, зеленчуци, плодове, мляко и млечни продукти от ЕС и други страни като контрамярка на западните санкции, наложени на Москва заради руската агресия в Украйна. В тази забрана Путин съзря шанс за Русия. Миналия декември той обяви, че това е дало безпрецедентен тласък на родното земеделие, а продажбите на вътрешния пазар се били увеличили 16 пъти. И наистина - в търговската мрежа вече се предлагат много повече руски хранителни стоки, посочва по темата \"Франкфуртер алгемайне Цайтунг\" (ФАЦ). Някои от тях са с добро качество, като краставиците, морковите и червеното цвекло. Карфиол и броколи Русия внася междувременно от Иран и Ливан, ябълки - от Крим или Южна Америка, хубавите, скъпи домати идват от Азербайджан, а по-обикновените са руско производство. При млечните продкути първоначално беше регистриран дефицит. Но впоследствие на пазара се появиха руски имитации на сирената Гауда и Пармезан. Основната им съставка обаче е палмово масло, тъй като Русия произвежда твърде малко мляко. Така производителите поддържат сравнително ниски цени на продуктите. Качеството им обаче е по-ниско, посочва ФАЦ.  \"Мисля, че през тези пет години се промениха доста неща. Много от руските земеделски производители използваха санкциите, за да подобрят собствената си продукция\", казва председателят на Руския съюз на млечните производители \"Союзмолоко\" Щефан Дюр, цитиран от германската телевизия n-tv.  Въпреки увеличеното собствено производство, експертите не потвърждават очакванията за пробив в земеделието. Едно проучване на консултантската компания KPMG, цитирано от ФАЦ, неотдавна показа, че след 2014 година единствено млечната промишленост се е разрастнала повече, отколкото ако не бяха въведени контрасанкциите. Що се отнася до месопреработвателната промишленост, в годините преди ембаргото тя е нараствала повече, отколкото след това, се казва в студията. Според изследователи от Московския държавен университет \"Ломоносов\", не забраната за внос на хранителни стоки, а девалвацията на руската рубла през 2014 година е основната причина за драстичния спад на вноса до 2016 година. След като през 2017 рублата започна постепенно да се възстановява, вносът на хранителни продукти отново тръгна нагоре - макар и от страни, които не бяха засегнати от руските контрасанкции. Така например през 2017 Русия е внесла значително повече телешко месо, отколкото преди 2014 година. Като цяло обаче след 2014 Русия е повишила степента на самозадоволяване с месо до 93% от потребностите си, става ясно още от доклада на KPMG. При зърнените култури страната покрива със собствено производство дори 99% от нуждите си, а при захарта - 95%. Както преди ембаргото, така и днес Русия продължава да изнася зърнени и маслодайни култури. Всички останали продукции обаче не са конкурентни на международния пазар. Затова не е много ясно как Русия ще постигне зададената от президента Путин цел - до 2024 да се удвои износът на руска земеделска продукция, пише ФАЦ.  Големият губещ от санкциите на Путин е руският потребител, четем на сайта на n-tv по същата тема. Гражданите са недоволни от растящите цени на хранителните стоки - при запазващо се или при някои дори спадащо ниво на доходите в страната. По данни на държавната статистическа служба \"Росстат\", месото и млечните продукти са поскъпнали с 30% през последните 5 години. Само за една година цената на яйцата и месото, вкл. птичето месо, се е увеличила с над 10%. Причината за поскъпването е липсващата конкуренция след въвеждането на вносното ембарго, посочва n-tv, цитирайки публикации в руските вестници \"Известия\" и \"Независимая газета\". Понеже вече нямат конкуренция от Европа, големите руски производители могат да диктуват цените на пазара, уточняват двете издания. При по-евтините хранителни стоки производителите са възприели друга тактика: вместо да вдигат цените, те намаляват грамажа, подчертава ФАЦ и допълва, че не става дума само за повишаване на цените, но и за влошаване на качеството.  Проучване на близък до властта социологически институт сочи, че 19% от руснаците смятат за грешка наложените контрасанкции срещу Запада - двойно повече, отколкото през 2016 година. Проф. Наталия Волчкова от Московското висше училище по икономика е изчислила, че от 2014 до 2016 година контрасанкциите са стрували на всеки руснак средно по около по 30 евро на година. Авторите на изследването от KPMG си обясняват поскъпването с голямата зависимост на руските производители: оборудването и техниката, както и посевите и фуражът основно се внасят отвън. А без държавните субсидии земеделският сектор изобщо не би бил печеливш. И ако вносното ембарго отпадне, много местни производства ще се окажат неконкурентоспособни - и най-вече това важи за руската млечна промишленост, посочват още експертите от международната консултантска компания.", "date": "2019.09.22", "title": "Русия: по-лоши храни на все по-високи цени"}
{"url": "https://faktor.bg/bg/articles/novini-balgariya-angelkova-15-poveche-sa-balgarskite-turisti-kompensirat-spada-na-chuzhdentsite", "text": "„Културно-историческият туризъм е ключов за утвърждаването на България като целогодишна дестинация, посочи министърът на туризма 15% е ръстът при българските туристи у нас в сравнение с миналата година. Това увеличение компенсира спада при чужденците от някои пазари“, коментира министърът на туризма Николина Ангелкова във Велико Търново. Тя обясни и че се наблюдава ръст при чужденците, които идват в България с цел културно-исторически туризъм. „За миналата година туристите, посетили страната ни заради културно-исторически интерес, са 20 на сто от общия брой. През 2018 г. отчетохме близо 9,3 млн. чуждестранни туристи. За т.г. от януари до юли те са над 5,1 млн., като около 25 на сто от тях са декларирали като цел културно-исторически туризъм или комбинирано ползване на морски и летен с него“, поясни министърът. По думите ѝ все повече българи пътуват и към вътрешността на страната. „Културно-историческият туризъм е ключов в програмата ни за утвърждаване на България като целогодишна дестинация. В тази посока работим активно, откакто създадохме 8-те културно-исторически дестинации преди четири години. След тяхното формиране всички включени обекти бележат ръст на посещенията, някои със 100 процента“, посочи още Ангелкова. Тя подчерта и че Културно-историческият туризъм е движещ фактор и за българската икономика. И даде като добър пример именно Велико Търново. „Старата столица е изключително добър пример за това и много позната като маршрут. Голяма част от международните туристи, както и пасажерите от круизите по Дунав, включват В. Търново в съпътстващите си маршрути именно заради богатото му културно-историческо наследство“, заяви Ангелкова. Министърът съобщи също, че в момента се финализира специална подстратегия за културно-историческия туризъм в рамките на Националната стратегия за устойчиво развитие на туризма до 2030 г., която бе актуализирана преди две години. Тази подстратегия е с план за действие и финансиране към него и до края на годината ще бъде завършена, а в момента тече обществено обсъждане.", "date": "2019.09.22", "title": "Ангелкова: 15% повече са българските туристи, компенсират спада на чужденците"}
{"url": "https://faktor.bg/bg/articles/novini-balgariya-intenziven-e-trafikat-kam-kapitan-andreevo-i-lesovo-spirat-tirove-v-haskovsko-i-starozagorsko", "text": "Трафикът към граничните контролно-пропускателни пунктове \"Капитан Андреево\" и \"Лесово\" е интензивен, а преминаването на товарните автомобили е затруднено, съобщават от МВР. Причината, освен предприетите ремонти от турска страна, е и спирането на системите им за около два часа на обед. От българска страна са предприети допълнителни мерки. Временно ще се спира движението на товарни автомобили към южната ни съседка, още на територията на областите Хасково и Стара Загора. По-късно ще започне поетапното пропускане на камионите към съответните гранични пунктове.", "date": "2019.09.22", "title": "Интензивен е трафикът към \"Капитан Андреево\" и \"Лесово\", спират тирове в Хасковско и Старозагорско"}
{"url": "https://faktor.bg/bg/articles/novini-svyat-valna-ot-stachki-v-obshtestveniya-transport-v-gartsiya", "text": "Служителите от обществения транспорт в Гърция подготвят стачки, които ще засегнат ежедневния живот на гражданите в страната през следващите дни, съобщава гръцкият в. \"Катимерини\", цитиран от БТА. Градската железница в Атина, както и тролейбусите в столицата няма да предлагат услуги във вторник, тъй като служителите ще участват в 24-часова стачка в знак на протест срещу законопроект на правителството за икономическия растеж. Работниците от останалите видове обществен транспорт, в т.ч. автобуси, трамваи и атинското метро, също планират стачни действия с прекъсване на работата. Между 6 ч. във вторник и 18 ч. в сряда фериботите също ще останат закотвени по пристанищата. Моряците също протестират срещу реформите, които според тях са в ущърб на работническите права. Нарушения ще има и в железопътния транспорт, тъй като персоналът на компанията ТРЕНОСЕ се очаква да проведе 24-часова стачка от полунощ в четвъртък до полунощ в петък.", "date": "2019.09.22", "title": "Вълна от стачки в обществения транспорт в Гърция"}
{"url": "https://faktor.bg/bg/articles/novini-balgariya-m-marinov-mislya-che-sadat-tryabva-da-ima-vazmozhnost-da-pretsenyava-dali-da-prilaga-sakratenoto-proizvodstvo", "text": "\"При тежки престъпления, свързани с убийство, никога не може да се намери пълна справедливост и пълно възмездие за причиненото и за загубата и страданията на близките. Но логиката на закона е такава, че търси не само справедливост, но и това да стане бързо\", каза пред Нова телевизия министърът на вътрешните работи Младен Маринов.  \"Винаги когато е имало обществен начин по някакъв обществено значим начин са следвали законодателни промени. В момента в следствие на натиск има внесени няколко законопроекта, които засягат съкратеното производство. \"Важно е да имаме механизъм за разкриване на тежки престъпления, но и да се постига максимална справедливост в обществото. Съкратеното производство има своя смисъл в определени ситуации, особено, когато имаме признание на вината, за да се избегне протакането с години\", смята той. \"Мисля, че съдът трябва да има възможност да преценява дали да прилага съкратеното производство, но то трябва да е изключено като възможност при тежки престъпления - убийства, изнасилвания и т.н.\", заяви министърът. \"Не бих могъл да коментирам решението на съда за Полфриймън, но виждам колко провокирано е обществото и това, че е нарушено чувството за справедливост на хората\", каза още Маринов. Според него, предсрочното освобождаване трябва да бъде преразгледано или поне случаите, в които то се прилага.", "date": "2019.09.22", "title": "М. Маринов: Мисля, че съдът трябва да има възможност да преценява дали да прилага съкратеното производство"}
{"url": "https://faktor.bg/bg/articles/novini-balgariya-s-sakskoburggotski-znael-kakvo-e-nastapilo-s-idvaneto-na-savetskiya-sayuz-v-balgariya-no-zashto-da-se-aktsentira-varhu-tova", "text": "\"Независимостта е относителна в световния контекст, а членството на България в различни съюзи, дори в НАТО, не бива да се политизира\", заяви пред Нова телевизия Симеон II. „Не бива да се политизира и НАТО. Тук е въпрос на обща воля на дадени страни, където сме усетили, че ни е мястото”, заяви бившият премиер.  „Много хора възприемат, че щом сме в НАТО и НАТО до гроб. Това не е сериозно. Не става въпрос за това. Но трябва да се балансира, докъдето има интерес. Не бива да се абсолютизира и да се превръща в нещо политическо, което да е фактор за раздор с други страни. Това е съвсем погрешно”, заяви Симеон II. „Наясно сме какво е било в края на Световната война, какво е настъпило, какви системи е имало. Ако със Съветския съюз е било да се освободим от нацизма – те го виждат по този начин. Ние може би сме го изпатили по друг начин. Защо да се акцентира върху това? Не го намирам за ползотворно. Въпросът е човек да се съобразява с действителността и да разбере, че независимост в пълния смисъл е невъзможно за никого, дори за най-великите държави и сили. Въпрос и на хармония”, заяви той по повод скандала с руската изложба за \"Червената армия освободителка\" „Когато станах премиер, имаше някои наши съграждани, които ми предложиха, внушиха, да се събори паметника на съветската армия, тогава им казах, че ако всяко правителство или всеки режим се отнася така към миналото, няма да има нито Триумфалната арка, нито Пирамиди, нито нищо. Ако толкова ги дразни, не го гледат, като минават оттам”, заяви той. „Имало е и монархии преди 3000 години, имало е диктатури, републики и всякакви режими. Една парламентарна монархия мисля, че е най-демократичната система, но това си е мое мнение\", повтори той тезата си за държавно управление. Относно развитието на България, той коментира: „Винаги може да е по-добре, но може и да е по-лошо. Мисля, че трябва да се съобразяваме с действителността и да не сме толкова черногледи. Да сме малко по-позитивни и с желание нещата да се оправят. А не да се оплакваме и да се чувстваме най-бедните”.", "date": "2019.09.22", "title": "С. Сакскобургготски знаел какво е настъпило с идването на Съветския съюз в България, но \"защо да се акцентира върху това\"?"}
{"url": "https://faktor.bg/bg/articles/novini-svyat-partiyata-na-netanyahu-ostava-vtora-politicheska-sila-v-izrael-zasega", "text": "Почти пълните резултати от изборите в Израел в петък потвърдиха задънена улица за израелските партии и поставиха партията „Ликуд“ на премиера Бенямин Нетаняху като втора политическа сила, което значително намалява шансовете му да запази премиерския пост, предава AFP, цитирана от \"Фокус\". Почти пълните официални резултати от изборите във вторник дадоха най-много места на центристкия съюз „Синьо и бяло“ на бившия началник на генералния щаб на израелската армия Бени Ганц - 33 от 120 места в парламента. Дясната партия на Нетаняху „Ликуд“ спечели 31 места, но и за двете партии няма лесен път за съставяне на правителство. В категорично признание в четвъртък Нетаняху заяви, че не е в състояние да сформира дясна коалиция, както се е надявал и призова Ганц да се присъедини към него в правителството на националното единство. Ганц отговори, като заяви, че той трябва да бъде министър-председател в такова правителство, тъй като неговият съюз \"Синьо и бяло\" е най-голямата партия. Противопоставянето повдигна възможността за поредни избори - които биха били трети, ако се броят изборите през месец април 2019, които също приключиха без ясен победител и след тях не се сформира управляваща коалиция. Израелският президент Реувен Ривлин планира да започне консултации с всички партии, влезли в парламента в неделя, за да реши на кого да възложи да състави правителство.", "date": "2019.09.22", "title": "Партията на Нетаняху остава втора политическа сила в Израел засега"}
{"url": "https://faktor.bg/bg/articles/novini-balgariya-milen-mihov-manolova-e-tolkova-grazhdanska-kandidatura-kolkoto-snyag-prez-yuni", "text": "\"ВМРО е упование на собствените сили, вяра в избрания път, разчитаме на доверието на хората, които добре ни познават, добре оценяват работата ни. Надяваме се това да бъдат осмите поред успешни избори за ВМРО за последните 6 години\", каза през Канал 3 депутатът от ВМРО доц. Милен Михов. В коментар за кандидатурата на Мая Манолова за кмет на София като необвързана с БСП, историкът бе категоричен: \"Кандидатурата й като гражданска е толкова гражданска, колкото сняг през юни. Това не може да бъде прието за нормално, тя има политическа кариера в БСП. Ще победи онзи, който направи по-добра кампания - кампаниите ще имат значение в тези избори, сериозно говоря. Кампаниите може да предрешат изхода\", каза доц. Михов. За Йорданка Фандъкова той бе лаконичен: \"Фандъкова в управлението си е един делови кмет, минусът й - натрупаните негативи на ГЕРБ.\"", "date": "2019.09.22", "title": "Милен Михов: Манолова е толкова гражданска кандидатура колкото сняг през юни"}
{"url": "https://faktor.bg/bg/articles/sport-bayer-leverkuzen-chestiti-na-balgarite-denyat-na-nezavisimostta", "text": "Ръководството на \"Байер\" Леверкузен честити Деня на независимостта на всички българи. Немският клуб публикува снимка с лика на Димитър Бербатов и българския флаг, съобщи gong.bg „Честит Ден на независимостта на всички български фенове!”, гласи поздравът.", "date": "2019.09.22", "title": "\"Байер\" Леверкузен честити на българите Денят на независимостта"}
{"url": "https://faktor.bg/bg/articles/sport-otborat-na-balgariya-otpadna-evropeyskoto-parvenstvo-po-voleybol", "text": "България приключи участието си на Европейското първенство по волейбол, след като беше отстранена от Словения на осминафинал с 1:3 гейма (27:25, 17:25, 16:25, 17:25).  Нашите бяха безличен отбор в по-голямата част от мача, като проявиха характер единствено в първата част, която измъкнаха два пъти от много трудна ситуация. Словенците на четвъртфинал ще срещнат отбора на Русия, която пък се справи с Гърция с 3:0 гейма. България взе първия гейм, който мина през доста обрати и смяна на водачеството. Нашите стартираха добре, след това при 9:10 Словения излезе напред. Българският отбор не можеше да заздрави защитата, за да изравни и това се случи чак при 17:18, когато Светослав Гоцев реализира. Но отново домакините дръпнаха и грешка в атака, Цветан Соколов беше хванат на блок, и Словения поведе с 22:18. При 24:21 българските волейболисти спасиха три геймбола и изравниха до 24:24 след успешен троен блок на Цветан Соколов, Алекс Грозданов и Мартин Атанасов. Ас на Мартин Атанасов и геймбол за България при 26:25. България спечели първата част с 27:25, след като словенците докоснаха мрежата при блокада. Във вторият гейм домакините бяха категорични и го спечелиха с 25:17, като България беше равностойна до 8:6. След това Урнаут, Клемен Чебал и Винчич се развихриха и затвориха частта. Третият гейм беше още по-убедителен за домакините на Европейското първенство и те го спечелиха с голяма точкова разлика - 25:16.аВъпреки това старши треньорът на България Силвано Пранди направи смяна- Добромир Димитров замени Георги Сеганов. Българите бяха сравнително равностойни до 12:14, когато Николай Пенчев беше точен. Грешки на Цветан Соколов при атаките отново даде преднина на Словения- 12:16 и 12:18, което принуди Пранди да вземе прекъсване. След това Словения тотално наложи преимущество и поведе с 20:12, след това 24:15 и спечели с 25:16. Началото на четвъртият гейм не беше по-различно. Словения поведе с 11:8 и 14:9, като отново продължиха силните сервиси на Клемент Чебол. Пранди отново взе прекъсване с надежда да промени развоя на мача. Всичко се получаваше в полето на Словения и Деян Винчич увеличи с атака на мрежата, а след това двойна блокада при атака на Соколов увеличи аванса на 17:10. Епизодичните проблясъци в българския отбор не донесоха нищо и домакините продължиха да диктуват събитията на полето, докато българите направиха и няколко непредизвикани грешки, довели до по-бързото приключване на мача.", "date": "2019.09.22", "title": "Отборът на България отпадна Европейското първенство по волейбол"}
{"url": "https://faktor.bg/bg/articles/sport-ansambalat-ni-sas-srebro-vav-finala-s-pet-topki-na-svetovnoto-v-baku", "text": "Ансамбълът ни спечели сребърен медал във финала с пет топки на световното първенство по художествена гимнастика, което завършва днес в Баку. Момичетата на Весела Димитрова и на Михаела Маевска отново доказаха класата си, като изиграха безупречно изключително трудното и атрактивно съчетание по музика от японското аниме \"Неруто\", но отново бяха лишени от титлата. Две стотни разделиха Симона Дянкова, Мадлен Радуканова, Лаура Траатс, Стефани Кирякова и Ерика Зафирова от първото място, след като получиха за изпълнението си оценка от 29.350 точки срещу 29.550 точки за състава на Япония, който стъпи на най-високото стъпало на почетната стълбичка. Бронзът беше присъден на състава на Русия. Въпреки грубите грешки в изпълнението \"Сборная\" получи 28.150 точки. Подреждането в осмицата е Израел с 26.950 точки, пред Китай с 26.800 точки, Италия с 25.900 точки (изпълнение с груби грешки и използване на резервен уред), Беларус с 25.800 точки (също с груби грешки и използване на резервен уред) и Украйна с 24.800 точки (отново с допуснати грешки).", "date": "2019.09.22", "title": "Ансамбълът ни със сребро във финала с пет топки на световното в Баку"}
