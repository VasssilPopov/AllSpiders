{"url": "https://www.faktor.bg/bg/articles/pentagonat-preporacha-poveche-amerikanskite-voyski-v-evropa-sreshtu-ruskata-agresiya", "text": "Европейското командване на въоръжените сили на САЩ (EUCOM) препоръча увеличаване на числеността на разположените на постоянна и ротационна основа в региона американски военнослужещи, заяви в комитета по работите на въоръжените сили на Сената на САЩ главнокомандващият Обединените въоръжени сили на НАТО в Европа американският генерал Къртис Скапароти, предава ТАСС. „С оглед на модернизиращото се и все по-агресивно военно присъствие на Русия, EUCOM препоръчва увеличение на числеността на нашите разположени за постоянно и на ротационна основа сили, за да засилим нашите възможности за сдържане“, заяви той. „EUCOM също препоръчва допълнителни инвестиции с цел разширяване на европейската логистична инфраструктура и възможности за бързо реагиране на силите на САЩ в Европа“, добави генералът. Планира се американски изтребители-бомбардировачи от пето поколение да бъде разположени в Европа на постоянна основа, заяви Скапароти. „Американските ВВС в момента ми предоставят самолети от пето поколение, бомбардировачи и т.н. на ротационна основа, а ние трябва да разположим такива за сдържане, както и за осигуряване на своята бойна готовност. Също така очаквам дислокацията на определено количество в Европа на постоянна основа“, заяви военачалникът пред американския Сенат.  ТАСС отбелязва, че Скапароти също така оглавява Европейското командване на ВС на САЩ. Американските изтребители-бомбардировачи от пето поколение са F-22 и F-35. Става въпрос за многоцелеви машини, проектирани с използването на технологията „стелт“, способни да носят ядрени бойни заряди.", "date": "2019.03.05", "title": "Пентагонът препоръча повече американски войски в Европа срещу руската агресия"}
{"url": "https://www.faktor.bg/bg/articles/ministar-petya-avramova-stroitelstvoto-na-avtomagistrala-hemus-mezhdu-belokopitovo-i-buhovtsi-shte-priklyuchi-prez-2021-g", "text": "\"Строителството на автомагистрала „Хемус“ между п.в. Белокопитово и Буховци ще завърши през 2021 г. В момента се работи по трасе с дължина от 1.5 км. Участъкът е трасиран, отстранен е хумусният пласт, разчиства се строителната площадка, изпълнени са изкопни и взривни работи\". Това информира в Търговище министърът на регионалното развитие и благоустройството Петя Аврамова при участието си в дискусията „Европа в нашия дом“, съобщиха от пресцентъра на министерството.  Очаква се изграждането на останалите около 15 км да започне до края на тази година, съобщи министър Аврамова. Тя обясни, че се водят общо 29 дела от собственици срещу решението за отчуждаване на земи. Всички първи заседания са насрочени през първата половина на 2019 г. С трима от собствениците на имоти се подготвят споразумения за обезщетяване със земеделска земя. В момента агенцията подготвя обществената поръчка за избор на оценител, който да изготви доклада за стойностната равносметка между имотите - частна собственост, засегнати от трасето на автомагистрала \"Хемус\", и предложените за обезщетение от Държавния поземлен фонд. Така за строителство ще бъдат освободени 51 имота в землищата на селата Макариополско, Черенча, Градище и Буховци.  Общата дължина на трасето от с. Буховци до п. в. „Белокопитово“ от приоритетната за правителството магистрала е 16,32 км. Стойността на проектирането и строителството е 119,8 млн. лв. без ДДС. Автомагистралната отсечка ще бъде с по две ленти за движение в посока, две ленти за спиране, средна разделителна ивица, водещи ивици и банкети. Предвидено е изграждането на пътен възел „Буховци“ при пресичането на автомагистрала „Хемус“ с пътя Буховци – Макариополско, както и пътни връзки с п.в. „Белокопитово“ и с пътя Търговище – Варна. В рамките на проекта ще бъдат изградени също 7 виадукта, 10 селскостопански подлеза и мост над р. Пакоша.  През 2018 г. в подобряване на пътната инфраструктура в област Търговище са инвестирани около 26 млн. лв. „Нашето желание е да направим всички пътища в България удобни и безопасни за пътуване, но все пак се налага да се съобразяваме с наличния финансов ресурс“, коментира министър Аврамова и обясни, че през тази година АПИ ще разполага с малко над 200 млн. лв. приходи от винетни такси и над 200 млн. лв. приходи от толсистемата за тежкотоварни автомобили, която ще заработи от 16 август 2019 г. Годината, в която се очаква пълният приход от тол такси, който ще бъде около 1 млрд. лв., ще е 2020 г.  Като важни за общините Петя Аврамова определи инвестициите по Оперативна програма „Региони в растеж“ 2014-2020, с които се облагородява градската среда, ремонтират се улици и булеварди, подобрява се транспортът, санират се училища и детски градини, здравни и социални заведения.  На територията на област Търговище са сключени 15 договора по програмата за близо 33 млн. лв., които ще подобрят живота на хората. 12 от тях са проекти на общини на стойност над 28 млн. лв. Над 4 млн. лв. се инвестират по общо три проекта на министерствата на образованието и науката и на здравеопазването, с които се модернизират седем учебни заведения и се обновява здравната инфраструктура.  В Търговище министърът съобщи, че административната област е една от шестте нови територии, които отговарят на условието в техните граници ВиК услугите да се предоставят от един ВиК оператор, което я прави допустима за получаване на безвъзмездна финансова помощ от фондовете на Европейския съюз. По време на срещата Петя Аврамова увери младите хора, че България има нужда от тях. Бизнесът се задъхва от липсата на технически кадри. Много млади хора не се ориентират към техническите специалности, а те дават по-широко поле за изява и развитие. Основният ни приоритет е образованието – правим добри училища, осигурихме по-високи доходи на учителите, работим и за модернизиране на инфраструктурата. Това, което държавата може да направи, го прави, защото всички големи инвеститори търсят инфраструктура и добре подготвени кадри. Затова – ориентирайте се към технически науки, те дават шанс за развитие и високи доходи, отбеляза Аврамова.", "date": "2019.03.05", "title": "Министър Аврамова: Строителството на АМ „Хемус“ между Белокопитово и Буховци ще приключи през 2021 г."}
{"url": "https://www.faktor.bg/bg/articles/upravitelyat-na-nzok-patsientite-shte-imat-neogranichen-dostap-do-inovativni-lekarstva", "text": "За първи път сме на крачка да стигнем до един правилен път – без да имаме преразход, пациентът да не се ощетява. Така коментира пред бТВ управителят на Националната здравна осигурителна каса д-р Дечо Дечев новите регулации, свързани с бюджета на Касата. „За първи път чрез тази Наредба се определя механизъм, чрез който се гарантира финансова стабилност на Касата, тоест да няма преразход в перото на бюджета за лекарства. Гарантира се достъп до всички нови молекули. Няма да има ограничение в достъпа до иновативни и нови лекарства, ще се запази финансовата стабилност на Касата и ще се намали бюрократичната тежест на пациента за достъп. Д-р Дечев обясни, че НЗОК има лимитиран бюджет, той се формира от обема постъпления, който всеки един гражданин плаща. В рамките на този бюджет има различни пера – болнична помощ, извънболнична помощ и лекарства. Те също имат ограничени стойности, затова задачата на екипа на Касата е да определи такава политика и действие, че да се запазят тези параметри в бюджета. Управителят на НЗОК посочи, че за да се разшири достъпът до лечение трябват промени в политиката. „На практика,  срещу това дадено право стои задължението всички да даваме по 8% от доходите си. Ако искаме тези права да се реализират или трябва да внасяме по-висока вноска, или политиците да определят система от мерки и действия, чрез които в Касата да постъпват повече средства”, каза още управителят на НЗОК. Д-р Дечев заяви, че ще се улесни издаването на протоколи за изписване на безплатни лекарства. „Понякога медицинските критерии, с които пациентът се насочва не отговарят на показанията на дадения продукт. Така че контрол трябва да има, но ще се премахне политиката, чрез умишлено създавани препятствия пред пациента да се забавя достъпа до лекарства, с цел да се забави плащането на медикаменти”, посочи д-р Дечев. Управителят на Касата заяви, че несправедливо е бил обвинен в обида към работещите в частните болници. „Това, което ги жегна тези хора е, че те са акционери в частните болници, а някои и собственици. Това, което казах е, че не може от обществения ресурс за здраве да се формира печалба, която да отиват в други сектори, а не в болниците, от която идва тази печалба”, посочи Дечев.", "date": "2019.03.05", "title": "Управителят на НЗОК: Пациентите ще имат неограничен достъп до иновативни лекарства"}
{"url": "https://www.faktor.bg/bg/articles/novini/balgariya/izdahna-prof-dinyu-sharlanov-razbulil-taynata-za-goryanite", "text": "На 93 години е починал проф. д-р Диню Шарланов. Той е автор на най-всеобхватното изследване на историята на комунизма в България от обективни позиции. Без съмнение голямата заслуга на проф. Диню Шарланов е книгата  „Горяните” – кои са те”. С нея за първи път вдигна високо завесата върху непознатата на българската общественост съпротива на горянското движение срещу комунистическия режим в България. И това е така, защото изследването е публикувано през 1999 г., когато подобни книги, посветени на комунистическото минало се брояха на пръсти. В памет на проф. Шарланов ви предлагаме из предисловието на \"История на комунизма в България\":", "date": "2019.03.05", "title": "Издъхна проф. Диню Шарланов – разбулил тайната за горяните"}
{"url": "https://www.faktor.bg/bg/articles/novini/balgariya/plamen-dimitrov-horata-rabotyat-dva-pati-poveche-otkolkoto-poluchavat", "text": "Всяка година над 30 000 българи напускат страната в търсене на по-добър живот. Демографската криза е най-големият проблем в страната, въпреки че доходите растат. Това каза президентът на КНСБ Пламен Димитров пред БНТ. По думите му, доходите на българите растат, само че върху една много ниска база и така увеличението не може да бъде усетено. Междувременно, цените на ток, парно, вода се вдигат, инфлацията се ускорява и хората усещат едно по-малко увеличение, обясни още Димитров. \"Още през 2014 г. ние от КНСБ предложихме 100 лв. отгоре над заплатите, но тази сума вече не стига. Трябва да се иска поне 15% увеличение на заплатите\", аргументира се президентът на КНСБ. По думите на Димитров, липсва механизъм за увеличение на доходите, защото през годините не успяхме да го договорим с бизнеса. „Увеличението на доходите не може да покрие издръжката на живот в страната. За да може да живее нормално едно четиричленно семейство е нужно да има доход от 2400 лева“, подчерта той. Той коментира и протеста на медицинските сестри у нас с искане за по-високо възнаграждения и подобравяне условията на труд. \"Има сестри, които в момента получават по 600-700 лв., но има и такива, които получават по 1200 лв, за тежък труд обаче, не забравяйте.\" „На 11 години в глобален мащаб се повтарят кризите. Никой не знае откъде идват и кой сектор ще засегнат. Аз се съмнявам, че България сама може да се защити, затова трябва да влезем в еврозоната. Социалните рискове са пренебрежими. Няма да има такова кафе, което пием сега“, прогнозира Пламен Димитров.", "date": "2019.03.05", "title": "Пламен Димитров: Хората работят два пъти повече, отколкото получават"}
{"url": "https://www.faktor.bg/bg/articles/svetoslav-malinov-1-1", "text": "\"Чашата е преляла. Виктор Орбан говори откровени лъжи. Той се саморазправя се с опозицията, без значение дали става въпрос за социалисти. Срещу него има санкции от 6 години\". Това каза пред БНТ евродепутатът Светослав Малинов по повод вчерашното решение на 12 партии да поискат от ръководството на ЕНП на изключат унгарския президент Виктор Орбан.  \"Имаме огромно мнозинство за това, Орбан и партията му да напуснат ЕНП. Както в самата европейска партия, така и в Европейския парламент. Т.е., собствените му съюзници са разочаровани от него. Но Виктор Орбан е прекрачил границата, казват много лидери. Неговите разбирания са далеч от християндемократическата традиция\", каза още Малинов.", "date": "2019.03.05", "title": "Светослав Малинов: Мнозинството в ЕП иска Орбан да си ходи от ЕНП"}
{"url": "https://www.faktor.bg/bg/articles/ognyan-minchev-1-10", "text": "\"Визитата на руския премиер Дмитрий Медведев у нас не даде конкретни резултати. Освен срещата, свързана с развитието на туризма, всички останали дискутирани теми не са довели до подписването на документи между двете страни. Станала е размяна на мнения, но без документи за споразумение\". Това каза преде \"Фокус\" политологът Огнян Минчев.  Той обърна внимание на разминаването на позициите по „Турски поток“ между България и Руската федерация. Премиерът Бойко Борисов твърди, че газопроводът „Турски поток“ ще бъде един от източниците за захранване на бъдещия газов хъб „Балкан“, докато от „Газпром“ заявяват, че не са предвиждали снабдяване на хъба. \"За Русия „Турски поток“ през България е проект за транзитиране на газ по посока Сърбия – Унгария, а не за създаване на газоразпределителен център в самата България\", каза още Огнян Минчев. \"Разговорите по тези въпроси са на доста предварително равнище и голяма част от съпътстващите проблеми, като например: ще продължи ли преноса на газ през газопреносната мрежа на Украйна, Румъния и България, какво ще бъде съотношението между „Турски поток“ и тази мрежа – Хъб „Балкан“, са теми, които може да са били обект на дискусия, но не са довели до някакво споразумение, което да бъде огласено“, каза политологът.  Що се отнася за АЕЦ „Белене“, Огнян Минчев заяви, че въпреки заявлението на руския премиер Медведев за желанието на Русия да участва като инвеститор, нищо не е споменато за условията, при които проектът трябва да се реализира. Позицията на българското правителство е, че който и да инвестира в проекта, трябва да го направи без гаранция от българска страна, но Медведев не уточни дали Русия е съгласна с това условие, обобщи политологът.", "date": "2019.03.05", "title": "Огнян Минчев: Има разминаване в позициите на България и Русия за \"Турски поток\""}
{"url": "https://www.faktor.bg/bg/articles/politolog-bezsmisleno-e-da-investirame-v-traba-chrez-koyato-rusiya-shte-diversifitsira-patishtata-si-za-iznos-na-gaz", "text": "Политологът Даниел Смилов коментира пред БНТ двете знакови посещения в България - на генералния секретар на НАТО Йенс Столтенберг и на руския премиет Дмитрий Медведев. Според политолога двете посещения имат различна важност за участието на страната на международната сцена. \"При визитата на Столтенберг е ясно - ние сме член на НАТО и участваме пълноправно с другите. \"Бяха обсъдени общата отбранителна система и общите заплахи за сигурността. През последните години Русия действа неприятелски със съседите си и със страните от Европейския съюз. Трябва да бъдат взети мерки\", обясни Смилов посещението на Столтенберг. \"Другата визита е важна исторически и икономически. Фокусът беше в газопреносните проекти и \"Турски поток\". Основната цел на визитата на Медведев бяха енергийните проекти, по-конкретно \"Турски поток\". Доколкото разбирам, задачата на България е по-скоро да не загуби нещо, отколкото да спечели нещо. Не се вижда силен материален български интерес, освен при евентуално спиране на газа през Русия да не останем без нищо. За Европейския съюз би трябвало да бъде все едно дали газът идва от турска или украинска тръба, но е по-резонно да идва от Украйна. Затова е малко безсмислено да инвестираме толкова пари в една тръба, чрез която Русия ще диверсифицира пътищата си за износ на газ\", коментира още Даниел Смилов.", "date": "2019.03.05", "title": "Политолог: За ЕС е по-резонно руският газ да идва от Украйна"}
{"url": "https://www.faktor.bg/bg/articles/tri-malki-bombi-sa-bili-izprateni-do-dve-letishta-i-golyama-zhp-gara-v-london", "text": "Три малки бомби са били изпратени до две летища и голяма жп гара в Лондон. Няма ранени и трафикът не е бил засегнат, съобщи Би Би Си.  Британската полиция за борба с тероризма разследва случая. Трите устройства, изпратени до летищата Хийтроу и Лондон Сити и гара Ватерло тази сутрин е можело да предизвикат малък пожар, ако бъдат задействани, съобщи полицията. Мотивите се изясняват. Според властите инцидентите са свързани помежду си.", "date": "2019.03.05", "title": "Изпратиха три бомби до две летища и голяма жп гара в Лондон"}
{"url": "https://www.faktor.bg/bg/articles/orazheyniyat-targovets-gebrev-s-dosie-na-agent-dimov-ot-ds", "text": "Оръжейният търговец Емилиян Гебрев, който от няколко месеца е в центъра на медийните прожектори заради опитите му да овладее \"Дунарит“ и твърденията му, че е тровен с \"новичок“, се оказа с досие от бившата Държавна сигурност, съобщава \"Монитор\".  Във вторник Административният съд София-град даде ход на делото, в което Гебрев обжалва решение на Комисията по досиетата, с което е обявена принадлежността му към Държавна сигурност. Делото се разглежда от 34 състав на съда. Гебрев не се яви в съда, там беше само адвокатът му.  В началото на съдебното заседание съдът обяви, че на 14 ноември 2018 г. са постъпили писмени доказателства по делото. Сред тях е и Инструкция в някогашната служба за сигурност. \"Инструкцията не е юридически акт, тя е вътрешноведомствен документ“, каза адвокатът на Гебрев. „Инструкцията е основен документ за оперативната отчетност на ДС. Тя регламентира създаването на документи и начините на регистриране на сътрудниците на ДС“, обясни пред съда юристконсултът на Комисията по досиетата. Адвокатът на Гебрев поиска сверяване на документите за принадлежност, т.е. копията им с оригиналите. От Комисията по досиетата веднага предоставиха на съда регистрационен дневник и 3 картончета. Регистрационният дневник в ДС представлява голям тъмен тефтер с твърди корици и вече пожълтели страници, а картончетата са резедави и светложълти на цвят. Съдът констатира, че в регистрационния дневник под №7653 на 18 декември 1985 г. е отбелязано \"Агент Димов“   Така бе констатирана идентичността, т.е. съответствие на копието с оригинала. Същата процедура бе извършена и с 2 картончета \"образец 4“ и едно - \"образец 6“. След като Комисията по досиетата показа пред съда документи, че Емилиян Христов Гебрев фигурира в архивите на ДС, адвокатът му поиска да бъде обърнато внимание на различни подробности в документацията. Става въпрос, че има подчертаване на бащиното име на Гебрев с червен флумастер в едно от картончетата, че е писано с различни химикалки или мастила – с червен химикал е отразено унищожаването на досието, с черен цвят е подписът на оперативния работник. В двете картончета \"образец 4“ пък е писано с различни средства.   \"Защо е така, е въпрос на специални познания“, каза адвокатът на Гебрев и заяви, че иска назначаването на cъдебно-графологична експертиза на 3-те картончета.   Съдът му даде 14-дневен срок да формулира въпросите си по повод изготвянето на такава експертиза. Още в съдебната залата адвокатът изброи някои от тях - да се изследва дали подписите в картончетата от единия образец са същите като в другия образец, може ли подписите в тези картончета да се свържат с писмените текстове, както и да се сравнят текстовете в регистрационния дневник с тези в картончетата.   Съдът откри производство по чл. 193 от ГПК – оспорване истинността на документите. Според закона, тежестта за доказване неистинността на документа пада върху страната, която го оспорва, в случая на Гебрев и неговия адвокат.   Въпросите за изготвянето на съдебно-графологична експертиза трябва да бъдат представени в два екземпляра – за съда и за Комисията по досиетата, за да може тя да даде становище по тях. След това в закрито заседание съдът ще назначи вещо лице за изготвяне на експертизата. Следващото заседание по делото е в края на май.", "date": "2019.03.05", "title": "Оръжейният търговец Гебрев с досие на агент \"Димов\" от ДС"}
{"url": "https://www.faktor.bg/bg/articles/maykata-na-obvineniya-v-ubiystvo-saprug-kremena-beshe-absolyutno-adekvatna", "text": "Борислав Николов от Варна, обвинен в убийството на съпругата си Кремена, остава за постоянно в ареста. Въззивната инстанция потвърди мярката за неотклонение. Майка му, която му е помогнала да се изнесе от жилището във фаталната вечер, разказа пред БТВ, че Кремена е била адекватна и тя не я е „прескачала”. Апелативният съд сподели всички аргументи на първата съдебна инстанция и потвърди наложената мярка \"задържане под стража\". Според магистратите в противен случай, съществува реална опасност той да се укрие или да извърши друго престъпление. Майката на Борислав твърди, че е отишла в квартирата на сина си и неговата съпруга около час след скандала между двамата, за да му помогне да си изнесе вещите. \"Кремена беше абсолютно адекватна. Заклевам ви се в най-святото – в сина си. Защото казаха, че едва ли не аз съм я прескочила и съм излязла\", каза майката на обвиняемия Силва Ангелова. Силва разказва, че е видяла обърната масата за хранене и два стола, а Кремена имала само малка рана на горната устна. \"Но това не значи, че е в безпомощност. След като разговаря с мен. Ние тръгнахме, тя така блъсна външната врата, защото е метална, ние бяхме в асансьора, и се заключи\", каза още Силва. Тя обясни, че след като със сина си пристигнали в дома й, Борислав провел няколко разговора по телефона с Кремена. \"И той казва Кремена, ще се видим с теб във вторник на делото. Това бяха последните… и аз го чух това\", коментира майката на обвиняемия. \"Има голяма вероятност това да не е местопрестъплението. Местопрестъплението да бъде на друго място. Т.е. след излизането на Борко с майка му от апартамента, Кремена съвсем спокойно е могла да излезе някъде\", заяви Енчо Енчев, адвокат на Борислав. Майката на Борислав твърди, че пред нея никога не било имало конфликти между двамата. Разбрала за развода едва десетина дни преди фаталната вечер. Заключението на съдебната експертиза е, че жената е починала от масивен кръвоизлив в мозъка след множество удари в главата, а според прокуратурата тезата на защитата, че може сама да е излязла, е несъстоятелна. Определението на Апелативния съд Борислав да остане постоянно в ареста е окончателно.", "date": "2019.03.05", "title": "Майката на обвинения в убийство съпруг: Кремена беше абсолютно адекватна"}
{"url": "https://www.faktor.bg/bg/articles/obshtestvo/zakon-i-red/spetsializiraniyat-sad-sas-zasedanie-po-deloto-sreshtu-dyankov-traykov-i-prokopiev", "text": "Очаква се Специализираният наказателен съд да проведе заседание по делото, в което обвиняеми са Симеонов Дянков, Иво Прокопиев, Трайчо Трайков и още трима души. Делото е за продажба на занижени цени на държавния дял на енергоразпределителното дружество EVN.  Настъпилите щети за държавния бюджет са за близо 28 млн. лв.", "date": "2019.03.05", "title": "Специализираният съд със заседание по делото срещу Дянков, Трайков и Прокопиев"}
{"url": "https://www.faktor.bg/bg/articles/gazprom-ne-iskat-hab-balkan-mozhe-da-zapazyat-tranzita-prez-ukrayna", "text": "Сериозна метаморфоза претърпя буквално за часове официалната руска позиция по отношение на газовия пренос в т.ч. и към България. След като премиерът Дмитрий Медведев обяви в София, че очакваните преди визитата му новини за „Турски поток” през България ще дойдат само след гаранции от Брюксел, отново в рамките на посещението се разбра, че в Москва са против фундамента на проекта. „Газпром” не участва в проекта за хъб „Балкан”, тъй като всичките ни ресурси са дългосрочно договорени”, обяви шефът на руския газов монополист Алексей Милер, цитиран от ТАСС. Това означава, че компанията планира да доставя синьото гориво директно на крайните клиенти в Централна и Източна Европа, а не да използва лансираната от правителството платформа за търговия. В същото време обвързването на „Турски поток” с газовия хъб (а не просто обикновен транзит) беше условие Европейската комисия да подкрепи проекта. Ресорният еврокомисар Марош Шефкович категорично подчерта в интервю за „ЕЮобзървър”, че вижда проекта по-скоро като „политически инструмент”. Междувременно, в интервю за изданието „Люксембургер Ворт” преди визитата си в херцогството Дмитрий Медведев обяви, че строежът на „Турски поток” и „Северен поток 2” не означава, че Москва се отказва от съществуващата инфраструктура в Украйна. „Ние не се отказваме от действащите тръбопроводи. Нито „Северен поток 2”, нито „Турски поток” не предполагат подобно решение по отношение на Украйна или другите страни”, подчертава премиерът. РИА Новости припомня, че Москва и Киев трябва да решат при какви условия да продължи транзитът през Украйна след 2019 г. И двете страни твърдят, че е нужно предоговаряне.   През Украйна минава инфраструктура, която стига до Австрия, Словакия, Унгария, която пък има връзка със Сърбия – все потенциални потребители на газ от разширението на „Турски поток”, от което България очаква транзитни такси.", "date": "2019.03.05", "title": "\"Газпром\" не иска хъб \"Балкан\", може да запази транзита през Украйна"}
{"url": "https://www.faktor.bg/bg/articles/kultura/art-faktor/hudozhnichka-se-vrashta-v-balgariya-s-putin-sviri-na-harmonika", "text": "След близо 16 години в Испания художничката Таня Шопова ще направи голямото си завръщане в Пловдив. Довечера в 18 часа тя ще открие в галерия „Възраждане” изложбата си „Завръщане”. „Таня започна кариерата си от нашата галерия през 1996 година. След това имаше още една самостоятелна изложба при нас и реши да работи в чужбина”, припомня галеристката Красимира Алексиева. Таня Шопова ще покаже доста различни неща - тя е майстор на натюрморта и в същото време прави невероятни шаржове на известни личности. Сред тях този път е и руският президент Владимир Путин, показан как свири на хармоника. Таня Шопова е випускник на Великотърновския институт за изкуство. След завършването му, преди да отиде в Испания, тя работи в Пловдив.", "date": "2019.03.05", "title": "Художничка се връща в България с \"Путин свири на хармоника\""}
{"url": "https://www.faktor.bg/bg/articles/yavor-kuyumdzhiev-vizhte-drugite-iztochnoevropeyski-strani-kak-veselo-si-targuvat-s-rusiya", "text": "„България и Русия повече от 1000 години близки и тесни отношения. При всички изследвания над 60% от българите заявяват, че са по-скоро русофили. Смятам, че икономически сме свързани с Русия по много причини, включително и енергийна. Без да отменяме членството си в ЕС, трябва да поддържаме много близки отношения с Русия. Основателят на ЕС Валери Жискар д'Естен е казал, че Европа се простира от Брест до Владивосток. Вижте другите източноевропейски страни как си търгуват с Русия, но са членки на ЕС”. Това коментира Явор Куюмджиев, енергиен експерт, бивш зам.-министър на икономиката и енергетиката, от БСП в предаването „Плюс-Минус. Коментарът след новините”.   „Винаги съм твърдял, че газовият хъб „Балкан” не е хъб по никакъв начин. Българският национален интерес трябва да бъде защитен. Трябва да имаме газ от различни източници и трябва да го направим”, заяви още Куюмджиев. „Руският газ така или иначе ще стигне до Европа”. Той коментира и бъдещето на АЕЦ „Белене”. „Ще я строи този, който спечели търга. Обявен е търг. Моето мнение е, че трябва да е този, който е доставил оборудването, който го е произвел - той трябва да е”, заяви Куюмджиев.", "date": "2019.03.05", "title": "Явор Куюмджиев: Руският газ така или иначе ще стигне до Европа"}
{"url": "https://www.faktor.bg/bg/articles/temenuzhka-petkova-za-turski-potok-e-spazena-i-poslednata-bukva-na-zakona-na-es", "text": "Русия е наш стратегически партньор в областта на енергетиката, нашите отношения са абсолютно прагматични и са насочени към това на първо място да защитим нашия национален интерес. Това заяви пред БНР министърът на енергетиката Теменужка Петкова. Според нея ясен знак за това е фактът, че посещението на премиера на Руската федерация идва след близо десетгодишно прекъсване. Петкова смята, че е логично енергетиката да е в полезрението на подобни срещи и уточни, че за проекти като енергийните се работи дълго време и няма как да се очакват резултати само в рамките на такива срещи. Енергийният министър бе категорична, че България не може да стои безучастно и да очаква да се случат определени благоприятни събития, а да реши какъв е националният й интерес. Трябват действия, които да са адекватни на променящата се среда, и да гарантират, че България ще запази своето стратегическо място на газовата карта на Европа, посочи Петкова. Енергийният министър увери, че за реализацията на проекта \"Турски поток\" е спазена и последната буква на закона на Европейския съюз. Запитана дали руската страна е склонна да участва като инвеститор в проекта за АЕЦ \"Белене\", ако няма държавни гаранции, Петкова заяви, че \"Росатом\" обмисля тази възможност. По отношение на изказването на Алексей Милер, че \"Газпром\" не възнамерява да участва в проекта за газов хъб \"Балкан\", тя обясни, че без изграждане на нужната инфраструктура на наша територия е невъзможно да има диверсификация на газовите доставки. Петкова посочи, че концепцията за изграждане на газоразпределителния център има два елемента - изграждане на липсващата инфраструктура - междусистемните връзки на България със съседните страни, включително и разширението на газопреносната инфраструктура, и изграждане на борса за търговия с природен газ. Едва тогава може да се говори за газоразпределителен център или хъб, според нея. Предстои ние да изградим тази липсваща инфраструктура, да разработим борсата за търговия, защото в противен случай не може да говорим нито за търговия, нито за хъб. Вероятно това има предвид г-н Милер, обясни енергийният министър.", "date": "2019.03.05", "title": "Теменужка Петкова: За „Турски поток“ е спазена и последната буква на закона на ЕС"}
{"url": "https://www.faktor.bg/bg/articles/di-prese-leko-favoriziranata-balgariya-vliza-v-planovete-na-folksvagen", "text": "Къде ще построи Фолксваген новата си фабрика, която трябва да заработи през 2022 година? Една публикация на  , в която беше цитиран Митко Василев, управител на Германо-българската търговско-промишлена камара, предизвика много дискусии и публикации - особено в Сърбия, една от страните, които се борят за голямата инвестиция. В отговор на неколкратните запитвания до централата на концерна, Дойче веле получи единствено официалното съобщение за медиите и кратката информация, че решение още не е взето. „Плановете на Фолксваген за фабрика в Югоизточна Европа наелектризираха не само медиите в потенциалните инвестиционни дестинации на Балканите“, пише днес австрийският „Ди Пресе“. Според вестника, решението на Управителния съвет на Фолксваген може да се очаква през май. Авторът на статията Томас Розер анализира предимствата и недостатъците на държавите, очакващи голямата инвестиция. Според него най-напред прави впечатление фактът, че за Унгария изобщо не става дума - не само поради ръста на заплатите в тази страна, но и заради недостига на работна ръка. По-нататък в \"Ди Пресе\" четем: „Срещу изграждането на фабрика на Фолксваген в Турция говори обстоятелството, че отношенията между ЕС и Анкара са обтегнати. Проблемите на Румъния пък са липсата на автомагистрали, повишеното равнище на заплатите и прегрелият пазар на работна сила в някои региони. (…) Леко фаворизираната България разполага с едва ли не перфектна площадка за новата фабрика на Фолксваген - това е закритият още през 2008 година металургичен комбинат Кремиковци в близост до софийското летище. За инвестицията се бори и процъфтяващият Пловдив. Като член на ЕС България печели точки и по линия на стабилността и на много тесните търговски връзки с Германия. Докато Сърбия и аутсайдерът Северна Македония са привлекателни както поради ниските равнища на заплатите, така и заради някои силни финансови предимства: като кандидати за членство в ЕС те все още не са длъжни в пълен обем да спазват строгите ограничения за държавните субсидии. Едва ли някаква роля ще изиграе обаче Споразумението за свободна търговия на Сърбия с Русия: и в момента то не важи за автомобилите на Фиат, които се сглобяват в Крагуевац\", пише \"Ди Пресе\". На 3 март сръбският вестник „Новости“ публикува статия под заглавие „Фолксваген прави фабрика в Шумадия“. Още в началото авторът прогнозира, че Сърбия се намира пред истинско земетресение, защото според негови източници германският концерн бил избрал тъкмо Сърбия измежду конкуриращите се държави, сред които е и България. Вестникът твърди още, че предимствата на Сърбия са свързани с добрия икономически климат в страната, както и с приятелските отношения на сръбското държавно ръководство с „колегите от Германия“. Цитиран е сръбският премиер Александър Вучич, според когото евентуалната инвестиция на Фолксваген изцяло „ще промени кръвната картина на нашата икономика\". Друг сръбски вестник, булевардният „Курир“, също пише, че инвестицията на Фолксваген ще се приземи в Сърбия - най-вече заради по-евтиното производство, качествената работна ръка, държавните субсидии и възможностите, които предлагат споразуменията за безмитна търговия с Русия и Турция. „Няма нито една страна с добра икономика без автомобилна индустрия. С износа на 300 000 автомобила годишно нашата икономика ще придобие съвсем различен образ. (…) Ние сме по-конкурентоспособни както по отношение на работната сила и на качеството, така и по отношение на електроенергията например, чиито цени са по-ниски, отколкото в страните от ЕС\", четем в публикацията на сръбския \"Курир\".", "date": "2019.03.05", "title": "\"Ди Пресе\": Леко фаворизираната България влиза в гигантски план на \"Фолксваген\""}
{"url": "https://www.faktor.bg/bg/articles/obshtestvo/zakon-i-red/zapochva-proverka-za-stroitelstvo-na-alepu", "text": "По нареждане на Дирекция Национален строителен контрол в Бургас започва проверка по сигнали за извършвани строителни дейности в местността Алепу край Созопол. Целта на проверката е да установи дали се извършва само укрепване на брега или строителството на курортния комплекс, какъвто беше предварителният проект, продължава. В момента е в сила забрана за изграждането на сгради. В района действа свлачище и строителите имат разрешение единствено да укрепят земните маси.", "date": "2019.03.05", "title": "Започва проверка за строителство на Алепу"}
{"url": "https://www.faktor.bg/bg/articles/obshtestvo/zakon-i-red/v-burgas-zadarzhaha-izbyagal-zatvornik", "text": "Задържаха обявен за общодържавно издирване 20-годишен криминално проявен бургазлия, съобщава Нова телевизия. На 05.03 около 01.00 часа в резултат на целенасочените полицейски действия на служителите от Пето Районно управление - Бургас е задържан обявен за общодържавно издирване 20-годишен криминално проявен бургазлия, отклонил се преди седмица от работен обект от открит тип, разположен край кв. „Сарафово“. Бургазлията излежавал десетмесечна присъда „лишаване от свобода“ за извършени кражби на вещи. След като се отклонил от обекта, криминално проявения мъж се укривал в различни необитаеми къщи в обитавания от него бургаски квартал „Рудник“, чиито собственици работели извън страната. По време на задържането 20 годишния мъж се държал агресивно, което наложило използването на физическа сила и белезници. Бургазлията ще бъде върнат обратно в бургаския затвор за доизтърпяване на присъдата „лишаване от свобода“.", "date": "2019.03.05", "title": "В Бургас задържаха избягал затворник"}
{"url": "https://www.faktor.bg/bg/articles/petak-13/nikolay-bonev-obshtuval-sas-zaplashitelni-pisma-s-detsata-na-martviya-si-sadruzhnik-polk-kostadin-kostadinov", "text": "В романа на Илф и Петров „Златният телец“ има един изключително забавен и поучителен момент. Великият комбинатор Остап Бендер изпраща на нелегалния съветски милионер Александър Иванович Корейко бандерол с книга, озаглавена С подзаглавие: „Биография на американските милионери“. Иска да му измъкне един от милионите по този „сравнително честен“ и елегантен начин, като му оказва психологически натиск, казано на днешен език. Праща му и телеграми от рода на “Товарете портокалите в бурета. Братя Карамазови“. Това определено изнервя милионера, но книгата го довежда почти до отчаяние.  Първото изречение е подчертано със син молив и гласи: „Всички крупни съвременни богатства са натрупани  В нашето посткомунистическо време с такъв намек никого не можеш да уплашиш, защото последното е азбучна истина, знаят го и децата.  Дори да издадеш многотомна енциклопедия на милионерите, създадени от червената върхушка в началото на 90-те, за да замени новата партийна каста  член 1 от Конституцията, който трябва да се махне, с икономически лост, равен по сила,  инструмент за новия властови ресурс на партията.  А думите „по най-безчестен път“, част от идеологическото клише на соца, днес звучат направо смешно. Просто, защото бледнеят пред  Те са по-скоро индулгенция пред Темида. Само ще припомним, че новата генерална линия на Партията през последните десетилетия на миналия век намира еманацията си в онзи прословут секретен списък с нова \"ръководна политическа и бизнес класа в условията на демокрацията и пазарния преход“. Но сега няма да си говорим за Партията, а за обстоятелствата около стремителното забогатяване на един човек, който винаги е признавал, че я носи в сърцето си, дори не се срамуваше да се качи   Това, разбира се, е комсомолският активист Николай Банев.   По точно ще проследим онзи момент, който се смята за ключов  за неговата метаморфоза и му помага да изгрее на финансовия небосклон като ярка звезда в съзвездието на най-богатите българи. За първоначалното натрупване на капитала на Николай Банев, който твърди, че при освобождаването му от управленския апарат на ДКМС (Димитровски комунистически младежки съюз) разполага с 2.40 лв. в джоба на скъсаните си дънки,  се носят градски митове и легенди.  Мнозина твърдят, че освобождаването е само  А начало на светлото капиталистическо бъдеще на бизнесмена-комсомолски деятел, син на най-младия активен борец против фашизма и капитализма  Йордан Банев, шеф във военното разузнаване, започва след една ужасна катастрофа.  И действително, случайно или не, след нея Николай става едноличен собственик на АКБ и крупен капиталист. Фантастичен   е този възход на сина на най-младия активен борец срещу фашизма и капитализма. Но закваската остава. Неслучайно Николай един ден ще стане  И ще мечтае публично за откъсване на България от ЕС.  Та тази финансовата снежна топка започва да набира сила след загадъчната катастрофата, в която загива съдружникът му в АКБ полк. Костадин Костадинов, работил преди това по икономическа линия в ДС в Кремиковци, а после и като един от шефовете   на Второ главно управление (контраразузнаването).  Където началник, според свидетелите, е бил третият съдружник - Росен Араклиев,  син на командира на Хасковския партизански отряд „Асен Златаров“. Той обаче е отстранен от фирмата още преди катастрофата и моментално изчезва на Запад. На смъртоносния пътен инцидент се придава такова голямо значение, а се знае много малко, почти нищо. Забулео в мистерии е самото присъствие на Костадинов и Араклиев в АКБ. Затова решихме да потърсим хора, които са свидетели и участници в онези събития. Намерихме някои… Повечето от тях предпочитат да останат анонимни пред публиката, защото се страхуват и днес, както признават. Нищо, че са минали толкова много години.  Характерно за тази странна история е, че около нея витаят направо торсионни полета от  Споменават често дългата ръка на ДС, даже тази на КГБ. И тримата съдружници са свързани с двете братски служби, по един или друг начин.   Някои не се притесняват да застанат с имената си, въпреки че не може да се каже,    че и те не се страхуват. Така направи например, Елена, дъщерята на полк. Костадинов Костадинов, която открихме в чужбина. По времето на смъртта на баща си тя е едва 17 - годишна. Брат й Костадин, който си отива само преди няколко месеца, тогава е на 20. Да припомним, че Николай Банев и двамата му съдружници създават една от първите частни охранителни фирми у нас. Бебето в бизнеса  много бързо става гигант, като поема охраната на банки, агенции, национални медии, изнася много интересни неща,  осигурява поверителна бизнес информация от всички точки на света. Получава лиценз за износ на оръжие, благодарение пак на един генерал от разузнаването, който е на висока позиция и при демокрацията. И не може да се каже, че  е чужд на делата на фирмата.  Учредители й са Николай Банев, Росен Араклиев  и   Костадин Костадинов.  Абревиатурата АКБ съдържа  първата буква от фамилията на всеки един от тримата – Араклиев, Костадинов, Банев, по старшинство. По-късно е прекръстена на „Акции, Капитал, Бизнес”. Журналистът Григор Лилов цитира Росен Араклиев: „Аз поканих Николай Банев във фирмата. Двамата с Костадин работехме във Второ управление (контраразузнаването) на Държавна сигурност в София и ни предстоеше да се пенсионираме. Решихме да регистрираме фирма за охранителна дейност по Указ 56, но се бояхме да не кажат, че това е структура на ДС и затова искахме договорите да подписва друго лице.“ Именно това друго лице обаче по мистериозен начин става   Араклиев е отстранен, а полковник Костадинов загива в катастрофата.  Как става това ли? Полковник Костадинов катастрофира с „Реното“ си при изключително странни обстоятелство на 14 септември 1995 г. На място загиват жена му Елена Костадинова, която е руска гражданка, и тримата му спътници - проф. Бекяров, Недялко Недялков и още една жена.  „Погребахме Елена в затворен ковчег, защото гледката беше ужасна“, разказват близките.  Полк. Костадинов е изваден жив от смазания автомобил, закаран е в болницата в Севлиево, после е преместен в София. Уж състоянието му започва да се подобрява, но след месец и нещо, почива в болницата от масивен сепсис. И около престоя му в болницата витаят съмнения, но недоказуеми.   От мястото на произшествието изчезва дипломатическото  куфарче на полковника с документи на фирмата. Съдбата му остава неясна, но близките подозират, че то се е отзовало у…Николай Банев.  Синът на полковника, който също се казва Костадин Костадинов, пише на Банев на 27 ноември 1995 г., в отговор на негово писмо с настояване да предаде  Ето думите му, написани в официално писмо от 27 XI 1995 г, с което разполагаме:  „По отношение на оръжието пистолета „Макаров“ ИК…. С един брой пълнител и 8 осем броя патрони предадох на 15 XI 1995 г. на….. Същите са на отговорно пазене срещу разписка. Кобурът и шомполът предавам с настоящето писмо. Що се отнася  до останалото, изброено в писмото-пълнител с 8 (осем) бр. патрони, радиостанция „Алинко“-1 бр. №….., зарядно устройство и акумулаторна батерия, вкъщи няма такива. Предполагам, че са в шифровия куфар на баща ми, който изчезна при катастрофата. Имаме основателни подозрения, че посоченият куфар е обсебен от Вас и Ви моля да проявите необходимия здрав разум да ми върнете куфара, личните вещи и документите от него, собственост на баща ми“. Синът пише още: „Престанете с демагогските си тиради за топли и искрени отношения с баща ми. Няма никой (дори сред обкръжението ви), който да вярва на тях. Както се казва,  „По делата им ще ги познаете“ Е, познахме Ви.“   Непосредствено преди катастрофата полковник Костадинов и спътниците му се отбили пътьом през с. Ресен, където живее една от сестрите му, научи Faktor.bg Докато й гостували всички били изключително щастливи, почти в еуфория.  Полковникът обяснявал колко добре са тръгнали нещата на фирмата напоследък, как наскоро са сключили страхотна сделка. И как до Нова година всички съществуващи проблеми ще се решат. Да се върнем на  Другата кола, която според семейството на пострадалите навлиза в насрещното платно,  е в сравнително добро състояние, въпреки челния сблъсък. Управлявана е от служител на оръжейния соц. гигант „Кинтекс“, като той и синовете му, които са били с нея, са леко ранени.  Появяват се съмнения, че в инцидента е участвал и камион, но това не се доказва.  „Делото 23 години е сложено на трупчета“, обясняват близки. То просто отдавна е в архива. Твърди се, че Николай Банев веднага посещава полк. Костадинов в болницата.  Информацията за катастрофата е публикувана първо във в. „Демокрация“, след което Николай Банев, по стечение на обстоятелствата вероятно, започва да пуска реклами по две страници във вестника. „Много се докарваше пред Иван Костов“, уверяват колеги.  Полковник Костадинов  В деня на Св. Иван Рилски. На погребението в Княжевските гробища присъства и Николай Банев, който споделил: „Те станаха мишени“. „На кого са били мишени близките така и не разбират.  Третият съдружник Росен Араклиев не е на погребението, той  вече е в чужбина. На децата за трагедията съобщава търговският директор Асен Асенов,  също бивш офицер от ДС, според запознати. Няколко месеца по-късно и той загива при загадъчна катастрофа.  Николай Банев общува с децата на починалия си съдружник предимно със заплашителни писма, след първата им среща след погребението. Отношенията са повече от обтегнати.  Няколко седмици след прощаването с  полк. Костадинов Николай Банев извиква децата на починалия си съдружник в офиса си, като до него седи адвокат. По-късно вдига номинала на акциите, твърдят наследниците. Синът на полковника скоро е станал пълнолетен, а дъщерята Елена още не е. Всичко е  добре премислено. Те нямат пари да останат съдружници. Синът на полковника, който също се казва Костадин Костадинов, както споменахме, си отива на 6 ноември 2018 г. от тежка болест, едва 45-годишен.  Костадинов-младши приживе е изключително затворен човек, като никога не говори за тази история. „Той беше интроверт, който преживява нещата дълбоко и ги заключва в сърцето си“, уверяват негови приятели. Но това съвсем не означава, че е забравил всичко, напротив.  „Беше изключително добър човек, но таеше  някакъв страхотен гняв срещу Банев пред всичките тези години“, споделят близките му.   Сестра му „Баща ми беше единственият съдружник на Банев по онова време -  50 на 50 %.   Росен Араклиев го изключват още през 1994 г., мисля. Той си наби камшиците още тогава, сега работи като охрана в някаква къща в Италия, доколкото знам. Катастрофата е станала на прав участък. След смъртта на баща ми, Банев  се виждаше с нас само в присъствието на адвокат. После общувахме единствено с някакви негови пратеници. Както виждате, той с всички хора постъпва така. Направи следната врътка,  вдигна номиналния капитал на дружеството, знаеше, че нямаме пари да платим, за да останем съдружници…. Взе акциите на безценица. Тогава аз съм била непълнолетна, брат ми е бил на 20 години. А и нямахме никаква информация, не знаехме баща ми какви ги върши. Ние сме му деца, няма да тръгне да ни се обяснява. Най-ярко Елена си спомня  След смъртта на баща им.  „Николай Банев  тогава не се държеше с нас  като към децата на свой и приятел и съдружник, който наскоро е загинал. Говореше на Вие, едва ли не. Отношението беше едно такова - студено и делово. То е ясно защо е било такова, защото  се е канел да ни пързаля“,  смята Елена. А са били близки семейни приятели… Само месеци по-рано Николай Банев, който се гордее с артистичните си заложби, е свирил на йоника и   Видеозаписите от този мил и трогателен момент се пазят и до днес. На погребението горко и безутешно плакал.   „Доколкото знам, Араклиев запознава баща ми с Банев. Той й си беше един такъв смешник, с един шлифер ходеше, с едни лъскави дрехи“, разказва Елена. Такъв, онакъв, комсомолецът с лъскавите дрехи се превръща в един от най-крупните капиталисти на България. Мечтае дори да е българският Онасис, доста странна мечта за един активист на ДКМС. Но защо не, ако такава е и  генералната линия.", "date": "2019.03.05", "title": "Николай Банев общувал със заплашителни писма с децата на мъртвия си съдружник полк. Костадин Костадинов"}
{"url": "https://www.faktor.bg/bg/articles/obshtestvo/zakon-i-red/ivan-geshev-predotvratihme-podpalvaneto-na-vidin", "text": "\"Видин можеше да гори една седмица\", заяви зам.-главният прокурор Иван Гешев на извънреден брифинг по повод предотвратен палеж в областния град. Две лица са се опитали да проникнат и да подпалят граничното полицейско управление във Видин. Благодарение на разположени постове из целия град обаче палежът е бил предотвратен. \"Оказа се, че при полицаите в града, от техни източници, е постъпила информация, че се готви голямо престъпление, но неясно точно какво. Заради това били предприети извънредни мерки и били разположени постови из града. Във вторник през нощта е констатиран опит да се проникне на територията на граничното полицейско управление. Ня мястото най-вероятно е щял да бъде извършен палеж. Там е имало цистерна с нефтени продукти, през улицата има бензиностанция. Както каза един колега, ако този палеж се бе случил, Видин щеше да гори една седмица\", коментира Гешев. \"У лицата са намерени множество бутилки с бензин - 8-10, което е предполагало голяма експлозия и сериозен пожар. Оказва се, че случаят може да има връзка и с предишни палежи, тъй като има сходство на почерка. И по-конкретно със случай, при който е запален автомобила на разследващ полицай във Видин, а след това е направен опит да бъде запален и апартамента му - до палеж се е стигнало, но подпалвачите объркали жилището\", съобщи още той, цитиран от Канал 3.", "date": "2019.03.05", "title": "Иван Гешев: Предотвратихме подпалването на Видин"}
{"url": "https://www.faktor.bg/bg/articles/obshtestvo/zakon-i-red/obviniha-trima-za-prane-na-pari-i-danachni-prestapleniya", "text": "Окръжна прокуратура-Пловдив привлече като обвиняеми три лица - Т.Т. /на 42 г./, М.М. /на 38 г./ и 38-годишната С.Т., за пране на пари и за избягване на плащане на данъчни задължения в големи размери - 1 000 000 лева. Това съобщиха от пресцентъра на прокуратурата.  На 1 март 2019 г. под ръководството на Окръжна прокуратура - Пловдив, съвместно със служители от сектор \"Икономическа полиция\" при ОД на МВР-Пловдив и на ГДБОП-София, е проведена специализирана операция за извършени данъчни престъпления за пране на пари на територията на градовете Пловдив, София, Разград и Велико Търново. Извършени са множество претърсвания и изземвания от офиси и жилища, при които в трезори и други помещения са открити общо около 600 000 лева, в различна валута, както и документи, компютърни конфигурации и други вещи, имащи отношение към престъпната дейност. Образовано е досъдебно производство, задържани девет лица за 24 часа по Закона за МВР. На трима от тях са повдигнати обвинения за горепосочените престъпления.  До момента е установено, че от март 2017 г. до 1 март 2019 г. чрез седем търговски дружества, регистрирани в България, са били извършени парични преводи в брой, в размер на общо 5 000 000 лева, към търговски дружества в Полша и Италия. Управителите на българските дружества, които са били подставени лица с нисък социален и финансов статус, са поръчвали стока - козметика, перилни препарати и др., от Полша и Италия. Пратките формално пристигали на името на тези фирми, а реално стоките получавало друго търговско дружество у нас, чийто управител е Т.Т., със съдружник 38-годишната С.Т. Стоката била разпространявана в магазинната мрежа у нас, като парите от продажбите не били декларирани и по този начин е избегнато плащането на данъчни задължения в размер на около 1 000 000 лева. Установено е още, че съучастник при изпращане на парите от България към търговските дружества в чужбина е бил М.М./ на 38 г./, който ги предоставял на управителите на седемте фирми у нас, а те от своя страна са ги изпращали по банков път към фирмите в Полша и Италия.  Окръжна прокуратура-Пловдив внесе днес искане в съда за определяне на мярка за неотклонение \"задържане под стража\" спрямо обвиняемите Т.Т. и М.М. Спрямо С.Т. е взета мярка за неотклонение \"парична гаранция\" в размер на 10 000 лева, се посочва още в съобщението. Разследването по случая продължава.", "date": "2019.03.05", "title": "Обвиниха трима за пране на пари и данъчни престъпления"}
{"url": "https://www.faktor.bg/bg/articles/kzk-zapochva-proverka-na-sdelkata-za-nova-televiziya", "text": "Комисията за защита на конкуренцията започва проверка на сделката за Нова телевизия. Съобщението е публикувано в публичния електронен регистър на комисията.  На 22-ри февруари стана ясно, че фирмата \"Адванс медиа груп\" на бизнесмените Кирил и Георги Домусчиеви и шведската медийна група Модерн таймс груп са подписали договор за продажба на Нова броудкастинг груп.  Прехвърлянето на собствеността подлежи на одобрение от антимонополния орган.  Стойността на сделката е 185 милиона евро. Очаква се тя да бъде финализирана през второто тримесечие на 2019 година. Споразумението предвижда българската компания да придобие 100% от Нова телевизия.  През миналата година КЗК забрани сделката за продажбата на Нова броудкастинг груп на инвестиционна компания, управлявана от чешкия милиардер Петер Келнер. От регулатора се аргументираха тогава, че значителният брой средства за масова информация, с които ще разполага обединената група, ще й даде съществено предимство пред останалите участници, предоставящи медийни услуги.", "date": "2019.03.05", "title": "КЗК започва проверка на сделката за Нова телевизия"}
{"url": "https://www.faktor.bg/bg/articles/vnezapno-pochina-produtsentat-na-sabudi-se-po-nova-tv-vesela-toteva", "text": "Вчера сутрин внезапно е починала известната журналистка и продуцент на \"Събуди се\" по Нова тв Весела Тотева. Тъжната новина съобщиха нейни колеги. Тя е излязла да тича от дома си в \"Бояна\", както всяка сутрин, но й е прилошало и е починала, разказаха те. Все още не е ясна причината за смъртта, но вероятно се касае за масивен инфаркт, аневризма или белодробна емболия. \"След нея остава споменът за изключителния колега и професионалист, за човека, изправил се и успял да преодолее най-тежките житейски изпитания. За майката, посветила се на двете си прекрасни деца. За активистката, отдала се на каузата да спасява децата от изкушенията на дрогата и насилието. Поклон пред паметта й\", споделят днес в жалейка колегите ѝ от Нова телевизия. Дълги години Весела бе продуцент на \"Тази събота\" и \"Тази неделя\" по bTV, а в последните години продуцираше \"Събуди се\" по Нова телевизия. Пълната с енергия и идеи за нови начинания журналистка откри и \"Хапки живот\" - магазинче за сладкиши от натурални продукти. Весела Тотева бе сред хората, които се осмелиха да разкажат историята на живота си и да опишат най-тъмните страни от него. Тя написа книгата \"Падение и спасение\", в която разказа за борбата си с хероина. По нея бе направен и филмът \"Доза щастие\", който излезе миналата година. „Филмът разказва за нейната борба с наркотиците и за това как успява да ги пребори. И как успява да излезе чиста от цялото това нещо, и как успява да започне един пълноценен и истински живот след това”, разказа тогава Яна Титова – сценарист и режисьор на филма.  Весела Тотева очакваше първото си внуче. Дъщеря й е омъжена за сина на известния финансист Владимир Каролев.  \"Не мога да коментирам това, Бог да я прости\", каза той.", "date": "2019.03.05", "title": "Внезапно почина продуцентката на \"Събуди се\"  Весела Тотева"}
{"url": "https://www.faktor.bg/bg/articles/novini/balgariya/daniel-smilov-moskva-ima-pryak-interes-ot-neintegrirana-evropa-na-otdelnite-natsii", "text": "\"Русия има пряк интерес от неинтегрирана Европа на отделните нации – в отношенията с България тя е в привилегирована позиция\". Това заяви пред „Фокус“ политологът доц. Даниел Смилов във втория ден от посещението на руския премиер Дмитрий Медведев у нас.  Според него, имайки предвид това, България трябва ясно да артикулира интереса си в отношенията с Русия пред ЕС и НАТО, тъй като на континента има разногласия. Енергиен съюз би бил в интерес за всички в ЕС като не само ще засили европейската интеграция, но ще доведе и до много по-динамично европейско икономическо пространство, а Европа ще стане много по-конкурентна на глобалните пазари, обясни политологът. „Интересът на Русия е да договаря отношенията си двустранно с всяка една от европейските държави. Този интерес е ясен, защото Русия е голяма, когато се договарят двустранно с България тя е в изключително привилегирована позиция, както сега по отношение на „Турски поток“, натискът върху България е изключително голям. Сега, ако ЕС застане с единна позиция и каже: „всъщност ние нямаме особен интерес от това да получаваме същите количества газ, но да построим нови тръби“, ако ЕС беше в състояние да направи това, руският интерес щеше да бъде сериозно застрашен“, поясни политологът. Според Даниел Смилов е трудно визитата на Дмитрий Медведев да се определи като голям успех. Що се касае до „Турски поток“, перспективата пред България не е да спечели нещо особено, а да не загуби това, което има, уточни политологът. Необходимо е обаче работата в дългосрочен план за българските интереси, както и диалогът да продължат, каза още Смилов.", "date": "2019.03.05", "title": "Даниел Смилов: Москва има пряк интерес от неинтегрирана Европа на отделните нации"}
{"url": "https://www.faktor.bg/bg/articles/novini/balgariya/martin-dimitrov-balgariya-e-nay-zavisimata-strana-ot-rusiya-v-es", "text": "„България трябва да си знае семейството и да не го бърка. Нашето семейство са НАТО и ЕС. Появи се много важен стратегически въпрос. Русия няма интерес от газоразпределителен център. Интересът на Москва е да си направи път на горивата към България, като заобиколи Украйна. За това обаче България трябва да плати 3 млрд. лв.“. Това каза пред Нова ТВ Мартин Димитров от „Демократична България“.  „Руският газ и днес пристига в Европа чрез Украйна. Преди няколко години имаше напрежение между Турция и Русия. Каква е гаранцията, че това отново няма да се случи и да пострада „Турски поток“. Има риск да изхарчим трите милиарда и накрая да останем без газ“, коментира Димитров.  „Моето опасение е да не стане така, че даваме пари за „Турски поток“, а в същото време нямаме разрешение от Европейската комисия. Трябва да имаме три източника на газ поне – от Гърция, от Румъния и от Украйна. Русия обаче няма интерес от Балкански хъб. В същото време, няма друга държава освен България, която да е толкова зависима от Русия“, категоричен е Димитров.", "date": "2019.03.05", "title": "Мартин Димитров: България е най-зависимата страна от Русия в ЕС"}
{"url": "https://www.faktor.bg/bg/articles/pochina-bivshiyat-germanski-vanshen-ministar-klaus-kinkel", "text": "Клаус Кинкел, бивш германски министър на външните работи от 1992 до 1998 г., почина на 82 години, предаде Асошиейтед прес. Свободната демократическа партия на Кинкел, която той ръководеше от 1993 до 1995 г., съобщи за кончината му днес, без да даде повече подробности. Кинкел оглавяваше германската служба за външно разузнаване от 1979 до 1982 г. Той беше и министър на правосъдието в правителството на канцлера Хелмут Кол след обединението на Германия, преди да наследи като външен министър Ханс-Дитрих Геншер, който се оттегли след 18 години неизменна работа на поста. Настоящият германски външен министър Хайко Маас написа в Туитър, че Кинкел е \"допринесъл много за обединена Германия, за позиционирането й в света и съжителството в мир и уважение със съседите й\"", "date": "2019.03.05", "title": "Почина бившият германски външен министър Клаус Кинкел"}
{"url": "https://www.faktor.bg/bg/articles/dva-vlaka-se-udariha-chelna-na-garata-v-barno", "text": "Два влака катастрофираха на централната гара в чешкия град Бърно. 21 души са ранени, общо 250 души са пътували в двата влака. Инцидентът стана в ранните часове на деня. По първоначални данни, едната от композициите е навлязла в насрещните релси.", "date": "2019.03.05", "title": "Два влака в челен сблъсък на централната гара в Бърно"}
{"url": "https://www.faktor.bg/bg/articles/siderov-1-1", "text": "\"Този път не трябва да допуснем външен пръст да спре газовия поток и АЕЦ \"Белене\", заяви пред журналисти в парламента зам.-председателят на групата за приятелство с Русия и председател на ПГ \"Обединени патриоти\" Волен Сидеров. Той участва в срещата на руския премиер Дмитрий Медведев с председателя на Народното събрание Цвета Караянчева. По думите му, цитирани в прессъобщение на партията, \"Атака\" винаги е подкрепяла тези важни за страната ни проекти, които са били провалени след външна намеса. Ако бяха осъществени, БВП щеше да е скочил с 20 процента, а икономическият ръст на България да е поне двоен, посочи Сидеров. \"Не знам как ще завършат преговорите. Като част от управляващото мнозинство в парламента ще направя всичко възможно, за да се реализират проектите \"Турски поток\" да минава през България, а не през Гърция\", подчерта той. Според него гръцкият премиер Алексис Ципрас е бил  в Москва, за да осигури преминаването на газовия път през Гърция, което означавало България да бъде пренебрегната отново. Вярвам, че днес имаме правителство и премиер, които водят по-балансирана политика и ще удържат националния интерес, добави лидерът на \"Атака\". Волен Сидеров препоръча страната ни да се еманципира и да започне да гледа интереса си. Да паднат тези нелепи санкции на ЕС срещу Русия и да се нормализират отношенията, отбеляза той. Волен Сидеров увери, че ако \"Атака\" има представител в Европарламента, ще работи именно за отпадане на санкциите срещу Русия и нормализиране на отношенията на Европа с  Руската федерация. Той не вижда връзка между посещението на Медведев и визитата на генералния секретар на НАТО Йенс Столтенберг у нас. Разбирам по неформален начин за някакви амбиции на НАТО, сещайте се САЩ, да станем едва ли не фронт срещу Русия, т.е. тук да бъдат разположени ракетни установки, дори и с ядрени глави, коментира той. Съветът му към правителството е да бъде много внимателно към всички предложения. Волен Сидеров е изпратил лични поздрави на президента Владимир  Путин, съобщава пресцентърът на \"Атака\".", "date": "2019.03.05", "title": "Сидеров: Ако \"Атака\" има евродепутат, ще работи за премахването на санкциите срещу Русия"}
{"url": "https://www.faktor.bg/bg/articles/zatvornik-s-tezhka-prisada-rani-dvama-ohraniteli-vav-frantsiya", "text": "Арестант с тежка присъда нападна и рани двама охранители в затвора във френския град Конде сюр Сарт тази сутрин. Той е крещял: Аллах е велик, докато съпругата му е била на свиждане. Според информация на БТВ тя е симулирала неразположение, свързано с бременност. Това е и причината за намесата на двамата охранители. Те са нападнати от затворника с нож, но няма опасност за живота им. През целия следобед нападателят остана барикадиран със съпругата си. Правосъдният министър Никол Белубе заяви, че нападението е терористичен акт. На място пристигнаха и специализираните антитерористични служби.  Нападателят е на 28 години и е сред най-радикализираните в този затвор. Има 30-годишна присъда за отвличане, заемане на заложник, последвано от неговата смърт. Има и допълнителна присъда за проповядване на радикални идеи.", "date": "2019.03.05", "title": "Затворник с тежка присъда рани двама охранители във Франция, крещял \"Аллах е велик\""}
{"url": "https://www.faktor.bg/bg/articles/poslednite-dumi-na-premiera-na-rusiya", "text": "На мен току-що ми хрумна една идея по повод приравняването на лева към еврото. Хубава валута е и китайският юан. Може в тази посока да се помисли. И пазарът е огромен.\" Това бяха последните думи на премиера на Русия Дмитрий Медведев на българо-руски форум за туризма в София във втория ден от двудневната му визита в София. Повод за днешната \"хрумка\" на Медведев беше констатацията на министъра на икономическото развитие на Русия Максим Орешкин, че спадът на руските туристи в България е 25% за последните години и с 8% само за миналата. Това е, защото левът е вързан за еврото, заяви Орешкин. Преди 5 г. едно евро се разменяше за 45 рубли, а сега почти за 75 рубли. Орешкин отбеляза, че за сметка на това валутите на конкурентите на България на туристическия пазар - Турция, Египет, Тунис, са поевтинели. \"Този проблем за България е фундаментален\", каза Орешкин. От българския туристически бранш отвърнаха с шега за още по-модерна валута. „В България ние работим по въвеждане на криптовалутите за обслужването на туристи, вие можете да го видите в някои комплекси по гривните”, каза Румен Драганов, директор на Института за анализи и оценки в туризма. Бойко Борисов след Орешкин заяви, че България се гордее със стабилния лев и връзката му с еврото, \"колкото и да е лошо, че валутите се клатят\". \"И очакваме през юни да ни поканят в чакалнята на еврозоната\", каза още Борисов преди \"последната дума\" на Медведев.", "date": "2019.03.05", "title": "Последният \"съвет\" на Медведев към България -  какво да правим с българския лев"}
{"url": "https://www.faktor.bg/bg/articles/novini/balgariya/snimat-film-za-byagstvoto-ot-zatvora-na-radoslav-kolev-i-vladimir-pelov", "text": "На 19 март започват снимките на филм за бягството на Радослав Колев и Владимир Пелов от Централния софийски затвор миналата година през април, съобщиха от продуцентската компания New European Wave Entertainment. Режисьорът Димитрис Георгиев и съсценаристът Марий Росен са успели да се доберат до информация, която досега не е била известна на медиите. На 3 април 2018 г. рецидивистиje Владимир Пелов и Радослав Колев избягаха през главния вход на Централния софийски затвор, след като нападнаха надзирателите. Колев бе с 26-годишна присъда за убийство, а Пелов излежаваше 32-годишна присъда за грабеж, отвличане и опит за убийство на полицаи. Той имаше и предходна присъда от 15 години, отново за убийство. На 6 юни м.г. Владимир Пелов бе застрелян в Ботевград. Радослав Колев е в неизвестност и до днес. Лентата на младия режисьор Димитрис Георгиев е озаглавена \"Заедно без теб\". Филмът ще е черно-бял и ще предложи своята версия за случващото се с изчезналия Радослав Колев. За създаването на сценария екипът се е срещнал с разследващи, психолози, адвокати и близки на избягалите престъпници. За да придобие автентичност в лентата ще участват истински журналисти. Филмът ще се снима в чужбина.", "date": "2019.03.05", "title": "Снимат филм за бягството от затвора на Радослав Колев и Владимир Пелов"}
{"url": "https://www.faktor.bg/bg/articles/orban-i-negovata-partiya-fides-zhelayat-da-ostanat-v-enp", "text": "Управляващата партия ФИДЕС на унгарския премиер Виктор Орбан заяви днес, че желае да остане в десноцентристката Европейска народна партия въпреки растящия натиск в Европейския парламент тя да бъде изключена или членството й да бъде замразено, предаде Ройтерс.  Вчера ЕНП съобщи, че е получила предложения от 12 членуващи партии от 9 страни от ЕС и на 20 март ще разисква за изключване или замразяване на членството на ФИДЕС.  По този повод от пресслужбата на ФИДЕС бе получен имейл с отговор на въпроси относно вчерашното съобщение на ЕНП. \"В момента в ЕНП тече дебат, фокусиран върху проблема за миграцията. Ние сме готови за такъв дебат и да представим нашата позиция. ФИДЕС не желае да напусне ЕНП. Нашата цел е антиимигрантските сили в ЕНП да укрепват\", се казва в отговора на унгарската управляваща партия. ФИДЕС посочва още, че смята защитата на европейските християнски ценности и спирането на миграцията за по-важни цели от партийната дисциплина в рамките не европейското консервативно политическо семейство.  Междувременно в интервю за германския в. \"Билд\" водещият кандидат на европейските консерватори за председател на Европейската комисия Манфред Вебер заяви, че унгарският премиер трябва да прекрати своята риторика срещу ЕС, ако иска неговата партия за остане в ЕНП. Вебер заяви в интервюто, цитирано от Ройтерс, че би искал да бъде направен още един опит унгарският премиер да остане в консервативното европейско политическо семейство, което трябва да дебатира за евентуалното му изключване на 20 март.  \"Орбан трябва незабавно и завинаги да прекрати кампанията на своето правителство срещу Брюксел, да се извини на партиите, членуващи в ЕНП, и да гарантира, че Централноевропейският университет ще остане в Будапеща\", посочва германският десен политик.  Германските християндемократи (ХДС) и тяхната сестринска баварска партия ХСС (от която е и Вебер), не са сред 12-те партии, предложили изключването на ФИДЕС и Орбан от ЕНП.  Вчера Еврокомисията обвини националисткото правителство на Унгария, че изопачава истината за имиграцията в ЕС, което още повече задълбочава конфликта между Унгария и Комисията преди изборите за Европейски парламент през май.", "date": "2019.03.05", "title": "Орбан и партията му искат да останат в ЕНП"}
{"url": "https://www.faktor.bg/bg/articles/rumen-petkov-imashe-ochakvane-ot-ruskata-strana-za-po-kategorichna-pozitsiya-na-balgariya-po-energiynite-proekti", "text": "Разбира се, че посещението на руския премиер Дмитрий Медведев е добра стъпка след 10-годишно прекъсване във взаимоотношенията между двете ни страни, но въпреки това ние бяхме неподготвени за тази среща. Имаше очакване от руската страна за по-категорична наша позиция по отношение на енергийните проекти. Това заяви пред bTV председателят на партия АБВ Румен Петков. ,,Пропуснахме да построим \"Син поток\", построи го Турция и оттам загубихме милиарди, след това пък пропуснахме \"Южен поток\"... сега се борим за \"Турски поток\". Според мен не убедихме Медведев, че имаме подкрепата на ЕК за изграждането му. В крайна сметка е наш европейски интерес да осигурим пряка доставка на руски газ, защото това ще е най-евтино и за нас, и за Европа'', уточни Петков. Относно АЕЦ \"Белене\" Петков сподели, че това е проект, който трябва да бъде реализиран на всяка цена. ,,За щастие имаме стратегически инвеститори от Китай, Корея, Англия... Така че от АБВ настояваме процедура по започване на преговори за АЕЦ \"Белене\". Нека да се поканят стратегическите инвеститори, защото този проект ни е нужен повече от всякога. А този, който отсега започне да говори за цената, мога да ви гарантирам, че спекулира'', посочи още председателят на АБВ. ,,Тепърва предстои да разберем какво се е разговаряло на срещите с Медведев. Уж има напредък, но не е ясно колко сериозен е той, като това важи и за \"Турски поток\", и за АЕЦ \"Белене\", коментира по темата с посещението на руския премиер и Георги Ганев от \"Демократична България\". ,,Няма никакъв проблем да се построи АЕЦ \"Белене\", но трябва да мине през новите изисквания за безопасност, които са много завишени след инцидента с АЕЦ \"Фукушима\". Трябва и нова оценка на въздействието. Все пак лично аз не смятам, че този проект ни е нужен, тъй като няма как от него България да излезе на печалба'', заяви Ганев.", "date": "2019.03.05", "title": "Румен Петков: Руската страна очакваше по-категорична позиция на България по енергийните проекти"}
{"url": "https://www.faktor.bg/bg/articles/pravnata-komisiya-v-ns-othvarli-vetoto-na-izborniya-kodeks", "text": "Правната комисия в парламента отхвърли ветото на президента, наложено върху текстове от промените в Изборния кодекс. Решението беше взето единодушно от всички членове на комисията, представители на БСП отсъстваха.", "date": "2019.03.05", "title": "​Правната комисия в НС отхвърли ветото на президента върху Изборния кодекс"}
{"url": "https://www.faktor.bg/bg/articles/nay-bogatite-rusnatsi", "text": "„Форбс“ публикува списъка на най-богатите руснаци за 2019 година. На първо място в класацията се завръща Леонид Михелсон, собственик на „Новатек“. Следва списъкът. 1.  Леонид Михелсон (№ 32 в света) - 24 милиарда долара. Източник на състоянието – химическа и газова промишленост. 2.  Владимир Лисин (№ 45) – 21,3 милиарда – транспорт и металургия. 3.  Вагит Алекперов (47) – 20,7 милиарда – петрол. 4.  Алексей Мордашов (48) – 20,5 милиарда –металургия и инвестиции. 5.  Генадий Тимченко (49) – 20,1 милиарда – петрол и газ. 6.  Владимир Потанин (58) – 18,1 милиарда – металургия. 7.  Михаил Фридман (79) – 15 милиарда – петрол, банки, телекомуникации. 8.  Андрей Мелниченко (90) – 13,8 милиарда – въгледобив. 9.  Алишер Усманов (106) – 12,6 милиарда – металургия, телекомуникации. 10.  Роман Абрамович (107) – 12,4 милиарда – металургия и инвестиции. По-нататък следват Виктор Векселберг, Михаил Прохоров, Герман Хан, Виктор Рашников, Леонид Федун, Алексей Кузмичев, Дмитрий Риболовлев, Искандер Махмудов, Сулейман Керимов и Александър Абрамов, чиито богатства са под 10 милиарда долара.", "date": "2019.03.05", "title": "Най-богатите руснаци"}
{"url": "https://www.faktor.bg/bg/articles/borisov-medvedev-nevolno-napravi-golyam-kompliment-na-balgarskiya-lev", "text": "Предстои ни да влезем в чакалнята на еврозоната и се гордеем с това… Благодаря на руския премиер, че без да иска направи един голям комплимент на българския лев. Да, в други държави валутите се клатят, падат вдигат се. Ние се гордеем с това, че имаме стабилна валута, здраво вързана с еврото, което ни прави много прогнозируеми във всички сфери на бизнеса.   Това заяви в края на речта си премиерът Бойко Борисов на Българо –руския форум по туризъм в столичния хотел „Балкан“ , където пристигна с руския си колега Дмитрий Медведев.  За съжаление санкциите въздействат много на селското стопанство. Затова винаги съм настоявал да се върнем на масата на преговорите, да се приключат тези все по-нарастващи конфликти. Затова надълго говорихме с колегата за заплахите и в региона, и в света, каза Борисов. В условията на санкции успяваме да поддържаме с Русия прагматични отношения. Не бива да се делим на русофили и русофоби, нека да си гледаме важните български интереси, заяви премиерът. \"Туристическият поток от Русия към България през последните години се е понижил с 25 процента\", каза министърът на икономическото развитие на Руската федерация Максим Орешкин. Според него основната причина за това е, че българският лев е привързан към еврото. \"Това от своя страна прави българският лев много стабилна валута през последните 5 години\", добави Орешкин. По думите му, заради привързаността на българския лев към еврото, пътуванията до България са с 15-20 процента по-скъпи, отколкото тези до Сочи, Тунис или Турция и това е голям проблем за нас.  Над 300 000 руснаци имат имоти по българското Черноморие, а 500 000 идват у вас всяка година. Важно е да се решат проблемите с визовия режим. С тази задача в Русия се занимава специална комисия, заяви руският премиер Дмитрий Медведев.В 59 града имаме центрове за издаване на руски визи от 1 февруари. С министъра на туризма Ангелкова обсъждаме вариант да се направи сметка за подпомагане на бранша, разкри премиерът. Премиерът Борисов разказа също, че Медведев е любител фотограф и извадил фотоапарат пред Тракийското съкровище.  \"За мен лично това не е първата визата в България, винаги идвам с огромно удоволствие, така беше преди 11 години, така е и сега. Няма да казвам баналностите колко са близки нашите народи и какви исторически отношения формират връзките между нашите хора. Това се знае и се разбира. Гостоприемството се корени в традициите - ако го нямаше, много от нашите туристи нямаше да са тук\", посочи Медведев. Лидерът на АБВ Румен Петкв изчака прав руския премиер , за да му връчи дарове от партията на излизане. „Добре, щом не е от БСП, с усмивка каза Борисов. Руският посланик Анатолий Макаров лично снима с телефона си този момент.", "date": "2019.03.05", "title": "Бойко Борисов: Медведев неволно направи голям комплимент на българския лев"}
{"url": "https://www.faktor.bg/bg/articles/novini/svyat/ruska-mediya-tvardi-stotitsi-chakaha-medvedev-zayaviha-che-sa-za-putin", "text": "\"Ние сме за Путин\", тези думи на българката Румяна Солакова цитира журналист от \"Комсомолская правда\", който отразява посещението на руския премиер Дмитрий Медведев. Не е ясно колцина са \"посрещачите\", по думите на кореспондента са над 100, чакащи от сутринта кортежа на Медведев с приветствени плакати. От снимките във вестника обаче това не става ясно, в кадър са едва трима-четирима души. Според медията те заявили:  \"Ние сме българи, но обичаме Русия! Властите на България и народът на България - това не е едно и също, така го напишете! Ние сме за Путин! Ако не беше вашият президент , вече отдавна да е станала третата световна. Солакова е цитирана да казва:  \"Не ни харесва как у нас започнаха да изкривяват историята. Вече започнаха да говорят, че Русия не е освобождавала България от турците, че за нас това е било не робство, а съжителство. Русите и българите са братя, а се опитват да ни разединят. Ние не искаме това\", казва тя, докато зад нея мъж позира с плакат \"Путин миротворец\".", "date": "2019.03.05", "title": "Руска медия твърди: Стотици чакаха Медведев, заявиха, че са \"за Путин\""}
{"url": "https://www.faktor.bg/bg/articles/tusk-vanshni-vliyaniya-sa-otgovorni-za-namerenieto-na-velikobritaniya-da-napusne-es", "text": "Председателят на Европейския съвет Доналд Туск заяви днес, че външни влияния са отговорни за решението на Великобритания да напусне ЕС. Той направи този коментар по повод предложенията на президента на Франция Еманюел Макрон за промени в ЕС и за укрепването на Общността. Изцяло подкрепям начина на мислене на президента Макрон, посочи Туск. Нашата най-голяма свобода е демокрацията - свободата да избираме кой ни ръководи, докато външни сили опитват да повлияят на нашите решения във всички избори, цитира той изложението на френския президент. \"Има външни сили против ЕС, които се стараят - открито или тайно - да влияят на европейския демократичен избор и така стана с Брекзит и други европейски кампании\", поясни Туск. Той предупреди, че това може да се случи отново на изборите за евродепутати през май. Затова призовавам всички, които ги е грижа за ЕС, да работят в тясно сътрудничество до изборите и след това. Не позволявайте политически партии, финансирани от външни и враждебни сили, да решават основните задачи пред ЕС и да определят ръководителите на общностните институции. Не можем да чакаме възраждането на Европа, то трябва да започне сега, добави Туск.", "date": "2019.03.05", "title": "Доналд Туск: Външни влияния са отговорни за намерението на Великобритания да напусне ЕС"}
{"url": "https://www.faktor.bg/bg/articles/ninova-1-7", "text": "След като не ходи в парламента и бойкотира заседания, на Корнелия Нинова не ѝ остана нищо друго освен да се захване с по-глобални проблени. Дипломираната юристка започна да дава зор на ЕС да си избира по-бързо прокурор. \"Настояваме Европейската прокуратура по-бързо да се формира и да започне реални разследвания за злоупотреби с европейски средства в България\". Това каза лидерът на БСП Корнелия Нинова по време на пресконференция.  \"Поставяме и следващ въпрос на правителството. На какво основание, с какви мотиви, с чие решение, правителството на България гласува избора на бъдещия европейски прокурор“, каза Нинова и посочи, че чадърът върху местните видни политически личности, описани в доклада на ЕК за България от 2019 г. и избора на европейски прокурор са свързани.  „Ние настояваме Европейската прокуратура по-бързо да се формира, да заработи по-бързо и да започне реални разследвания за злоупотреби с европейски средства в България. Не ни е ясно по какъв начин и с какви критерии българското правителство взе решение кого да подкрепи и кого не от кандидатите за бъдещия европейски прокурор“, допълни Нинова.  Тя определи доклада на ЕК за България през 2019 г. като най-тежкия удар върху българското правителство и то от партньорите на ГЕРБ. „Някак си никой не говори за това. Тази констатация, ако беше направена в друга европейска държава, допускам, че реакциите щяха да бъдат съвсем други“, допълни Нинова.", "date": "2019.03.05", "title": "Нинова дава зор на Европейската прокуратура"}
{"url": "https://www.faktor.bg/bg/articles/ot-april-es-zapochva-monitoring-na-chuzhdestrannite-investitsii-v-regiona", "text": "Европейският съюз ще започне от април преглед на преките чуждестранни инвестиции в 28-членния блок, за да защити европейската сигурност, обществения ред и стратегически интереси, заяви Европейската комисия, цитирана от Ройтерс. Това стана факт, след като във вторник европейските министри одобриха процеса, който беше предложен за пръв път от ЕК през 2017-а година. \"С новата рамка за проверка на инвестициите ще сме много по-добре подготвени, за да гарантираме, че инвестициите, идващи от страни извън ЕС, всъщност са от полза за нашите интереси\", посочи в специално изявление председателят на ЕК Жан-Клод Юнкер. Скринингът има за цел да даде на страните от ЕС инструмент за намеса в случаите на преки чуждестранни инвестиции в стратегически активи, особено ако се извършват от държавно-контролирани или от държавно-финансирани предприятия. Този ход е в отговор на загрижеността на някои правителства от ЕС, по-специално на властите във Франция и Германия, относно инвестициите от Китай, които предоставят на Пекин достъп до ключови технологии чрез поглъщания на европейски компании, като в същото време голямата азиатска държава защитава собствените си фирми. \"Станахме свидетели на неотдавнашно увеличение на инвестициите в наши стратегически сектори и това доведе до здравословен обществен дебат по този въпрос. С тази нова рамка ние ще сме в много по-добра позиция да наблюдаваме чуждестранните инвестиции и да защитаваме нашите интереси\", посочи комисарят по търговията Сесилия Малмстрьом. Самата работна рамка ще създаде механизъм за сътрудничество, при който страните от ЕС и ЕК ще обменят информация и ще изразяват опасения, свързани с конкретни инвестиции, като ще се позволява на Комисията да издава становища, когато дадена инвестиция представлява заплаха за сигурността или обществения ред на повече от една държава.", "date": "2019.03.05", "title": "ЕС със спешни мерки - започва мониторинг на инвестициите, идващи извън Съюза"}
{"url": "https://www.faktor.bg/bg/articles/kremal-nareche-smehotvorni-amerikanskite-razsledvaniya-za-rusko-vliyanie-varhu-prezidenta-tramp", "text": "Кремъл определи днес американските разследвания по твърдения за руско влияние върху президента Доналд Тръмп като смехотворни, предаде ДПА. \"Има толкова много такива разследвания, че значението им девалвира\", заяви Дмитрий Песков, говорителят на руския президент Владимир Путин, цитиран от ТАСС. Правната комисия в Камарата на представителите в Конгреса на САЩ започна ново разследване във връзка с твърдения за сговор между щаба на Тръмп за президентските избори през 2016 г. и Русия. Комисията каза, че в рамките на разследването, което ще се фокусира също върху потенциална корупция и злоупотреби с власт, ще изиска документи от 81 физически и юридически лица, включително Доналд Тръмп-младши. \"Никое от предишните разследвания не даде каквито и да било сериозни, а само смехотворни резултати\", каза Песков и отказа за коментира конкретно разследването на Камарата на представителите. \"Това е изцяло американски въпрос\", допълни той. Тръмп и негови сътрудници са обект на няколко разследвания. Най-значителното от тях е това на специалния прокурор Робърт Мълър, съсредоточено върху намесата на Русия в президентските избори в САЩ през 2016 г. и нейните евентуални връзки с кампанията на Тръмп, припомня ДПА. Кога ще приключи разследването на Мълър остава неясно, макар то вече да доведе до обвинителни актове срещу хора от близкото обкръжение на Тръмп, в това число срещу неговия бивш личен адвокат Майкъл Коен и бившия шеф на кампанията му Пол Манафорт.", "date": "2019.03.05", "title": "Кремъл нарече \"смехотворни\" американските разследвания за руско влияние върху Тръмп"}
{"url": "https://www.faktor.bg/bg/articles/novini/balgariya/kogato-ds-cheteshe-epigramite-na-radoy-ralin", "text": "Държавна сигурност е играла ролята и на цензор по времето на комунизма, като тази роля най-вече е изпълнявало Шесто управление на ДС за борба с идеологическата диверсия, но освен него и други управление на ДС са се надпреварвали да правят това, сочат архивите на репресивния апарат на БКП. Сайтът   публикува онлайн един такъв документ, който показва как Софийско градско управление на ДС е следяло един от най-изявените сатирици в България – Радой Ралин. И не само го е следяло, но и се опитвало да налага цензура върху негови произведения. В случая СГУ-ДС е проследило изява на Радой Ралин в тогавашното висше учебно заведение ВМЕИ през 1977 г. заедно с художника Борис Димовски. Там студенти са направили стенвестник, на който предварително са разгласили посещението и са публикували някои от произведенията на Ралин. „Съдържанието на голяма част от епиграмите е безобидно, но някои от тях са явно политически неиздържани”, заключава цензорът в ДС. Две от „политически неиздържаните” епиграми са цитирани в секретната справка и будят усмивки. Тя е изпратена на Градския комитет на БКП в София, ръководството на МВР-ДС и на Шесто управление на ДС.", "date": "2019.03.05", "title": "Когато ДС четеше епиграмите на Радой Ралин"}
{"url": "https://www.faktor.bg/bg/articles/medvedev-uspya-da-varne-sotsialistite-v-parlamenta", "text": "Въпреки категоричния отказ да прекрачат прага на парламента след обявения бойкот, в крайна сметка депутатите от БСП се огънаха пред Дмитрий Медведев. Волен Сидеров подложи динена кора и пусна снимка, на която все пак Антон Кутев е нарушил забраната на лидерката си Корнелия Нинова и дойде в Народното събрание да поздрави руския премиер. Днес Медведев се срещна с председателя на парламента Цвета Караянчева, която го покани в кулоарите.   Припомняме, че руският министър-председател е на двудневно посещение в България. Вчера той се срещна с Бойко Борисов и с Румен Радев. Днес в програмата му беше включено посещение в Народното събрание.", "date": "2019.03.05", "title": "Медведев успя да върне социалистите в парламента"}
{"url": "https://www.faktor.bg/bg/articles/tirana-vri-i-kipi-hilyadi-obgradiha-parlamenta", "text": "Хиляди демонстранти, привърженици на опозицията, са заобиколили сградата на парламента в Тирана, настоявайки за оставката на правителството и обявяването на предсрочни парламентарни избори. Протестиращите също така обвиняват правителството в корупция и връзки с престъпността, предаде агенция БГНЕС. Сградата на парламента е осигурена от стотици полицаи, има и заграждения от бодлива тел. На предишните протести протестиращите замерваха полицаи с твърди предмети, които им отговориха с използването на сълзотворен газ. Албанските медии по-рано съобщиха, че Тирана е под полицейска обсада от сутринта, тъй като паралелно с парламентарната сесия е набелязан и протест на опозицията. Депутатите от парламента започнаха да се събират един час преди началото на сесията, за да избегнат среща с протестиращите. Медиите съобщиха, че гражданите не могат да се движат свободно по улиците на албанската столица. Полицията е блокирала пешеходци и минувачи между Художествената галерия и Министерството на вътрешните работи. Всеки, който иска да премине през „забранената зона”, трябва да покаже на полицията лична карта. Опозицията, водена от дясноцентристката Демократическа партия, обвинява лявото правителство на премиера Еди Рама, че е корумпирано и свързано с организираната престъпност. Опозиционните партии настояват да бъде назначено служебно правителство, което да проведе предсрочни избори. През последните две седмици протестите достигнаха и до прояви на насилие, като привърженици на опозицията атакуваха полицията, а тя отговори със сълзотворен газ. Десетки протестиращи и полицейски служители бяха ранени.", "date": "2019.03.05", "title": "Тирана е под полицейска обсада, пред парламента ври и кипи"}
{"url": "https://www.faktor.bg/bg/articles/novini/balgariya/sdvr-ako-ekonormata-na-kolata-vi-ne-e-vpisana-v-talona-shte-tryabva-da-si-izvadite-nov", "text": "Собствениците на автомобили, в чиито документи не е посочена екологичната норма Евро 1, 2, 3, 4, 4 или 6, ще трябва да извадят нови документи на колата. В последните седмици се наложи собствениците на по-стари автомобили да доказват на коя категория отговаря колата им, заради новата формула, по която се изчислява данъка за МПС. От СДВР обясниха, че при липса на посочена екологична норма на притежаваното от вас превозно средство първо трябва да се обърнете към официалния представител за България на марката на автомобила. Оттам трябва да ви предоставят удостоверителен документ за притежаваната екологична норма на колата.   След това лично или чрез пълномощник с моторното превозно средство трябва да отидете до отдел \"Пътна полиция”-СДВР (ако МПС се води на отчет в СДВР). Там трябва да предоставите този документ заедно със свидетелството за регистрация на МПС - част \"Първа\" и част \"Втора\" (\"големия\" и \"малкия\" талон). След като преминете с превозното средство през пункта на \"Пътна полиция”-СДВР за идентификация, предоставяте съответните документи на служителите от МВР за издаване на нови документи с вписана съответна екологична норма.   Цялата услуга в КАТ по идентификацията и смяната на талони на автомобила ще ви струва 20 лева, ако се плати през POS терминал, или 23 лева на банковото гише, уточниха от СДВР. Ваденето на удостоверение от съответното автомобилно представителство също ще се заплаща. Според шофьори, които вече са се сдобили с такъв документ, той струва около 50-100 лева. От СДВР уточняват, че цялата тази процедура е във връзка с годишния данък на МПС. От тази година при изчисляването на т.нар. пътен данък се включва и екологичен компонент. Този компонент е свързан с Европейските стандарти за изгорели газове, които дефинират допустимите стойности на изгорели газове на моторните превозни средства на европейския пазар.   Мотивите за промяната в концепцията са свързани с идеята за стимулиране на извеждането от експлоатация на най-старите автомобили и замяната им с по-нови и по-екологични модели.", "date": "2019.03.05", "title": "СДВР: Ако еконормата на колата ви не е вписана в талона ще трябва да си извадите нов"}
{"url": "https://www.faktor.bg/bg/articles/novini/svyat/fondatsiyata-na-prints-charlz-e-svarzana-s-ruska-ofshorna-mrezha", "text": "Руската инвестиционна банка, с чийто шеф се е срещал принц Чарлз, управлява мрежа от офшорни компании, чрез които от Русия са изведени милиарди долари, съобщава ВВС, цитирана от Нова телевизия. Международно разследване извади наяве, че мрежата от офшорни компании е получавала пари от компании, свързани с мащабна афера. Олигархът, за когото става дума, е Рубен Варданян, бивш шеф на инвестиционната банка „Тройка Диалог“. Самият той твърди, че не е участвал в ежедневната работа на трезора. Парите, постъпващи от офшорни сметки, се насочвали и към Благотворителната фондация на Уелския принц за реставриране на историческото имение Дъмфри Хаус в Шотландия, което е от век. От фондацията заявиха, че са подлагали на щателна проверка даренията на Варданян, при което не било установено нищо нередно. Мрежата от над 70 офшорни компании беше разкрита при изтичане на информация за 1,3 млн. банкови транзакции, достъп до която получи Центърът по изследване на корупцията и организираната престъпност. Организацията предостави достъп до документите на журналисти от ВВС и в.“Гардиън“. Оказва се, че в периода между 2009 и 2011 г. Благотворителната фондация на Уелския принц е получила три плащания на общата сума от 202 000 долара през литовската банка Ukio, която беше закрита през 2013 г. Плащанията са идвали от компанията Quantus Division Ltd,която, както става ясно от публикуваните документи, е била част от мрежа офшорки, използвана за източването на милиарди долари от Русия. Мрежата е била управлявана от московската инвестиционна банка \"Тройка Диалог\", чийто генерален директор е бил Варданян. В продължение на редица години Варданян е поддържал филантропски и делови отношения с принц Чарлз. През 2010 г. банкерът посетил мероприятие в замъка Уиндзор, посветено на арменската култура. Там принц Чарлз говорил за плановете за реставриране на Дамфрис Хаус. Голяма част от транзакциите, фигуриращи в базата данни, са минавали през литовската банка Ukio Bancas, закрита през 2013 г. от властите. В периода между 2005 и 2011 г. над 3,35 млрд. евро са били насочени към мрежата от офшорни компании, управлявана от „Тройка Диалог“, а били изтеглени 3,5 млрд. евро. Както е очевидно компаниите са били използвани за анонимно превеждане на пари. Мрежата от тези компании е била създадена от „Тройка Диалог“ за обслужване на клиенти, много от които се числят в руския елит. Те се използвали за преместване на средства по целия свят, както за делови цели, така и за лично ползване. Тези пари се харчели за най-различни нужди – от покупка на недвижими имоти във Великобритания, яхти и произведения на изкуството до купуване на билети за световното първенство по футбол. Рубен Варданян и партньорите му спечелиха 1 млрд. долара през 2011 г., продавайки „Тройка Диалог“ на държавната Сбербанк. От документите, с които се запозна ВВС, става ясно, че плащанията, идващи на адреса на Quantus Division Ltd и другите офшорни компании показват, че средствата отиват за заплащане на хранителни продукти, електроника, строителни материали и дори санитарна техника. Само че тези „покупки“ се правят от компании, които нямат офиси и сътрудници, и по отношение на които няма свидетелства за извършване на търговска дейност.", "date": "2019.03.05", "title": "Фондацията на принц Чарлз е свързана с руска офшорна мрежа"}
{"url": "https://www.faktor.bg/bg/articles/novini/svyat/e-maydel-preminavaneto-kam-edinno-vreme-tryabva-da-stane-bezopasno-za-vatreshniya-pazar", "text": "От 2021 година спираме да местим стрелките на часовника. Мнозинството от българските и европейските граждани ясно казаха, че смяната на времето с един час напред и назад им влияе отрицателно, следователно евродепутатите се обединихме зад гражданите и поискахме това въртене на часовника да спре от 2021 година“. Това коментира евродепутатът от ГЕРБ/ЕНП Ева Майдел по повод гласуването на позицията на Европейския парламент по темата.  „Искаме тази крачка към хармонизирано време да бъде възможно най-безопасна, както за гражданите, така и за вътрешния пазар. В тази връзка се радвам, че в транспортната комисия се одобри създаването на координационен механизъм с който държавите да синхронизират времето. Този механизъм бе предложен от Комисията по вътрешен пазар, в която бях докладчик за групата на ЕНП.“, коментира Ева Майдел, цитирана от пресцентъра на ГЕРБ. Директивата на ЕК, дойде в отговор на широка обществена консултация, в която над 90% от гражданите казаха „Стоп“ на местенето на стрелките. „Ясно е, че ако преди време аргументите за въвеждането на зимно и лятно часово време са били най-вече заради икономии на електроенергия, то днес тези икономии са незначителни, взимайки предвид технологиите на всички електроуреди за намаляване на консумацията на енергия.“, добави българският евродепутат.", "date": "2019.03.05", "title": "Е. Майдел: Преминаването към единно време трябва да стане безопасно за вътрешния пазар"}
{"url": "https://www.faktor.bg/bg/articles/novini/svyat/makron-zabrana-za-finansirane-na-politicheski-partii-ot-chuzhdi-darzhavi-obshta-politsiya-i-evropeyska-minimalna-zaplata", "text": ", в която той директно се обръща към гражданите на Европа и предлага мерки за усъвършенстването на ЕС в навечерието на евроизборите: Социален щит за всеки европейски работник, който да му осигурява еднакво заплащане на едно и също работно място и минимална европейска заплата, съобразена с всяка страна и договаряна колективно всяка година Граждани на Европа, Ако си давам свободата да се обърна пряко към вас, то не е само в името на историята и на ценностите, които ни обединяват. А защото е неотложно. След няколко седмици, европейските избори ще бъдат решаващи за бъдещето на нашия континент. Никога, от Втората Световна война насам, Европа не е била така необходима. И така застрашена. Брексит е символ на това. Символ на кризата на Европа, която не съумя да отговори на потребността от закрила на народите, изправени пред тежкитге трусове на съвременния свят. Но и символ на европейската клопка. И не принадлежността към Европейския съюз е клопката, а лъжата и безотговорността, които могат да го разрушат. Кой каза на британците истината за бъдещето им след Брексит ? Кой им спомена, че ше загубят достъпа до европейския пазар ? Кой каза какви опасности за мира в Ирландия крие връщането към границата от миналото ? Самоизолацията, която проповядват националистите, не предлага нищо ; това е афект, но не и проект. Тази клопка застрашава цяла Европа : онези, които използат гнева за своя сметка, с подкрепата на невярна информация, обещават едно и точно обратното. Пред подобни манипулации, ние трябва да останем прави. Горди и трезвомислещи. Първо да кажем  какво е Европа. Това е исторически успех : помирението на сринат до основи континент, в първи в историята проект за мир, благоденствие и свобода. Нека никога не забравяме това. Този проект ни закриля и днес : коя страна може да направи нещо сама срещу нападателните кроежи  на могъщи държави ? Кой може да твърди, че е суверенен, сам, срещу цифровите гиганти ? Как бихме устояли на кризите на финансовия капитализъм без еврото, което е сила за целия Съюз ? Европа, това са и онези хиляди проекти от ежедневието, които промениха облика на нашите територии, обновена гимназия, ремонтиран път, най-после - бърз достъп до Интернет. Тази битка е ежедневно усилие, защото Европа, както и мирът, винаги могат да ни се отнемат. Във и от  името на Франция, аз оглавявам  усилието неуморно, за да накарам Европа да върви напред и за да защитя нейния модел. Показахме, че онова, за което твърдяха, че е невъзможно, а именно създаването на европейска отбрана или защитата на социалните права, е възможно. Но трябва да се направи повече, и по-бързо. Защото има и друга клопка, клопката на статуквото и на примирението. И когато наблюдават тежкитге трусове, които люлеят света, грежданите много често ни казват : „Къде е Европа ? Какво прави Европа ?”. В техните очи тя се е превърнала в бездущен пазар. А Европа не е само пазар, тя е проект. Пазарът е нещо полезно, но не бива да ни кара да забравяме, че са необходими граници, които пазят, и ценности, които обединяват. Националистите се заблуждават, когато твърдят, че защитават нашата идентичност, оттегляйки се от Европа ; просто защото нас ни обединява, освобождава и защитава европейската цивилизация. Онези, които не желаят каквато и да било промяна също се заблуждават, защото отказват да видят страховете, които народите ни изпитват, съмненията, които подронват устоите на демокрацията в страните ни. Намираме се в решителен момент за континента ни ; момент когато, заедно, трябва да пресътворим, и политически, и културно, формите на нашата цивилизация в един променящ се свят. Това е моментът на Европейското Обновление. Ето защо, възставайки срещу затварянето в себе си и срещу разделенията, ви предлагам заедно да извършим това Обновление, около три цели на амбициите ни : свобода, защита и напредък. За защитата на свободата Европейският модел се основава на свободата на човека, разнообразието на мненията и на творчеството. Първата ни свобода е демократичната свобода, свободата да избираме правителствата си, тогава когато, на всички избори, чужди сили се опитват да наклонят везната на нашия вот. Предлагам създаването на Европейска агенция за защита на демокрацията, която да предоставя европейски експерти на всяка страна-член, за да защити тя собствения си избирателен процес срещу кибератаки и манипулации. И в същия дух на независимост, трябва да забраним финансирането на европейски политически партии от чужди сили. Трябва да прокудим от Интернет, чрез европейски правила, всяко изразяване на омраза и насилие, защото уважението към индивида е темел на нащата цивилизация на достойнството. За защитата на нашия континент Основавайки се върху вътрещното помирение, Европейският съюз забравя да обърне поглед към действителността по света. А нито една общност не създава усещане за  принадлежност, ако няма граници, които да защитава. Границата, това е свобода с чувство за сигурност. Това ни налага да преосмислим изцяло Шенгенското пространство : всички онези, които желаят да участвет в него, трябва да изпълняват задължения за отговорност (строг граничен контрол), и за солидарност (една и съща политика за убежище, и еднакви правила за прием и за отказ). Една обща Гранична полиция и европейска служба за убежище, строги задължения за контрол, европейска солидарност, към която всяка страна допринася, подчинена на Европейски съвет за вътрешна сигурност : пред лицето на преселенията, аз вярвам в една Европа, която защитава своите граници и отстоява своите ценности. Същите изисквания трабва да се приложат и към отбраната. От две години насам се постигна значителен напредък, но ние трябва да посочим ясна посока : един договор за отбрана и сигурност трябва да определи нащите необходими задължения, при връзка с НАТО и европейските ни съюзници : увеличение на военните разходи, клауза за взаимна защита, която да бъде оперативна, Европейски съвет за сигурност, към който да бъде асоциирано и Обединеното кралство с цел подготовка на колективните ни решения. Границите ни трябва да подсигуряват и честна конкуренция. Коя световна сила допуска обменът да продължи с онези, които не спазват нито едно от нейните правила ? Не можем да търпим и да мълчим. Трябва да направим реформа на политиката ни в областта на конкуренцията, да положим нови основи на търговската ни политика : да налагаме санкции или да забраним в Европа предприятия, които извърщват посегагелство спрямо нашите стратегически интереси и изконни ценности, като екологични стандарти, защита на данни или справедливо плашане на данъци ; и да заявим, при стратегическите производства и обществени поръчки, европейска преференция, както правят нашите американски и китайски конкуренти. Да си възвърнем духа на прогреса Европа не е второразрядна сила. Цяла Европа е един авангард : тя винаги е могла д а определи нормите на прогреса. За целта, тя трябва да изведе на преден план проект за конвергенция, а не за конкуренция : Европа, където е създадено социалното осигуряване, трябва да постави, за всеки работник, от Изтока до Запад, и от Севера до Юг, социален щит, който да му осигурява еднакво заплащане на едно и също работно място, и минимална европейска заплата, съобразена с всяка страна и договаряна колективно всяка година. Да подхванем отново нишката на прогреса, означава и да застанем начело на битката за природата. Ще гледаме ли децата си в очите, ако не изплатим  и дълга си към климата ? Европейският съюз трябва да си постави като амбиция – 0 въглерод 2050 г., намаление на половина на пестицидите 2025 г. – и да съобрази своята политика във всяка област с това изискване : Европейска банка за климата, за финансиране на екологичния преход ; Европейска санитарна сила, за засилване на контрола върху храните ни, срещу заплахата от лобитата ; независима научна оценка на опасните за околната среда и за здравето вещества ... Тази неотложна необходимост трябва да направлява всяко наше действие : от Централната банка до Европейската комисия, от европейския бюджет до инвестиционния план за Европа, климатът трябва да бъде правомощие на всяка наща институция. Напредък и свобода, това е да можеш да живееш от труда си : за да се създават работни места, Европа трябва да действа изпреварващо. За това тя трябва не само да регулира гигантите в цифровия свят, създавайки европейски надзор над големите платформи (ускорено санкциониране на нарушенията на конкуренцията, прозрачност на алгоритмите им ...), но и като финансира новостите, предоставайки на Новия европейски съвет за иновации бюджет, сравним с бюджета на Съединените щати, за да застане начело на всеки технологичен пробив, като изкуствения интелект ... Европа, която вижда мястото си в света, трябва да бъде обърната към Африка, с която трябва да сключим пакт за бъдеще. Осигурявайки обща съдба, подкрепяйки  нейното развитие  с амбиция, а не в отбрана : инвестиции, партньорство между университети, образование за момичетата ... Свобода, защита, напредък. Върху тези стълбове трябва да изградим Европейското обновление. Не можем да оставим националисти без решение да си служат с гнева на народите. Не можем да бъдем сомнамбулите на омърлушена Европа. Не можем да се оставим на рутината и да си опяваме все едно и също. Европейският хуманизъм е строго изискване за действие. Навсякъде гражданите настояват да участват в промяната. Нека създадем за целта, до края на тази тодина, с представители на европейските институции и на държавите, Конференция за Европа и там да бъдат предложени всички необходими промени в политическия ни проект, без забранени теми, пък било то и темата за преразглеждане на договорите. Тя трябва да привлече групи от граждани, за изслущва представители на академичните среди, на духовните общности. Тя ще определи пътна карта за Европейския съюз, като преведе в конкретни действия тези основни приоритети. Между нас ще има разногласия, но по-добре ли е застинала, неподвижна Европа от Европа, която панякога напредва с различен ритъм, но остава отворена към всички ? В такава Европа народите отново, същински, ще поемат контрола върху съдбините си ; в такава Европа, сигурен съм в това, Обединеното кралство, ще намери своето подобаващо място. Граждани на Европа, безизходицата на Брексит е урок за всички. Да излезем от тази клопка, да дадем смисъла на наближаващите избори и на нашия проект. Вие сте тези, които ще рещат дали Европа, ценностите на напредък, чиито носител е тя, трябва да бъде нещо повече от затворена в скоби част от историята. Това е изборът, който ви предлагам, за да очертаем заедно пътя към Европейско обновление. Еманюел Макрон", "date": "2019.03.05", "title": "Макрон:  Забрана за финансиране на политически партии от чужди държави, обща полиция и европейска минимална заплата"}
{"url": "https://www.faktor.bg/bg/articles/novini/balgariya/ne-otkriha-narusheniya-pri-stroezha-kray-alepu", "text": "Няма открити нарушения на строежа на плажа \"Алепу\". Това констатираха при извънредна проверка във вторник сутринта експертите на строителния надзор в Бургас. В началото на февруари РДНСК забрани строителството на ваканционно селище и поясни, че единствено инвеститорът може да извършва брегоукрепителни дейности.  Това, за което се предлолагаше, че е част от ваканционно селище се оказа, че са кубове, чиято цел е да брегоукрепят терена. Освен тези две нива, ще има още няколко, които всъщност ще осъществяват самото брегоукрепване. От фирмата инвеститор съобщиха, че днес работници на строежа няма, въпреки че те работеха по време и на трите почивни дни, защото не искали да се създава суматоха заради проверката, която беше извършена от ДНСК. Работата ще продължи още утре. \"Ние се намираме в зона \"Натура 2000\", комплекс \"Ропотамо\". В момента това място е местообитание на един от видовете, предмет на опазване в зоната, така наречения дъждосвирец, който в момента е възпрепятстван да гнезди, въпреки че в близките дни би трябвало да дойдат птиците и да гнездят. Това е място и на друг защитен вид - обикновен пчелояд. Тук минава и прелетният път на птиците. Евентуалното наличие на сгради ще бъде проблем за опазването на птиците\", коментира д-р Петър Янков от  Българско дружество за защита на птиците. \"Въпросният строеж е разрешен като такъв с два етапа на своето изграждане. Първият етап е брегоукрепително съоръжение, което трайно да укрепи регистрираното свлачище. Вторият етап е изграждане на ваканционен комплекс\", заяви Милен Ненчев от РДНСК - Бургас. \"Изпълняваме първи етап от укрепването на свлачището\", заяви Цветанка Павлова - експерт в \"Главбулгарстрой\". Ако РИОСВ - Бургас одобри искането на фирмата инвеститор за удължаване на срока за работа, то той ще продължи до 15 май.", "date": "2019.03.05", "title": "Не откриха нарушения при строежа край \"Алепу\""}
{"url": "https://www.faktor.bg/bg/articles/novini/balgariya/66-sa-veche-bolnite-ot-morbili-zasegnati-sa-5-oblasti", "text": "В Министерство на здравеопазването са съобщени 66 случая на морбили. От тях 41 са лабораторно потвърдени. Това показват данните към 5 март, съобщиха от здравното министерство, цитирани от Нова телевизия. Териториално са засегнати пет области в страната: Благоевград – 48 заболели, София-град – 8 заболели, София-област – 8 заболели, Бургас – 1 заболял и Пловдив – 1 заболял.", "date": "2019.03.05", "title": "66 са вече болните от морбили, засегнати са 5 области"}
{"url": "https://www.faktor.bg/bg/articles/novini/balgariya/v-siderov-v-sredata-na-mart-shte-reshim-kak-shte-se-yavim-na-evrovota", "text": "\"В средата на март на свой форум \"Атака\" ще реши как да се яви на евровота, ако скоро не се разберат с НФСБ и ВМРО\", съобщи пред журналисти в Народното събрание лидерът на партията и председател на ПГ \"Обединени патриоти\" Волен Сидеров. \"Ако не сме заедно, да го направим културно, но да бъде комбинирано с ясно уверение, че управленският мандат ще бъде изкаран докрай, програмата - изпълнена и няма пряка връзка между явяването на патриотичните партии с мандата на правителството\", заяви той. Според него, начинът на общуване вътре в т.нар. малка коалиция, не \"чрез писма през медиите, а мъжки разговор\". Той отново припомни позицията си, че не е важно кой ще води листата, а какви идеи ще защитава представителят на патриотите в ЕП.", "date": "2019.03.05", "title": "В. Сидеров: В средата на март ще решим как ще се явим на евровота"}
{"url": "https://www.faktor.bg/bg/articles/novini/balgariya/protestirashti-sreshtu-vizitata-na-ruskiya-premier-g-n-medvedev-yadohte-li-ot-rukolata", "text": "Близо 40 души днес отново излязоха на протест срещу визитата на руския премиер Димитрий Медведев в нашата страна. Недоволните граждани бяха застанали до храма „Св. Неделя”, срещу входа на хотел „Балкан”, в който днес бе открит от премиерите Бойко Борисов и Димитрий Медведев българо-руски форум в областта на туризма. Гражданите бяха опънали българското и украинското знаме и издигаха плакати с лика на Медведев и въпрос: Ядохте ли рукола? Ироничното питане е препратка към скандала с натровения преди 4 години бизнесемн Емилиян Гебрев, за който има съмнения, че е станал жертва на операция на руското ГРУ. На очите на Медведев пък е залепена лепенка с надпис „Новичок”. Други от участниците в мълчаливи протест бяха разпънали транспарант с думите на Ботев ”Русия, тая мнима защитница на славянството...” Днешният протест е организиран от Демократична България, а сред демонстрантите бяха и лидерите й Христо Иванов и Атанас Атанасов. Както и на вчерашния протест пред Министерски съвет  високи микробуси на полицията заградиха гражданите, за да не се виждат от влизащите в хотел „Балкан” Димитрий Медведев и руски гости. Руски фоторепотри също станаха свидетели на демонстрацията, която продължи до 12, 40 часа, а охраняващите полицаи в сравнение с вчерашния протест бяха доста по-малко.", "date": "2019.03.05", "title": "Протестиращи срещу визитата на руския премиер: Г-н Медведев, ядохте ли от руколата?"}
{"url": "https://www.faktor.bg/bg/articles/novini/balgariya/medvedev-prizova-za-oblekchavane-na-vizoviya-rezhim", "text": "\"В условията на санкции успяваме да поддържаме прагматични отношения с Русия. Не бива да се делим на русофили и русофоби, нека да си гледаме важните български решения\", заяви при откриването на бизнес-форум в сферата на туризма българският премиер Бойко Борисов \"В 59 града имаме центрове за издаване на руски визи от 1 февруари. С министъра на туризма Ангелкова обсъждаме вариант да се направи сметка за подпомагане на бранша\", разкри премиерът. Борисов се съгласи с руския министър на икономическото развитие Максим Орешкин, че страната ни не е конкурентоспособна спрямо Турция и Гърция и добавие, че страната ни понася стотици милиони загуби заради санкциите срещу Русия в селското стопанство.  \"Всяка година половин милион руски туристи идват в България. Не са малко и тези, които имат и имоти в страната. Важно е да се решат проблемите с визовия режим. С тази задача в Русия се занимава специална комисия\", заяви от своя страна руският премиер Дмитрий Медведев, съобщава Нова телевизия. \"За последните пет години 56 милиона българи пък са посетили Русия. Това показва, че различни форуми като Световното по футбол и Олимпиадата са били център на внимание\", коментира той. Двамата премиери са обсъждали различни проекти за развитие на културен туризъм между отделни градове, обсъдени са и възможности за подобряване на съвместните авиопревози между двете страни.  \"България традиционно е предпочитана дестинация за голям брой руски граждани заради изобилието на културни паметници, естествената историческа езиковата близост, християнски манастири, минералните извори, топлото море, снежните планини\", каза и министърът на туризма Николина Ангелкова. Форумът е в рамките на двудневното официално посещение на руския премиер, който е в България по покана на министър-председателя Борисов. Ангелкова изтъкна, че двете страни има дълготрайни, стабилни и перспективни традиции в областта на туризма и посочи, че България винаги е била едно от традиционните и сигурни места за отдих на руските туристи.", "date": "2019.03.05", "title": "Борисов: В условията на санкции успяваме да поддържаме прагматични отношения с Русия"}
{"url": "https://www.faktor.bg/bg/articles/novini/svyat/v-gartsiya-zadarzhaha-balgarin-s-tri-zapovedi-za-arest", "text": "Гръцките власти задържаха при паспортна проверка на граничния пункт \"Промахон\" българин с три заповеди за арест.  Издирван е от прокуратурата в град Катерини за участие в престъпна група за нелегално осиновяване на деца. Разследването доказа, че българинът е намирал майки в България, предлагал им е между 6 хиляди и 8 хиляди евро за дете. Ръководел е също и цялата престъпна група по осиновяването в района на Катерини. Доказани са 13 случая. Други две заповеди са от прокуратурата в Солун с обвинение за два опита да продаде бебе на полицаи под прикритие. От две години властите го издирват, докато не направи опит днес да влезе отново в България през Промахон. Задържаният българин е в ареста в град Серес и ще бъде предаден на властите, издали трите заповеди за арест, съобщи БНР.", "date": "2019.03.05", "title": "В Гърция задържаха българин с три заповеди за арест"}
{"url": "https://www.faktor.bg/bg/articles/novini/svyat/ep-prizova-stranite-chlenki-na-es-da-zapochnat-prisaedinitelni-pregovori-sas-severna-makedoniya-i-albaniya-oshte-tazi-godina", "text": "Членовете на Комисията по външни работи на Европейския парламент  призоваха страните-членки на Общността да започнат присъединителни преговори със Северна Македония и Албания още тази година, отбелязва електронното издание на скопския вестник „Независен“, цитирано от \"Фокус\" „Както Албания, така и Северна Македония са завършили домашното си, необходимо за започване на преговори за присъединяване“, бе посланието на делегацията на Комисията по външни работи на ЕП.  В прессъобщението на ЕП се посочва, че 2019 г. е от решаващо значение за Северна Македония и Албания, поради факта, че държавите-членки през юни ще вземат решение за готовността на двете страни да започнат преговори за присъединяване към Общността.  Северна Македония и Албания направиха значителни реформи при трудни обстоятелства и сега е от решаващо значение за държавите-членки на ЕС да признаят постигнатия напредък и да решат да започнат присъединителни преговори тази година, се казва още в изявлението.  Делегация на Комисията по външни работи на ЕП, която в периода от 27 февруари до 1 март бе на посещения в Тирана и Скопие, призова двете страни да запазят фокуса върху реформите в областта на правосъдието, икономиката, правовата държава и публичната администрация. В същото време депутатът Туне Келем, който ръководи делегацията, предупреди, че въпреки очевидната решителност за осъществяването на реформите, липсва национално единство, което би могло да попречи на процеса на европейска интеграция на Северна Македония и Албания.", "date": "2019.03.05", "title": "ЕП призова страните-членки на ЕС да започнат присъединителни преговори със Северна Македония и Албания още тази година"}
{"url": "https://www.faktor.bg/bg/articles/novini/svyat/makron-prizova-grazhdanite-na-es-da-zashtityat-evropa-s-glasovete-si-na-evropeyskite-izbori", "text": "Френският президент Еманюел Макрон призова гражданите на Европейския съюз да защитят застрашената Европа с гласовете си на европейските избори през май, предадоха Франс прес и Асошиейтед прес. В авторска статия, която ще бъде публикувана днес в медии във всичките 28 страни от ЕС, френският президент пише: \"От Втората световна война Европа насам никога не е била по-необходима, отколкото е сега. И никога не е била по-застрашена\". Като символ на проблемите, сполетели Европа, Макрон посочва Брекзит. Според него \"лъжи и безотговорност\" са довели до излизането на Великобритания от ЕС, очаквано в края на месеца. Френският лидер приканва европейските граждани да отхвърлят националистическите партии, \"които не предлагат нищо\", на изборите за Европейски парламент от 23 до 26 май. За да отговори на очакванията на гражданите, Макрон обещава да свика \"конференция за Европа\", която да предложи \"всички необходими промени, без никакво табу, включително преразглеждане на договорите\". Френският президент прави редица конкретни предложения за реформи, които да доведат до \"европейски ренесанс\": - създаване на \"европейска агенция за защита на демокрациите\", която да брани страните в ЕС от кибератаки и манипулации при избори; - забрана за финансиране на политически партии от чужди държави; - криминализиране на езика на омразата и насилието в интернет; - ангажимент за стриктно спазване на правата и задълженията в Шенгенската зона за свободно движение, за да се гарантира солидарно свободата и сигурността; - създаване в ЕС обща гранична полиция и служба за предостоставяне на убежище, подчинени на Европейски съвет за вътрешна сигурност; - Европейският съюз да подготви \"договор за отбрана и сигурност\", който да определи задълженията на страните в ЕС, членуващи и в НАТО; - въвеждане на \"социален щит\", който да гарантира еднакво заплащане на едно и също работно място. Френският президент пише, че Европа, където бе създадена социалната сигурност, трябва да създаде социален щит за всеки работещ, от изток на запад и от север на юг, за да има еднакво заплащане на едно и също работно място и европейска минимална заплата, съобразена с условията във всяка страна.", "date": "2019.03.05", "title": "Макрон призова гражданите на ЕС да защитят Европа с гласовете си на европейските избори"}
{"url": "https://www.faktor.bg/bg/articles/hilari-klintan-obyavi-che-nyama-da-se-kandidatira-za-prezident-na-izborite-prez-2020-g", "text": "Хилари Клинтън за първи път обяви, че няма да се кандидатира за президент на изборите през 2020 г., предаде АФП.   „Няма да участвам в надпреварата, но ще продължавам да работя, да говоря и да се застъпвам за това, в което вярвам“, заяви Клинтън в интервю за „Нюз 12“, нюйоркски тв канал. През 2016 г. тя спечели номинацията на Демократическата партия, но в крайна сметка изгуби от кандидата на републиканците Доналд Тръмп, предаде БНР. Бившият държавен секретар и бивша първа дама изключи и възможността да заеме някаква публична длъжност.", "date": "2019.03.05", "title": "Хилари Клинтън: Няма да се кандидатирам за президент на изборите през 2020 г."}
{"url": "https://www.faktor.bg/bg/articles/novini/balgariya/m-manolova-preferentsiite-da-badat-varnati-v-predishniya-si-vid", "text": "\"От ЦИК се оказаха рецидивисти по отношение невъвеждането на машинното гласуване. Нарушиха закона и по електронното гласуване, което трябваше да бъде приложено на частичните местни избори през миналата година\", коментира пред БНТ омбудсманът Мая Манолова. Тя призова преференциите да бъдат върнати в предишния си вид. Също така да бъдат гарантирани правата на българите във Великобритания за участие в европейските избори. Омбудсманът коментира и проблемите в \"Топлофикация София\". \"Топлофикация\" не дава информация как ръководи дружеството и как събира вземания от гражданите. През 2016 г. поисках инфо за събраните средства от юристконсултски дела. Всички тези разходи са за сметка на столичани\", каза Мановолова и допълни, че ще получи информация, която ще предостави на гражданите - колко пари са им прибрали през 2015 г.  По думите ѝ всички граждани ще могат да получават отговори за дейността на дружеството.", "date": "2019.03.05", "title": "М. Манолова: Преференциите да бъдат върнати в предишния си вид"}
{"url": "https://www.faktor.bg/bg/articles/aleksandar-sidi-vetoto-na-prezidenta-mozheshe-da-mine-i-toy-da-bade-geroyat", "text": "Депутатът Александър Сиди от ВМРО потвърди пред БНР намерението на партиите в управляващата коалиция да отхвърлят президентското вето, а впоследствие да променят кодекса само в частта с преференциите. “Президентът, знаейки добре, че има политически консенсус по отношение на преференциите, можеше да бъде герой в тази ситуация и да върне текстовете, единствено които се отнасят за преференциите и за които е сигурен, че има политическа воля да бъдат променени. И по този начин ветото му щеше да мине и съответно той да бъде героят, който е успял да спре онези гадни хора в Народното събрание да свършат голяма глупост“, заяви той в “Преди всички“ по програма “Хоризонт“ на БНР. “Първо, президентът не налага вето върху закона, а налага вето върху текстове от него. И трябва добре да знаем каква е конституционната процедура, защото в обществото наистина остава усещането, че ние реално сме си променили позицията  - такова нещо няма. Подчертавам го дебело. Ние продължаваме да сме за това да бъдат върнати преференциите на онези прагове, които бяха и които в крайна сметка сработиха в българското общество“, коментира още Сиди въпроса как ще гласува ВМРО и защо са променили позицията си. Сиди коментира и темата за евентуалното общо явяване на Обединените патриоти на евроизборите през май: “5 март 8 без 10 засега ние и всяка едно от другите две политически сили в \"Обединени патриоти\" готвим своето самостоятелно участие, но това е към днешна дата, утре може да бъде друго. Ние сме доказали във времето, че се караме изключително шумно по медиите, а в същото време сядаме след това и се разбираме“.", "date": "2019.03.05", "title": "Александър Сиди: Ветото на президента можеше да мине и той да бъде героят"}
{"url": "https://www.faktor.bg/bg/articles/iliyan-vasilev-balgariya-pogreshno-se-fokusira-v-ruskiya-gaz-kato-edinstvena-optsiya", "text": "В първия ден на визитата му у нас руският премиер разговаря с Бойко Борисов и президентът Румен Радев за енергийни проекти като разклонение на газопровода \"Турски поток\", което да премине през България и възможно руско участие в изграждането на АЕЦ \"Белене\". В коментар на визитата на Медведев бившият посланик в Русия Илиян Василев заяви пред БНР, че България погрешно се фокусира в руския газ като единствена опция: \"През следващата година или години Румъния започва да изнася газ, включително използвайки трансбалканските газопроводи на Турция. През последната година транзитът на руски газ през трансбалканския газопровод е намалял с 62%, компенсирано от значителен ръст на  вноса на втечнен природен газ в Турция. Ето това ви е модел на поведение, който можем да възпроизведем. Има 20 компании, които са заявили интерес да ползват капацитета, т.е., толкова компании могат да пренесат газ\", коментира той в интервю за предаването “Преди всички“. Нещата се промениха радикално през последните години. Ние вместо да преговаряме само с един от играчите, просто трябва да се оттеглим и да намерим алтернативите както за транзита, така и за доставките на газ. Като обявяваме равностойно положение. Третираме равностойно всички опции, допълни още той.", "date": "2019.03.05", "title": "Илиян Василев: България погрешно се фокусира в руския газ като единствена опция"}
{"url": "https://www.faktor.bg/bg/articles/beliyat-dom-razsledvaniyata-ot-kongresni-komisii-na-prezidenta-tramp-sa-pozorni", "text": "Говорителката на Белия дом Сара Сандърс остро разкритикува снощи демократите и разследванията от конгресни комисии на президента Тръмп, които нарече позорни, предадоха Франс прес и Асошиейтед прес , цитирани от БТА. \"Днес председателят (на правната комисия в Камарата на представителите Джери) Надлър започна позорно разследване на неверни и повтаряни до втръсване твърдения, които вече бяха разследвани от специалния прокурор и от комисии в двете камари на Конгреса\". Надлър и другите демократи започнаха тези разследвания, защото са ужасени, че двегодишният им фалшив разказ за \"сговор с Русия\" се сгромолясва, продължи тя. \"Фактът, че сплашват американските граждани, е позорен\", каза говорителката на Белия дом. \"Демократите тормозят президента, за да отклонят вниманието от радикалната им програма, чиято цел е да направят Съединените щати социалистическа страна, да убиват бебета след раждането им и да наложат \"Нова Зелена сделка\" (Green New Deal), която ще унищожи заетостта и ще тласне Америка във фалит\", продължи президентската говорителка. Green New Deal е проект на демократите за борба с климатичните промени, посочва АФП. \"Американският народ заслужава Конгрес, който да работи с президента, за да се справя със сериозни въпроси като имиграцията, здравното осигуряване и инфраструктурата\", каза Сандърс. \"Демократите имат по-голям интерес към патетични политически игри, те предпочитат да задоволят своята левичарска и радикална база, вместо да предложат конкретни резултати на нашите граждани. Демократите не търсят истината, те искат да се нахвърлят срещу президента\", заяви говорителката на Белия дом, цитирана от АФП.", "date": "2019.03.05", "title": "Белият дом: Разследванията от конгресни комисии на президента Тръмп са позорни"}
{"url": "https://www.faktor.bg/bg/articles/novini/balgariya/gerb-pechelyat-evroizborite-doverieto-v-prezidenta-spada", "text": "\"Голямото противопоставяне на политическата сцена между двете големи партии  ГЕРБ и БСП, води до мобилизация на електоратите и при двете политически сили\", заяви пред бТВ Добромир Живков от Маркет ЛИНКС. По отношение на нагласите за евроизборите, данните от изследването на Маркет ЛИНКС показват, че и двете водещи партии ГЕРБ и БСП успяват по сходен начин да мобилизират своите избиратели, които заявяват, че ще гласуват, тоест и двете партии са в относително добра форма. \"ДПС е друга от партиите, която със сигурност ще вкара евродепутат\", прогнозира Добромир Живков. \"При Обединените патриоти предстои да се реши дали ще се явят отделно, така че тепърва предстои да изчислим следващия месец какви ще са нагласите и шансовете на партиите там поотделно\", каза Живков. Той отбеляза още, че по отношение на доверието към правителството и нивото на доверие от 27 процента, може да се каже, че то възстановява малко позициите си от 22-23-те процента през ноември. Според него спадът на доверие от началото на годината към президентската институция – от около 60 процента до към 51 процента, се дължат на няколко неща. \"На първо място това се дължи малко или много на това, че президентът започва да звучи по много подобен начин във всяко свое публично изявление, тоест аргументите, които той излага, започват да изчерпват силата си да въздействат, защото ние ги слушаме вече около година\", посочи социологът.  Добромир Живков уточни, че говоренето от президентската институция и налаганите вета на различни законопроекти продължават да работят и да поддържат високия рейтинг на президента, но все пак тези действия започват да изчерпват ресурса си да мобилизират и да въздействат.", "date": "2019.03.05", "title": "ГЕРБ печелят евроизборите, доверието в президента спада"}
{"url": "https://www.faktor.bg/bg/articles/novini/balgariya/vtori-den-ot-poseshtenieto-na-medvedev-sreshtna-s-tsveta-karayancheva-forum-za-turizam", "text": "Министър-председателят на Руската федерация Дмитрий Медведев разговаря с председателя на парламента Цвета Караянчева във втория ден от официалното си посещение в страната ни. Срещата между двамата се проведе в Народното събрание.  След разговорите двамата положиха цветя пред паметника на Цар Освободител в столицата.  По-късно той и българският премиер Бойко Борисов ще открият Българо-руски бизнес форум в областта на туризма. В него ще участват и министърът на туризма Николина Ангелкова, министърът на икономическото развитие на Руската федерация Максим Орешкин, кметове и представители на българския и руския туристически бизнес. На форума ще се обсъдят общи инициативи за развитие на туристическия сектор, както и мерки за насърчаване на двустранните пътувания.", "date": "2019.03.05", "title": "Втори ден от посещението на Медведев: Срещна с Цвета Караянчева, форум за туризъм"}
{"url": "https://www.faktor.bg/bg/articles/novini/balgariya/t-petkova-nashata-politika-e-da-osigurim-energiyni-dostavki-i-diversifikatsiya-na-iztochnitsite", "text": "\"Това, което беше обсъдено вчера между премиера Борисов и премиера Медведев, по никакъв начин означава увеличаване на зависимостта от Русия\", заяви пред Нова телевизия министърът на енергетиката Теменужка Петкова. \"Нашият национален интерес и нашата политика в областта на енергетиката са много ясно дефинирани и те са свързани с това да осигурим сигурността на доставките на енергийни ресурси и да създадем такива условия за диверсификация на източниците и маршрути за доставка на природен газ, тъй като това на практика означава и енергийна сигурност и конкуренция и конкурентоспособна икономика\", посочи Петкова.   Министърът коментира и изграждането на АЕЦ-Белене и неговата рентабилност към момента.  \"Сега е лесно да се говори каква е била стойността на проекта през 2006 година. Тя е 3 млрд. 997 млн. евро, но в тях не е включена ескалацията. В рамките на разговорите, които са водени от 2006 до 2008 година не е финализиран договорът за изграждането на централата и не са определени неговите параметри в това число и параметрите, свързани с финансите\", каза още тя. По думите й технологията за изграждане на реактора е най-съвременната и най-сигурната, а според доклад на БАН зоната не е земетръсно опасна .  Министър Петкова увери, че проектите се развиват в пълно съответствие с европейските разпоредби.", "date": "2019.03.05", "title": "Т. Петкова: Нашата политика е да осигурим енергийни доставки и диверсификация на източниците"}
{"url": "https://www.faktor.bg/bg/articles/novini/balgariya/tomislav-donchev-1", "text": "Хубава шега беше, че изтребителите могат да дойдат винаги, чисто технически те се отличават с висока скорост. С газа е малко по-сложно. Изискват се много усилия, и технически, и политически, изисква се сериозна организация. Това заяви вицепремиерът Томислав Дончев в сутрешния блок на Би Ти Ви. \"Не е хубава закачка, че изтребителите могат да дойдат непоканени\", отговори той на въпрос на водещия. Има процеси, които трудно могат да се вместят в едно или две изречения. България в момента стартира редица процедури за увеличаване на капацитета и разширяване на газопреносната си мрежа. Нови инвестиции, които имат за цел да ни помогнат да защитим ролята си в транзита на природен газ.  Всички енергийни проекти се извършват изцяло в съответствие с европейското законодателство. Това, което навремето се случи с Южен поток\", сега не може да се случи, защото всичко е внимателно гледано, премисляно, да няма никакъв конфликт с европейското законодателство, обясни той.  Не съм бил в изпълнителната власт, когато е спиран \"Южен поток\", не мога да кажа упражняван ли е натиск, допълни Дончев. Ще има разширяване на газопроводната ни мрежа.  Това е „Балкански поток“, а не „Турски поток“.  Трасето е от руска граница до Провадия ще е с нисък бюджет, защото там имаме тръби със сходен капацитет. Трасето, което е на Север, ще ползва разрешителни от „Южен поток“, което ще е по-икономически изгодно. Изглеждаме ли ви безотговорно, ако няма сценарий за генериране на печалба. България транзитира газ и получава приходи от това. За нас критично важно е да се съхраним ролята на транзитьор на газ. Ще строим интерконектора с Гърция. Трябва да работим за нашия интерес.    Дали ще се случи АЕЦ „Белене“ зависи от инвеститора. Не става дума за купуване на един чифт чорапи. Това съоръжение няма как да се завърши без „Росатом“. Друг въпрос е кой и как ще инвестира в проекта.  Българската държава ще има 30 на сто собственост. Ще има и стратегически инвеститор. Ще има и още един дял-на всички останали заинтересовани-Македония, Сърбия и т. н. те също биха могли да бъдат съдружници. Няма да се изненадам, ако и други страни проявят интерес. Дай боже да са повече.  Българското Черноморие е собственост на всички българи. Нормално е те да са чувствителни към темата. Факт е, че на Алепу има свлачище. Колегите от ДНСК са на проверка и ако има разрез със законодателството, те ще реагират. Можем да правим много анализи, но трябва да следваме законите, каза той по темата за строежите на морския бряг. Беше грешка гласуването за преференцията. Лош сигнал за хората. Това даваше механизъм хората да пренареждат партийните листи. Това право трябва да бъде съхранено, категоричен бе Дончев.", "date": "2019.03.05", "title": "Т. Дончев: Не е хубава закачка, че изтребителите ще дойдат непоканени"}
{"url": "https://www.faktor.bg/bg/articles/novini/balgariya/do-20-gradusa-dnes", "text": "Денят ще започне със слънчево време, но от запад облачността постепенно ще се увеличи. Привечер в крайните северозападни райони ще превали слаб дъжд, а през нощта срещу сряда, от запад на изток на много места в страната ще превали. Вятърът ще се ориентира от запад-северозапад, ще е умерен, в Дунавската равнина и временно силен. Минималните температури ще са предимно между 1 и 6 градуса, в отделни райони до минус 1 градус, максимални между 15 и 20 градуса.", "date": "2019.03.05", "title": "До 20 градуса днес"}
{"url": "https://www.faktor.bg/bg/articles/novini/svyat/12-partii-ot-enp-ofitsialno-poiskaha-izklyuchvaneto-na-orban", "text": "12 формации от 9 държави от парламентарната група на Европейската народна партия официално поискаха партията на Виктор Орбан \"Фидес\" да бъде изключена.  Причината е – антиевропейската й политика. Правителството на Орбан се противопоставя яростно на общата европейска политика спрямо мигрантите. В края на февруари беше подета и кампания срещу председателя на Еврокомисията Жан-Клод Юнкер, който е от Европейската народна партия. Решението за изключване или замразяване на членството на \"Фидес\" може да бъде взето още на 20 март, когато всички партии-членки ще обсъдят искането. Сега ЕНП е с най-голяма група в ЕП и има водеща роля в Европейския съвет с германския канцлер Ангела Меркел.", "date": "2019.03.05", "title": "12 партии от ЕНП официално поискаха изключването на Орбан"}
{"url": "https://www.faktor.bg/bg/articles/novini/svyat/desetki-hilyadi-privetstvaha-huan-guaydo-v-tsentara-na-karakas", "text": "Венецуелският опозиционен лидер Хуан Гуайдо, който се завърна в страната, бе приветстван тази вечер от десетки хиляди свои привърженици в центъра на Каракас, съобщи Франс прес. Гуайдо, който бе признат за законен временен президент на Венецуела от петдесетина държави, бе посрещнат на летището на столицата от посланиците на няколко европейски и латиноамерикански страни. Малко след това, признатият от 50-ина държави по света за легитимен лидер на Венецуела, се появи на митинг в центъра на столицата. От трибуната Гуайдо се обърна към събралото се множество с думите \"пред вас е вашият президент\". Над 50 000 души се бяха събрали за митинга в подкрепа на венецуелския опозиционен лидер в Каракас.  Гуайдо излезе тайно от Венецуела преди десетина дни, припомня Франс прес, цитирана от БТА.", "date": "2019.03.05", "title": "Десетки хиляди приветстваха Хуан Гуайдо в центъра на Каракас"}
{"url": "https://www.faktor.bg/bg/articles/moskva-london-da-izvadi-dannite-za-pokushenieto-sreshtu-skripal", "text": "Посолството на РФ в Лондон заявява, че властите на Великобритания са длъжни да дадат гласност за резултатите по делото за отравянето в Солсбъри на бившия сътрудник на Главното разузнавателно управление (ГРУ) Сергей Скрипал и дъщеря му Юлия, предава агенция „Интерфакс“.  В официалното заявление на прессекретаря на посолството в отговор на зададен въпрос от медиите, което бе направено в понеделник, се казва: „Отново призоваваме британските власти честно да разкажат на обществеността какво точно се случи в Солсбъри преди една година и незабавно да се обявят дори и да има само междинни резултати от проведените следствени действия\". В него се отбелязва, че в посолството „са обърнали внимание на появата в британските медии на нови публикации, свързани с годишнина от инцидента в Солсбъри, в които се съдържат „нови сензационни подробности за случая\". \"Тяхното съдържание предизвиква само недоумение и порой от присмех. Вместо ясна информация за случилото се отново става позоваване на някакви „високопоставени източници в правоохранителните органи“, цитират се анонимни „ сътрудници от спецслужбите в оставка“. Естествено, подобни сведения не могат да бъдат проверени, а това създава още по-голяма атмосфера на тайнственост около инцидента \", се казва в съобщението на руското посолство в Лондон.  За покушението срещу Скрипал британските власти обвиниха Русия.", "date": "2019.03.05", "title": "Москва: Лондон да извади данните за покушението срещу Скрипал"}
{"url": "https://www.faktor.bg/bg/articles/novini/svyat/v-bryuksel-se-vazobnovyavat-pregovorite-za-brekzit", "text": "Еврокомисията и Великобритания възобновяват преговорите по брекзит. Днес в Брюксел ще пристигне екип британски експерти, които ще имат разговори с европейския преговарящ Мишел Барние. Европейският съюз е готов да даде допълнителни гаранции на Великобритания, за да улесни одобряването на споразумението за брекзит от британския парламент. Премиерът Тереза Мей се опитва да внесе промени с надеждата договорът да бъде одобрен на 12 март. Ако споразумението отново бъде отхвърлено, на 13 март депутатите ще гласуват дали искат излизане от ЕС без споразумение. Ако те откажат, на 14 март ще се гласува предложение за отлагане на датата за напускане на Съюза.", "date": "2019.03.05", "title": "В Брюксел се възобновяват преговорите за Брекзит"}
{"url": "https://www.faktor.bg/bg/articles/kongresmeni-poiskaha-beliyat-dom-da-im-predstavi-podrobnosti-za-razgovorite-mezhdu-tramp-i-putin", "text": "Изтъкнати конгресмени на американската Демократична партия в понеделник поискаха Белият дом да им представи подробности за разговорите между президента на САЩ Доналд Тръмп и руският му колега Владимир Путин. Искането е реакция на появили се доклади, според които тази информация е унищожена или скрита, предава AFP.  Председателите на три комитета в Камарата на представителите – за разузнаване, външните работи и по надзора – поискаха информация за същността на разговорите между лидерите, всички бележки или документи, свързани с тях и дали Тръмп или някой от негово име е скрил или невярно представил същината на водените разговори.  В писмо до Белия дом демократичното трио е предупредило, че унищожаването, манипулацията или отказа да им се предоставят тези документи е „в пряк разрез с федералните закони“, според които президентите и други висши служители трябва да съхраняват подобни данни. \"Според сведения от медиите, по много поводи президентът Тръмп е предприемал мерки да скрива от други служители в администрацията, Конгреса и американския народ,\" пишат тримата председатели Адам Шиф, Елиът Инджил и Елия Къмингс. Тръмп подхрани подозренията за връзките си с Русия през миналата година, когато в рязко противоречие с дипломатическата практика, за два часа отстрани висши свои помощници от разговорите с Путин по време на първата им формална среща в Хелзинки. В стаята на нея е останала само Марина Грос, тя е преводачката към Държавния департамент. Демократите в Камарата не успяха през миналата година да принудят Грос да даде показания за срещата. Според тях извънредните действия на Тръмп налагат извънредни мерки в отговор.  В понеделник тримата председатели цитираха медийни информации, че Тръмп е \"задържал бележките по повод поне една от срещите, които е имал с президента Путин \" и е дал указания на преводачката да не обсъжда с други американски служители за какво са разговаряли двамата.  От Конгреса са изискали сведенията да им бъдат представени до 15 март.  Няма гаранция, че на запитването от Конгреса за документите Белият дом ще отговори. През миналата година администрацията отказа да предостави хиляди документи, свързани с Брет Каванау, номиниран от Тръмп за член на Върховния съд, който преди това е работил в Белия дом.", "date": "2019.03.05", "title": "Конгресмени поискаха Белият дом да им представи подробности за разговорите между Тръмп и Путин"}
{"url": "https://www.faktor.bg/bg/articles/sharenkova-izplyu-kamacheto-nyama-nishto-losho-da-ima-ruski-investitsii-v-aets-belene", "text": "Премиерът Бойко Борисов беше напрегнат при това посещение на руския си колега Дмитрий Медведев. На всички е ясно, че двустранният диалог между България и Русия е зациклил. Това каза в сутрешния блок на Би Ти Ви Светлана Шаренкова, председател на Форум България - Русия, която всячески се опитва да защитава политиката и интересите на на Кремъл. Интересно защо точно тази дама беше поканена да коментира посещението на руския премиер Дмитрий Медведев. \"Българската политика в последните години е лицемерна спрямо Русия. Изявлението й и изобилстваше от традиционните опорни точки , спускани от Кремъл.  Българската политика е антинационална. Вместо да станем енергиен център, ние ще се превърнем в потребител на енергия от Турция. Трябва да имаме балансирано отношение и да не се съобразяваме с чужди мнения. Рискът за България, ако не се осъществят енергийните руски проекти, е да станем наистина зависими. Няма нищо лошо да има руски инвестиции. АЕЦ \"Белене\" е български проект\", категорична беше тя. Заедно с нея гост беше и политологът Георги Киряков, като и той не беше на много по-различен акъл и донесе от 20 кладенеца вода , за да представи руските интереси като български. \"Притеснения в отношенията ни с Русия винаги е имало. Нашите премиери трябва да се оттърсят от това притеснение. Те трябва да разберат, че сме част от Европейския съюз. България трябва да разбере, че отношенията с Русия трябва да са прагматични и икономически изгодни. България е Брюскел и ние сме част от взимането на решения там. Балканите не трябва да се превръщат в част от геополитическия сблъсък на Великите сили. България трябва да иска прагматично газ. АЕЦ \"Белене\" трябва да бъде и европейски проект. Трябва да отстояваме своите интереси\", заяви Киряков.  Така двамата гости нагледно доказаха, че има хора, които са готови и атомна бомба да оставят да цъка в България, само в Кремъл да са доволни.", "date": "2019.03.05", "title": "Шаренкова изплю камъчето:  Няма нищо лошо да има руски инвестиции в АЕЦ \"Белене\""}
{"url": "https://www.faktor.bg/bg/articles/novini/balgariya/pasi-nay-vazhnoto-poslanie-koeto-stoltenberg-otpravi-e-che-rusiya-veche-shte-nasochi-raketi-kam-vsyaka-strana-ot-nato", "text": "\"Няма някакъв умисъл в това, че посещенията на Столтенберг и на Медведев са състредоточени в рамките на няколко дни. И Столтенберг, и Медведев са достатъчно заети хора, за да нагласят визитите си да им съвпаднат по време\", коментира пред Нова телевизия бившият министър на външните работи Соломон Паси. \"Столтенберг каза много неща, които знаем и неща, на които обърнахме внимание: за заплахите в Черно море, за хибридните войни, за Западните Балкани, за изключителното усилие на Русия да спре Македония да влезе в НАТО, за кибер сигуронстта и т.н. Най-важното послание, което Столтенберг отправи е, че Русия вече е излязла от ракетния договор със САЩ и трябва да очакваме Русия да насочи ракети към всяка една членка на ЕС и НАТО\", заяви Паси. По думите му добрите отношения между държавите зависят от равнопоставеност и от военния баланс.  \"Втората световна война избухна защото имаше огромен военен дисбаланс в полза на Германия и в края на краищата войната се случи. ЕС и общностите за въглища и стомана бяха създадени, за да се контролира въоръжението. \"Студената война\" не се превърна в \"гореща\", защото имаше баланс на оръжията\", каза още Паси. Според него в момента има много сериозен дисбаланс и той е видим най-вече от наша гледна точка в Черно море и затова имаме нужда от нови военноморски бази.", "date": "2019.03.05", "title": "Паси: Най-важното послание, което Столтенберг отправи е, че Русия вече ще насочи ракети към всяка страна от НАТО"}
