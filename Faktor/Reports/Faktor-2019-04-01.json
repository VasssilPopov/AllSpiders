{"url": "https://www.faktor.bg/bg/articles/novini/svyat/obrat-deputatite-v-london-obsazhdat-4-resheniya-za-brekzit-koito-othvarliha-predi-sedmitsa", "text": "Председателят на Камарата на общините Джон Бъркоу избра четири алтернативни решения за Брекзит, които ще бъдат дебатирани от депутатите тази вечер като част от втория кръг ориентировъчни гласувания, съобщават британски медии. И четирите предложения бяха отхвърлени преди седмица. Преди решението на Бъркоу депутатите одобриха предложението за работа \"Летуин\", за да позволи на Камарата на общините да поеме контрол над дневния ред за втори ден. Председателят на долната камара избра плановете, внесени от Кен Кларк и Питър Кайл, които спечелиха най-голяма подкрепа по време на първия кръг индикативни гласувания преди седмица. Предложението на Кларк (271 срещу 265 гласа) призовава за по-мека версия на Брекзит, която предвижда митнически съюз с ЕС, докато предложението на Кайл (295 срещу 268 гласа) включва всяко споразумение за напускане и работната рамка за бъдещите отношения, съгласувани от парламента, да бъдат одобрени от британското общество.  Бъркоу също одобри план на Ник Боулс (283 срещу 189 гласа), известен като Общ пазар 2.0 или Норвегия+, който предвижда най-меката версия на Брекзит, която включва участие в единния пазар и митническия съюз. Последното предложение е на депутата Джоана Чери от Шотландската национална партия (293 срещу 184 гласа), което предвижда отмяна на Брекзит, ако Великобритания е на път да напусне ЕС без сделка или по-дълго отлагане на процеса.", "date": "2019.04.01", "title": "Обрат: Депутатите в Лондон обсъждат 4 решения за Брекзит, които отхвърлиха преди седмица"}
{"url": "https://www.faktor.bg/bg/articles/novini/balgariya/yu-angelov-turtsiya-iska-vsichki-myusyulmani-da-badat-napraveni-turtsi", "text": "\"По-важно от самото изявление на Чавушоглу е къде го е направил-в район с изселници от България\", заяви пред БНТ политологът Мехмед Мехмед. Според Юлиан Ангелов от ВМРО Турция продължава да си позволява опити за намеса във вътрешните работи. \"И БПЦ, и Българското мюфтийство имат огромни доходи и затова трябва да се провери какви са тези доходи и разходи, а също така и контрол откъде идват пари за тях\", каза още Мехмед. \"България е еднонационална държава и призивите за признаване на турско малцинство са провокация\", категоричен беше Ангелов. По думите му, модерната демокрация е насочена към индивидуалните права, а не малцинствените. \"Ако г-н Местан беше предложил тази идея, когато беше председател на ДПС, тя щеше да има по-голяма тежест. Сега аз я приемам като предизборна, но налива вода в мелницата на Патриотите\", коментира Мехмед. Според него, в България има малцинства - гърци, турци, арменци. Проблемът не е в признаването на малцинствата, а това, че Турция се намесва чрез различни партии с цел всички мюсюлмани да бъдат направени турци\", заяви Ангелов. Той съобщи, че по думите на турски депутат, мюсюлманите в България нямат право да изповядват вярата си. \"Неоосманизмът цели да обърне \"погледа\" на Турция към територии, където е била Османската империя. Какво лошо има в това? Създавате някаква паника\", репликира Мехмед, но Ангелов отговори, че никой не пречи да се поддържат добри отношения на българските турци с Турция. \"Ние сме против това турските служби и Ердоган да организират избори за България\", заяви Ангелов и заяви, че е важно за България дали Ердоган влияе върху български партии.", "date": "2019.04.01", "title": "Ю. Ангелов: Турция иска всички мюсюлмани да бъдат \"направени\" турци"}
{"url": "https://www.faktor.bg/bg/articles/novini/balgariya/shefat-na-konpi-ipotekiral-terasata-koyato-tvardi-che-ne-pritezhava", "text": "Шефът на антикорупционната комисия Пламен Георгиев е ипотекирал в банка част от жилището си, за която е категоричен, че не е негова собственост. Това показва проверката на ипотеката, която обезпечава жилищния му кредит, съобщава бТВ. През април 2017 г. Георгиев придобива апартамент срещу сумата от 293 хиляди лева в района на зала \"Универсиада\". Преди това имотът се е продавал за над половин милион лева. Сделката е финансирана с банков кредит от близо 190 хиляди лева. В нотариалния акт на антикорупционния шеф попада и тераса. Има я и в офертата за апартамента, разпространена от неправителствения Антикорупционен фонд. Освен това там има още сауна за шест човека, душ и барбекю. Теренът с площ от 186 квадрата e отбелязан и графично отразен и в кадастъра. Съседни обекти на етажа няма. В имуществената си декларация обаче Георгиев пропуска въпросната тераса, обявява само апартамент от 156 квадрата и тераса от 48 квадрата. Преди дни в официална позиция антикорупционният шеф категорично отрече да е собственик на недекларираните 186 квадрата. Пред банката Пламен Георгиев обявява терасата за негова собственост, а пред обществото казва обратното. Пламен Георгиев и ръководената от него комисия трябва да проверят имотните сделки на политиците, които бяха замесени в скандала с апартаменти от фирма \"Артекс\".", "date": "2019.04.01", "title": "Шефът на КОНПИ ипотекирал терасата, която твърди, че не притежава"}
{"url": "https://www.faktor.bg/bg/articles/novini/svyat/royters-za-mey-edin-ot-nay-slabite-lideri-ot-edno-pokolenie-se-bori-s-opasnata-kriza", "text": "Излизането на Великобритания от Европейския съюз е в безпорядък, след като провалът на стратегията за Brexit на премиерката Тереза Мей засили натиска върху нея от съпернически фракции за напускане без сделка, нови избори или договаряне на много по-мек развод с ЕС. След една от най-бурните седмици в британската политика от референдума през 2016 г. все още няма яснота за това как, кога и дали изобщо Великобритания някога ще напусне блока, към който се присъедини преди 46 години, пише Ройтерс. Третото поражение на сделката на Мей за напускане на ЕС след обещанието на премиерката да се оттегли при одобрение остави един от най-слабите лидери от едно поколение да се бори с опасната криза около Brexit - най-важната стъпка на Великобритания от Втората световна война. Камарата на общините ще гласува днес за различни варианти на развода, а Мей може да направи последен опит за прокарване на сделката си в парламента утре. \"Не разполагаме с идеални варианти за действие и има доста добри аргументи срещу всеки един от тях в момента, но все ще трябва да направим нещо\", каза министърът на правосъдието Дейвид Гок, който гласува на референдума през 2016 г. за оставане в ЕС. \"Премиерката преценява възможните варианти и обмисля това, което може да се случи, но не мисля, че е взела окончателно решение\", каза Гок пред телевизия Би Би Си. Мнозина в партията на Мей обаче губят търпение. Вестник \"Сън\" съобщи, че 170 от нейните 314 консервативни депутати са й изпратили писмо с искане Brexitт да стане факт през следващите няколко месеца - със или без сделка. Великобритания трябваше да напусне ЕС на 29 март, но политическата безизходица в Лондон принуди Мей да моли блока за отсрочка. Сега Brexit трябва да настъпи в 22 ч. по Гринуич на 12 април, освен ако Мей не намери алтернативен вариант. Заплетената криза около Brexit раздели Великобритания: и привърженици на напускането на съюза, и противници излязоха на демонстрации в Лондон миналата седмица. Мнозина и в двата лагера се чувстват предадени от политическия елит, който не успя да покаже лидерски качества. Парламентът трябва да гласува около 19 ч. по Гринуич днес по целия спектър от алтернативни варианти за Brexit, избрани от председателя му Джон Бъркоу измежду девет предложения, внесени от депутати, включително за Brexit без сделка, избягване на вариант без споразумение, митнически съюз или втори референдум. \"Категорично ще трябва да преценим много внимателно волята на парламента\", каза Гок. Без засега да има мнозинство в Камарата на общините за който и да било от вариантите за Brexit, възникнаха спекулации за насрочване на нови избори, макар че подобен вот ще е непредсказуем и не е ясно кой ще поведе Консервативната партия на него. Вестник \"Сънди таймс\" писа, че прессекретарят на Мей, Роби Гиб, и политическият й помощник Стивън Паркинсън настояват за избори пряко желанието на нейния основен поддръжник в парламента, Джулиан Смит. Заместник-председателят на Консервативната партия Джеймс Клевърли каза, че премиерката не планира насрочване на избори. Заместник-председателят на опозиционната Лейбъристка партия Том Уотсън обаче заяви, че партията му е на предизборна вълна. Външнополитическата говорителка на лейбъристите Емили Торнбъри каза, че партията може да опита да внесе вот на недоверие срещу правителството на Мей. \"Не знаем дали тя ще остане премиер, дали ще изберем някого другиго и кой ще е той - пълна бъркотия\", обобщи Торнбъри. Опонентите на Brexit се опасяват, че той ще направи Великобритания по-бедна и ще раздели Запада в момент, когато той се изправя едновременно пред необичайното президентство на Доналд Тръмп в САЩ и нарастващата настъпателност на Русия, и Китай. Поддръжниците на Brexit признават, че разводът може да доведе до нестабилност в краткосрочен план, но твърдят, че в по-дългосрочен аспект той ще позволи на Великобритания да процъфтява, ако се откъсне от смятания от тях за обречен опит за европейско единство.   БТА", "date": "2019.04.01", "title": "Ройтерс за Мей: Един от най-слабите лидери от едно поколение се бори с опасната криза"}
{"url": "https://www.faktor.bg/bg/articles/novini/svyat/ofitsialno-binali-yaldaram-zagubi-v-istanbul-ot-kandidata-na-opozitsiyata-ekrem-imamoglu", "text": "Бившият премиер на Турция Бинали Йълдъръм, участващ в изборите от управляващата „Партия на справедливостта и развитието“, оглавявана от президента Реджеп Таийп Ердоган, загуби изборите за кмет на Истанбул, показват окончателните резултати от Висшата избирателна комисия, приведени в понеделник от „Анадолската агенция“. След преброяването на 100% от бюлетините, Йълдъръм получава 48,51% от гласовете, а неговият опонент от основната опозиционна „Народно-републиканска партия“ Екрем Имамоглу – 48,79%.", "date": "2019.04.01", "title": "Официално: Бинали Йълдъръм загуби в Истанбул от кандидата на опозицията Екрем Имамоглу"}
{"url": "https://www.faktor.bg/bg/articles/novini/balgariya/h-aleksandrov-za-sagata-stanishev-v-bsp-imat-mnogo-golemi-traditsii-na-karvavi-borbi", "text": "\"БСП е в далеч по-лошо положение от ГЕРБ с този вътрешен и то идеологически разлом.  Що се отнася до разпознаваемост, чакаме да видим листата на БСП - ще е много забавно да видим къде ще е Сергей Станишев там. Това е основният въпрос: дали ще бъде мобилизирана семейната страст и станишевистите ще отидат отмъстително да подкрепят своя кумир, сложен на ниско място\", коментира политическите скандали в БСП социалният антрополог Харалан Александров пред телевизия \"Канал 3\".    \"Ако случайно не попадне в листата - тежко им и горко. Не искам да им се меся, в БСП имат много големи традиции на кървави борби, но сега толкова дълбоко забиха в безполезна посока, че ми се струва невъзможно да се върнат на пътя към нормалната лява цивилизационна политика\", прогнозира Александров.", "date": "2019.04.01", "title": "Х. Александров за \"сагата\" Станишев: В БСП имат много големи традиции на кървави борби"}
{"url": "https://www.faktor.bg/bg/articles/novini/balgariya/udar-po-grandovete-feysbuk-blokira-ultrasite-na-levski-i-tsska", "text": "Сериозен удар понесоха феновете на двата гранда „Левски“ и ЦСКА. Социалната мрежа изтри без предупреждение почти всички страници на „сини“ и „червени“ ултраси. До крайната мярка се стигна след скорошното въвеждане на новите правила за толерантност и глобалната кампания против насаждането на омраза. Оказа се, че само в рамките на няколко часа всички мрежи на запалянковците са били докладвани многократно заради забранено съдържание. Първо „изгоря“ най-голямата страница на феновете на ЦСКА - „Сектор Г“. От там обясниха, че причината е в снимка, която е публикувана преди няколко години. На фотоса има знаме с нецензурно съдържание по адрес на собственика на „Лудогорец“ Кирил Домусчиев. Цесекарите се опитаха да пренасочат феновете към други страници, включително и към тази на най-голямата организация – Animals, но малко по-късно те също бяха изтрити. „Армейците“ заподозряха целенасочена атака преди ключовите два мача с „Лудогорец“ тази седмица и обявиха, че „този удар може единствено и само да ни забави, но по никакъв начин няма да ни спре да постигнем целите си”. Феновете на „Левски“ също пострадаха. Радващата се на огромен интерес страница „Сектор Б се забавлява“ беше изтрита, както и тази на емблематичната „синя“ фракция South Division. Авторите на много други левскарски фенстраници пък обявиха, че деактивират (поне временно) съществуването им във Фейсбук като превантивна мярка, надявайки се изтриването да им се размине.", "date": "2019.04.01", "title": "Удар по грандовете: Фейсбук блокира ултрасите на \"Левски\" и ЦСКА"}
{"url": "https://www.faktor.bg/bg/articles/novini/balgariya/r-petkov-s-useshtaneto-si-za-samodostatachnost-bsp-se-obricha-na-samota", "text": "Не разбирам защо изобщо възникна целият този спор с името на \"Коалиция за България\", тъй като от БСП са загърбили това име. Вместо да говорим за политика, ние постоянно се замерваме с всякакви скандали, че уж с името се заблуждава електората\", коментира пред бТВ председателят на АБВ Румен Петков. \"Не бива да се подценява избирателя. Много глуповати обяснения, не бива да се мисли, че ще се подведат някои избиратели по името, не бива да се подценява електората\", каза още той. \"Това име не е на БСП, не може да се краде нещо, което не е тяхно. Как може да бъде откраднато нещо, което не искаш?! Вижте, името не е тяхно. Госпожа Нинова явно бърка \"Техноимпекс\" с \"Коалиция за България\". Съжалявам, но да твърдиш, че името на коалицията ни е името на партията ти е политическа неграмотност\", заяви Петков. \"Предложихме партньорство на БСП без всякакви условия, дори не сме имали претенции за места в листите, колегите от БСП обаче заявиха, че не желаят да си партнират с нас. С усещането си за самодостатъчност БСП се обрича на самота\", коментира лидерът на АБВ и допълни, че все още не е решено кой ще бъде водач на листата на \"Коалиция за България\" за предстоящите европейски избори.", "date": "2019.04.01", "title": "Р. Петков: С усещането си за самодостатъчност БСП се обрича на самота"}
{"url": "https://www.faktor.bg/bg/articles/skopie-promenya-imeto-na-natsionalniya-stadion-filip-ii-predi-poseshtenieto-na-tsipras", "text": "Националният стадион на Македония „Филип втори“ ще бъде прекръстен на местната легенда на поп музиката Тоше Проевски, потвърдиха неофициално от правителството в Скопие пред скопското електронно издание „Плюс инфо“. От дружеството, отговорно за стопанисването на съоръжението, са съобщили, че са се свързали с правителството и са им предложили инициатива за преименуване на стадиона. От там добавят, че самото решение за новото име на арената ще бъде взето от властите. От там обясняват също, че самото име „Национален стадион Филип II Македонски“ е прието с решение за преименуване на Градския стадион на 27 юни 2008-а година от правителството на Република Македония. Ако правителството реши стадионът да бъде прекръстен на Тоше Проевски, това ще бъде четвъртата промяна на името на стадиона в Скопие. Строителството на „Градския стадион“ започва през далечната 1947 година и той е познат с това име до 2009 г., когато правителството на ВМРО-ДПМНЕ го преименува в Национален стадион \"Филип Втори\". През 2016 г. той отново е преименуван на Телеком Арена след сключване на споразумение с тази компания. При прекратяването на договора арената получи предишното име „Филип Втори“. Това е най-големият спортен обект в страната и има капацитет от около 33 хиляди посетители. В медиите се твърди, че промяната на името се прави заради бурните реакции на Атина след мача на националния отбор на Македония на домашен терен, в доклада за който името на арената е било написано като „Филип II”, а също така заради предстоящото на 2 април посещение на гръцкия премиер Алексис Ципрас в Скопие. Съгласно задълженията на Македония по Преспанския договор, с който бе разрешен десетилетния спор за името на страната между Атина и Скопие, югозападните ни съседи се отказват да твърдят, че са потомци на древните македонци и трябва да променят имената на всички подобни обекти в страната, които бяха издигнати основно по време на 10-годишното управление на бившия премиер Никола Груевски.", "date": "2019.04.01", "title": "Скопие променя името на Националния стадион „Филип II“ преди посещението на Ципрас"}
{"url": "https://www.faktor.bg/bg/articles/novini/balgariya/i-vasileva-kampaniyata-shte-bade-tezhka-iska-mi-se-da-ne-se-prevrashta-vav-voyna", "text": "\"Откакто съм в политиката никога не съм смятала, че мястото има значение. Значение има екипът, отборът и затова ще дам всичко от себе си в кампанията\", заяви пред БНТ бившият министър на околната среда Ивелина Василева, която е кандидат за евродепутат от листата на ГЕРБ/СДС. \"Да не забравяме, че по време на тези избори трябва да изберем български представители в ЕП. Позната ни е стилистиката на БСП, които два месеца са извън парламента-мястото, където трябва да се водят дебатите за българската политика, откъдето те абдикираха. Наясно сме, че те ще опитват да насочват дебата към вътрешни теми\", прогнозира тя. По думите и, Елена Йончева като водач на листата на БСП трудно ще аргументира позиции, които са в противоречие с позициите на ПЕС. \"Смятам, че в кампанията трябва да се търсят отговори за предизвикателствата пред Европа и България\", каза още тя. \"Кампанията ще бъде тежка, това е ясно. Иска ми се тя да не се превръща във война\", заяви Василева. \"Пристъпихме към обединение със СДС, защото ГЕРБ е най-голямата дясна политическа сила в България, а СДС - най-старата. Това е символно, защото знаете, че Европа преминава през криза заради навлизането на популистки и националистически движения. Затова за нас е важно ЕНП да съхрани силата си\", обясни тя.", "date": "2019.04.01", "title": "И. Василева: Кампанията ще бъде тежка, иска ми се да не се превръща във война"}
{"url": "https://www.faktor.bg/bg/articles/zadarzhaha-trima-balgari-v-gartsiya-za-trafik-na-narkotitsi", "text": "Трима българи са задържани в Гърция за пренасяне на наркотици. Голям брой хапчета фенетилин, известен също като джихадистки наркотик бяха заловени в неделя в Игуменица в южната ни съседка, предаде БГНЕС. Мъжете са на възраст между 30 и 60 години. И тримата са обвинени в опит за пренасяне на 369 545 хапчета в страната. От полицията казват, че те са стигнали до пристанището с две коли, като са влезли в страната от ГККП „Кулата”. Фенетилин е вид амфетамин, популярен сред членовете на военното формирование „Ислямска Държва” в Сирия и Ирак.", "date": "2019.04.01", "title": "Задържаха трима българи в Гърция за трафик на наркотици"}
{"url": "https://www.faktor.bg/bg/articles/startira-daritelska-kampaniya-v-podkrepa-na-bivsh-futbolen-natsional", "text": "Стартира дарителска кампания в помощ на бившия легендарен централен нападател на Черноморец (Бургас) и Локомотив (София) и националния отбор Владо Стоянов, който се бори с коварно заболяване. Средства се набират чрез еPay, по банкова сметка в ОББ, чрез изпращане на SMS-и и чрез абонаменти от 2 и от 5 лева. Есемесите могат да бъдат изпращани на Единен дарителски номер 17 777 с текст DMS VLADIMIR. ФК Черноморец 1919 (Бургас) и фенклуба \"Сините акули\" призовават всички, които имат желание, да помогнат за набирането на средствата за лечение на голмайстора. През 2013 година Владимир Стоянов е диагностициран с белодробен дребноклетъчен карцином. Проведени са 4 линии химиотерапия, но болестта прогресира, въпреки първоначалните много добри изгледи. Поради изчерпване на терапевтичните възможности, на Владимир е предложено да премине през имунотерапия с Nivolumab (Опдиво). Медикаментът се прилага в България, но не и при лечение на дребноклетъчен карцином на бял дроб, затова се налага Владимир да го заплати със собствени средства, с които той не разполага. Стойността на 6 цикъла терапия през 14 дни е 44 500 лв. В кариерата си 54-годишният Владо Стоянов е играл още за Ботев (Пловдив), испанския Депортиво (Ла Коруня)- където помага за влизането в Примера дивисион, както и в Спартак (Пловдив) и Порт Бургас. Бил е национален треньор на юношите до 19 години, както и треньор на родния си Черноморец. През 1989-а година е повикан и в националния отбор на България.", "date": "2019.04.01", "title": "Стартира дарителска кампания в подкрепа на бивш футболен национал"}
{"url": "https://www.faktor.bg/bg/articles/andrey-novakov-izlizame-po-silni-ot-psevdoskandalite", "text": "Рано тази сутрин на площад \"Гарибалди\" в столицата бе монтирана пластмасова куха фигура, имитираща паметник, на която е изобразен премиерът Бойко Борисов. В ранните сутрешни часове на 1 април (деня на шегата) минувачите бяха изненадани от скулптурата, чиито очи по подобие на тези на цар Самуил в София присветваха. В двуметровия паметник на премиера имаше инсталирано и радио, от което звучаха запомнящи се фрази на Борисов. В едната си ръка скулптурата държеше ножица, а с другата подпираше три книги. Няколко часа след монтирането му, около 10 ч. тази сутрин, паметникът беше демонтиран. Но по-ранобудните столичани не пропуснаха да се снимат с него и да направят видеоклипове. Информацията за фалшивия паметник беше публикувана и в личния \"Фейсбук\" профил на премиера Бойко Борисов, пусната с коментар: \"Честит първи април.", "date": "2019.04.01", "title": "Фигура на Борисов се появи на столичния площад \"Гарибалди\" в Деня на шегата (видео)"}
{"url": "https://www.faktor.bg/bg/articles/obshtestvo/dimitar-ganev-vazmozhnostta-na-gerb-za-evrodeputati-v-sledvashtiya-ep-e-6-1", "text": "Няма изненада в листата за евроизборите на ГЕРБ. Съществени промени не виждам. Единствено коалицията със СДС. Това е ход, който беше по-неочакван. Това каза в интервю за izbori.bg политологът от Изследователски център „Тренд“ Димитър Ганев, който направи анализ на политическата ситуация в страната. „Битката за 26 май ще бъде изцяло на партиен принцип – ГЕРБ срещу БСП. Елена Йончева е доста агресивен политик, докато Мария Габриел е типично европейско лице и няма да може да влезе в същия тон. Сблъсък между партии ще има, а не между личности“, заяви Ганев. „Възможността на ГЕРБ за евродепутати в следващия ЕП е 6+1. Има вариант и 7-мият в евролистата да бъде част от ЕП. Мария Габриел ще бъде по всяка вероятност номинация за български еврокомисар и така по всяка вероятност и Лиляна Павлова ще влезе в следващия ЕП“, заяви политологът. По думите на Ганев тази коалиция между ГЕРБ и СДС е печеливша за най-старата демократична партия, защото тя може да продължи и в следващите месеци за местния вот. Относно \"Демократична България\" Димитър Ганев обясни, че тя има специфичен електорат и нейните гласоподаватели не признават ГЕРБ за свой представител и тя няма да нанесе удар на управляващата партия. Ганев коментира и скандала с апартаментите на властта. „Не мога да вляза в предположения кой даде сигналите за апартаментите на властта, но темата се превърна в истински скандал. Кампанията за евроизборите не започна толкова политически. Такъв скандал в България не е имало от години. Това беше първа новина в продължение на повече от седмица. Оставката на Цветан Цветанов обаче дръпна спирачката на скандала. Вероятно има имиджова щета за ГЕРБ. Трябва да видим обаче каква е. За момента все пак може би ГЕРБ продължава да бъде политическа сила. Проблемите обаче няма да са сега с изборите, а с парламента“, каза политологът. На въпрос дали е възможно БСП сами да се подхлъзнат, Димитър Ганев напомни, че последната година и половина скандал има почти всяка седмица. „Неминуемо до изборите ще има и още скандали“, добави той. Относно това дали е нормално майка да се хвали, че 3-годишният й син я нарича „кучка“, Ганев, заяви, че по всичко личи, че това ще бъде езикът на кампанията. „С номинацията на Елена Йончева за водач на листата означава, че БСП тръгва към силна и агресивна кампания с подчертан вътрешен елемент и целта е да се атакува управлението на ГЕРБ в България“, каза той. „БСП напада в момента не само ГЕРБ, а и Георги Първанов, и Сергей Станишев“, добави политологът. Според него обаче, БСП няма да се разцепи след 14 април, когато ще обяви евролистата си. Относно случващото се с „Обединени патриоти“, Димитър Ганев заяви, че там всичко прилича на латино сериал. „В това семейство наистина има натрупани проблеми, но как ще отидат на евроизборите трите партии, ще разберем в деня на регистрацията им в ЦИК. Най – голям изборен потенциал има ВМРО и то заради Ангел Джамбазки“, заяви още политологът от „Тренд“.", "date": "2019.04.01", "title": "Димитър Ганев: Възможността на ГЕРБ за евродепутати е 6+1"}
{"url": "https://www.faktor.bg/bg/articles/vazrasten-mazh-pochina-v-metroto-v-sofiya", "text": "Възрастен мъж е починал на метростанция \"Сердика 2\", съобщи директорът на \"Метрополитен\" ЕАД инж. Стоян Братоев, пише Агенция \"Фокус\". Временно е било затворено стълбището на метростанция \"Сердика 2\", докато пристигне екип от Съдебна медицина. В момента стълбището е отворено.", "date": "2019.04.01", "title": "Възрастен мъж почина в метрото"}
{"url": "https://www.faktor.bg/bg/articles/obshtestvo/zakon-i-red/shofyor-prinudi-migranti-da-skochat-ot-bus-v-dvizhenie", "text": "Мигрант от Бангладеш е загинал, а шестима пакистански бежанци са сериозно ранени след инцидент в Северна Македония, съобщи Дарик. Мъжете пътували с бус и били заставени от шофьора да скочат в движение. Причината - водачът забелязал полицейски патрул на пътя. Превозното средство обаче се движело с висока скорост, което довело до фаталния край за един от мигрантите. Бусът, превозвал общо 15 бежанци, пътувал в неделя сутринта по главната магистрала на страната, която продължава на север от границата с Гърция до сръбската граница.  От полицията не дават точна информация за това колко мигранти всъщност са скочили от буса. Ясно е, че жертвата е на 27 години. Ранените са транспортирани до близките болници. Шофьорът е избягал и се издирва.", "date": "2019.04.01", "title": "Шофьор принуди мигранти да скочат от бус в движение"}
{"url": "https://www.faktor.bg/bg/articles/obshtestvo/zakon-i-red/povdignaha-obvinenie-i-na-sauchastnitsite-na-kmeta-na-obshtina-sozopol", "text": "Софийска градска прокуратура повдигна обвинение на Златка М. - главен счетоводител в Община Созопол, за извършено от нея длъжностно присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления, съобщиха от прокуратурата. Златка М. е привлечена като обвиняема за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, в качеството си на длъжностно лице и след като се е сговорила предварително с другите извършители - Панайот Р. -кмет на община Созопол, и Венцислав П., е присвоила чужди пари в обща размер над 2 000 000 лв.-собственост на Община Созопол. Златка М. наредила изплащането на сумата в общ размер над 2 000 000 лв. да бъде преведена от община Созопол по две банкови сметки с титуляр физическо лице, нямащо нищо общо с фирмата изпълнител. За улесняване на присвояването тя извършила и документни престъпления по чл. 316, във вр. с чл. 309 ал. 1 от НК. Като основание за банковите преводи – общо 72 на брой, се сочели договори за различни СМР в села, находящи се на територията на общ. Созопол – от ремонт на детска градина до авариен ремонт на улици и подпорни стени за ликвидиране на последици от стихийно бедствие. Спрямо Златка М. е взета мярка за неотклонение „подписка“. Ако бъде призната за виновна по повдигнатото й обвинение Златка М. може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“. По същото досъдебно производство е привлечен към наказателна отговорност и Венцислав П. Повдигнато му е обвинение за извършено от него присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления. Наказателната отговорност на Венцислав П. е ангажирана, за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, и след като се е сговорил предварително с другите извършители – Панайот Р. -кмет на община Созопол, и Златка М. -главен счетоводител в Община Созопол, е присвоил чужди пари – сумата над 2 000 000 лв. собственост на Община Созопол. Спрямо Венцислав П. е взета мярка за неотклонение „подписка“. Ако бъде признат за виновен по повдигнатото му обвинение Венцислав П. може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“.", "date": "2019.04.01", "title": "Повдигнаха обвинение и на съучастниците на кмета на община Созопол"}
{"url": "https://www.faktor.bg/bg/articles/shestima-sa-zadarzhani-v-spetsializiranata-aktsiya-v-kazanlak-za-proizvodstvo-na-orazhie", "text": "\"6 лица са задържани в специализираната акция в Казанлък за произвеждане, търгуване и държане на оръжие без разрешение\". Това каза изпълняващият функциите ръководител на Специализираната прокуратура Димитър Петров по време на брифинг във връзка с операцията в Казанлъшко.  Той поясни, че акцията е била за неутрализиране на организирана престъпна група, която е имала за цел произвеждането, търгуването и държането на оръжие без разрешение. „Става дума за различни видове оръжия, в конкретния случай са задържани седем броя автомати „Калашников“, пистолет Макаров, картечен пистолет, пет броя карабини, оловни пушки, множество боеприпаси. Има и множество части за автомати“, каза още Петров.", "date": "2019.04.01", "title": "Шестима са задържани в Казанлък за производство и търговия на оръжие"}
{"url": "https://www.faktor.bg/bg/articles/pochina-parviyat-ni-olimpiyski-shampion-po-borba", "text": "На 87-годишна възраст почина Димитър Добрев, първият ни олимпийски шампион по класическа борба, съобщава БГНЕС. На игрите в Рим през 1960 г. той печели златото в кат. до 79 кг. Същата година е обявен за спортист №1 на България. Четири години по-рано печели и сребърен медал от игрите в Мелбърн през 1956 г. Добрев е първият и единствен национален треньор в двата стила. Именно той открива легендарните Боян Радев и Петър Киров. Когато Боян Радев печели една от олимпийските си титли, Димитър Добрев е старши треньор на националния отбор. Поклонението ще е в четвъртък, часът и мястото ще бъдат обявени допълнително.", "date": "2019.04.01", "title": "Почина първият ни олимпийски шампион по класическа борба"}
{"url": "https://www.faktor.bg/bg/articles/obshtestvo/zakon-i-red/dvamata-avtori-na-apartamentgeyt-s-mezoneti-za-poveche-ot-600-000-lv-v-sofiya", "text": "Филип Гунев и Николай Стайков, свързани с разследването \"Апартаментгейт\" се оказват собственици на скъпи имоти в топ-центъра на София. Бившият заместник-министър на вътрешните работи при Румяна Бъчварова – Филип Гунев, и бившият служител на  Иво Прокопиев – Николай Стайков, притежават мезонети за повече от 600 000 лв., пише в.   в свое разследване. Гунев беше служебен заместник-министър в кабинета на Марин Райков, назначен от тогавашния президент Росен Плевнелиев. По-късно Филип Гунев  заместник министър на МВР и в служебния кабинет на Георги Близнашки и във второто правителство на Бойко Борисов. След банкрута на КТБ се разбира, че Гунев имал в нея 99 873, 80 евро. Не е известен произходът на средствата. Едва след като напуска изпълнителната власт в началото на 2017 г., Филип Гунев декларира и ново обстоятелство. Малко след като приключва краткият му мандат като служебен заместник-министър през 2013 г., когато МВР се провали тежко със скандала “Костинброд”, Филип Гунев става горд собственик на мезонет на пресечка на централната улица “Оборище”, само на няколкостотин метра от Докторската градина. Продавач на мезонета е втората съпруга на подсъдимия бивш шеф на НДК Мирослав Боршош. За 150 кв.м. и подземен гараж, оформен като мазе, Гунев плаща 322 712 лв. От тях – 117 400 лв. се оказват банков кредит, който е взет на името на Гунев и на жената, с която живее на семейни начала – Олга Шишкова.  От началото на 2017 г. Гунев остава единствен длъжник към банката, като изключва жената, с която живее на семейни начала от задължените към банката, а ипотеката вече възлиза на 125 000 лв. Филип Гунев се оказва собственик и на още два по-малки апартамента в столицата, придобити, докато е част от едно от НПО-та, финансирани от Джордж Сорос.  Николай Стайков и жена му Владислава Предова купуват през 2016 година първия етаж в малка кооперация на ул. “Дунав”, намираща се в стария Еврейски квартал в София. За 95 квадрата и таван от почти 4 кв.м. двамата плащат 207 514 лв., за които е посочено, че са от кредит. Година по-късно, Стайкови взимат още 25 кв.м. изба под партерния етаж, който вече притежават. Видно от ремонтните работи по имота, Стайкови са платили още поне 50 000 лв. за смяна на дограмата, изолация и т.н. И двамата антикорупционни “борци” обясняват произхода на парите си с банкови кредити. Простата аритметика показва, че ако кредитът на Стайкови от над 200 000 лв. е разсрочен за 10 години, дори без лихвите, то за покриването му ще отиват по 2000 лв. на месец. Как се живее с кредит от по 1000-2000 лв., ще трябва да обяснят “борците” – Филип Гунев (който не е ясно какво точно е работил последните две години) питат в разследването \"Труд\".  Двамата всячески се опитаха да прикрият разкритията за купеното на безценица от жената на председателя на ВКС Лозан Панов супер луксозно жилище, макар със същите аргументи да атакуват неудобни за олигархията политици и представители на правоохранителните институции.", "date": "2019.04.01", "title": "Свързани с “Апартаментгейт” с мезонети за повече от 600 000 лв. в София"}
{"url": "https://www.faktor.bg/bg/articles/novini/svyat/sblasatsi-vav-venetsuela-zaradi-lipsata-na-tok-hrana-i-voda", "text": "Разгневени венецуелци гориха барикади в близост до президентския дворец в Каракас и в други части на страната по време на протести за постоянните прекъсвания на електрозахранването и недостига на питейна вода в резултат на двете големи прекъсвания на тока този месец. Ситуацията доведе до разочарование от правителството на президента Николас Мадуро и късане на нервите, след като училищата и голяма част от националната търговска мрежа бяха преустановени заради проблеми с обществените услуги в продължение на почти три седмици. Протестиращите, някои от които носещи камъни и с покрити лица, гориха гуми и дънери на дървета по протежение на целия център на Каракас, искайки от Мадуро да подобри ситуацията, съобщи БНТ. „Тук се борим за вода и електроенергия, двадесет и няколко дни сме без вода“, казва 32-годишният Йофре Гамез.  \"Включват електрозахранването за два часа, след това го изключват отново през нощта, то идва на следващия ден за половин час и след това отново изгасва - уморени сме от това.\" Свидетели съобщиха за Ройтерс, че се чуват изстрели сред демонстрантите. Една жена беше ранена от изстрел, който приписва на проправителствени банди. Подобни протести се проведоха и в други части на страната, включително централния щат Карабобо, където демонстрантите изгаряха гуми и блокираха пътища, според свидетели. Правозащитната група Penal Forum заяви, че 12 души са били арестувани в общонародния протест срещу обществените услуги. Венецуела преживя продължило седмица прекъсване на електроенергията, започнало на 7 март, което остави болниците неспособни да се грижат за пациентите и магазините, раздаващи храна с изтичащ срок на годност преди да се развали. Токът отново прекъсна на 25 март и оттогава липсва с малки промеждутъци. В телевизионно предаване в неделя вечерта Мадуро обяви 30-дневен \"режим на тока, който да балансира процеса на генериране и захранване на потреблението\". Той не даде повече подробности как ще се случи това. Министърът на информацията Хорхе Родригес заяви в изявление, че училищните дейности, които бяха отменени през по-голямата част от миналата седмица, ще останат преустановени. Бизнесът ще работи само до 14:00, каза той. Правителството предложи разнообразни обяснения за прекъсванията на електрозахранването, вариращи от кибератаки, подкрепяни от Вашингтон, до снайперисти, свързани с опозицията, причинили пожари в главната водноелектрическа централа на страната. Критиците настояват, че това е резултат от повече от десетилетие корупция и некомпетентно управление на енергийната система, която покойният социалистически лидер Уго Чавес национализира през 2007 г.", "date": "2019.04.01", "title": "Сблъсъци във Венецуела заради липсата на ток, храна и вода"}
{"url": "https://www.faktor.bg/bg/articles/nikolay-nankov-s-tol-sistemata-nie-nyama-da-se-prevarnem-v-ubiytsite-na-transportniya-bransh", "text": "\"На превозвачите им се струпа много, с тол системата ние няма да се превърнем в убийците на транспортния бранш\". Това каза на брифинг зам.-министърът на регионалното развитие и благоустройството Николай Нанков.  \"С тол таксата ще възстановим справедливостта в пътния сектор. Европейският, солидарният модел е точно този – този, който натоварва повече пътя, плаща повече\", заяви Нанков. Той посочи, че днешната среща с преводачите няма да бъде единствена, разговорите ще продължат, като за 16.00 ч. днес е предвидена среща с автобусните превозвачи. \"Разглеждаме вариант, при който 10 700 км от републиканската пътна мрежа да бъде толувана. Ние няма да се превърнем в убийците на транспортния бранш. На превозвачите много им се струпа – пакета „Макрон“ и тн. Затова проявяваме разбиране към тях, но това, което сме започнали като политика, ще успеем да го довършим\", каза още регионалният зам.-министър. Нанков посочи, че като цифра в доклада на Световната банка е заложено 1,160 млрд. лв. да бъдат приходите от тол такси за година. „Реверансът, който правим с това предложение за цени, е към онези автомобили, които возят на къси разстояния – вътрешните превози. При автобусите и камионите от 3,5 т. и 12 т. цените ще са най-ниски в ЕС точно за да направим реверанс към българския бизнес“, заяви Нанков.", "date": "2019.04.01", "title": "Николай Нанков: С тол системата ние няма да се превърнем в убийците на транспортния бранш"}
{"url": "https://www.faktor.bg/bg/articles/novini/svyat/730-000-bezhantsi-v-sredizemno-more-sa-spadeni-blagodarenie-na-es", "text": "Европейският съюз е помогнал за спасяването на близо 730 000 бежанци в Средиземно море от 2015 г. насам, според данни на Европейската комисия, цитирани днес от издания на германската медийна група Функе, предаде ДПА. Вестниците цитират писмо от еврокомисария по миграцията и вътрешните работи Димитрис Аврамопулос до Европейския парламент, в което се посочва, че спасяването на човешки животи продължава да е главен приоритет за страните членки на ЕС. Аврамопулос отбелязва в писмото си, че неправителствени организации са изиграли ключове роля в спасителните операции в Средиземно море и че тяхната работа не трябва да бъде криминализирана. Но той посочва също, че всички участници в спасителните операции трябва да спазват международните правила и да не допринасят за поддържането на бизнес модела на трафикантите на хора.", "date": "2019.04.01", "title": "730 000 бежанци в Средиземно море са спасени благодарение на ЕС"}
{"url": "https://www.faktor.bg/bg/articles/novini/svyat/i-berluskoni-iska-da-e-evrodeputat", "text": "Бившият италиански премиер Силвио Берлускони ще се кандидатира за евродепутат на европейските избори през май, защото иска да се бори за по-единен Европейски съюз, отговарящ на визията на основателите на блока, предаде Асошиейтед прес. Берлускони направи изявлението си на конгрес на своята дясноцентристка партия \"Напред Италия\". През последните години партията загуби част от популярността си, защото избирателите се обръщат към десни партии с антимигрантски и евроскептични послания, особено партията \"Лига\". \"Лига\" е част от управляващата Италия коалиция, заедно с популисткото Движение \"Пет звезди\". Партията се бори за засилване на националната автономия и по-малко европейска интеграция. Берлускони обаче заяви, че иска Европа \"да се върне към проекта на бащите основатели, които искаха много по-единна Европа, Европа със само една външна политика и само една отбранителна политика\".", "date": "2019.04.01", "title": "И Берлускони иска да е евродепутат"}
{"url": "https://www.faktor.bg/bg/articles/novini/balgariya/a-todorov-kampaniyata-se-vodi-predimno-po-vatreshno-policheski-temi-no-ne-i-za-badeshteto-na-evropa", "text": "\"Кондицията на политическите партии е доста разклатена, защото в обществото има сравнително ниско доверие към тях\", коментира проф. Антоний Тодоров пред радио Фокус. Според него ни очаква наказателен вот на предстоящите избори за Европейски парламент.  Експертът допълни, че очаква ниска изборателна активност и въздържане от гласуване. \"Европейските избори досега не са мобилизирали много избирателите\", каза Тодоров.  Той отбеляза като минус факта, че кампанията се води предимно по вътрешно-полически теми, но не и за бъдещето на Европа.", "date": "2019.04.01", "title": "А. Тодоров: Кампанията се води предимно по вътрешно-полически теми, но не и за бъдещето на Европа"}
{"url": "https://www.faktor.bg/bg/articles/novini/svyat/komisiyata-po-transport-na-ep-obsazhda-6-chasa-paketa-mobilnost", "text": "Комисията по транспорт на Европейския парламент предвижда да отдели повече от шест часа за обсъждане на предлаганите промени в дейността на международните превозвачи. Това показва дневният ред на утрешното извънредно заседание, съобщава БТА. Пресслужбата на ЕП уточни, че се очаква да бъдат обсъдени над 1000 поправки и добавки на първоначалните два законопроекта, в които са залегнали промените. Според дневния ред евродепутатите от парламентарната комисия следва да пресеят внесените допълнителни текстове, за да се улесни гласуването в пленарната зала в четвъртък. През януари транспортната комисия успя да одобри само един от трите доклада за работата на превозвачите. Миналата седмица ЕП се отказа да гласува на пленарно заседание заради големия обем на предлаганите изменения. Дори утре парламентарната комисия да не успее да приеме текстовете, гласуването им на пленарната сесия тази седмица вече е заложено в програмата на ЕП.", "date": "2019.04.01", "title": "Комисията по транспорт на ЕП обсъжда 6 часа пакета \"Мобилност\""}
{"url": "https://www.faktor.bg/bg/articles/novini/svyat/yunker-velikobritaniya-da-reshi-kakvo-shte-pravi", "text": "\"Сега знаем какво не иска британският парламент, но не сме чули какво иска\", заяви председателят на Европейската комисия Председателят на Европейската комисия Жан-Клод Юнкер заяви, че е време британският парламент да изясни какво иска от Brexit, съобщават Асошиейтед прес и БТА. „Загадката на митичния сфинкс по-лесно може да бъде разгадано от плановете на британските депутати”, заяви Юнкер. След като отхвърлиха три пъти сделката на премиера Тереза Мей за развода с ЕС, британските депутати ще проведат тази вечер поредица от ориентировъчни гласувания по алтернативни варианти за Brexit, в опит да бъде събрано мнозинство за някоя опция. Юнкер заяви в реч пред законодателното събрание на германската провинция Саар в Саарбрюкен: \"Сега знаем какво не иска британският парламент, но не сме чули какво иска. Дори сфинксът е като отворена книга в сравнение с британския парламент. Сега трябва да накараме сфинкса да говори. Стига вече мълчание\", каза още Юнкер. Той предупреди, че Великобритания ще трябва да вземе участие в изборите за Европейски парламент през май, ако остане член на ЕС след 12 април. Великобритания или трябва да напусне Съюза на 12 април, или да предложи алтернативен план, което, в случай, че не реши да отмени Brexit, вероятно ще отложи излизането й от блока далеч отвъд евроизборите на 23-26 май, отбелязва АП. Някои британски политици допуснаха, че страната може да остане по-дълго в ЕС, без да участва в евроизборите. Юнкер обаче каза пред журналисти в Саарбрюкен, че \"ако британците не напуснат до 12 април и има удължаване, тогава Великобритания ще трябва да участва в евроизборите\". Той добави: \"Така е според договорите. Дали го искам е друг въпрос.\"", "date": "2019.04.01", "title": "Юнкер: Великобритания да реши какво ще прави"}
{"url": "https://www.faktor.bg/bg/articles/novini/balgariya/borisov-kam-tyutyunoproizvoditelite-shte-si-poluchite-parite-balgariya-ne-e-samo-na-zhaltite-paveta", "text": "\"Ще направим така, че онези, които са садили и брали тютюна, да могат след четвъртък да си вземат парите\". Това заяви премиерът Бойко Борисов на среща с тютюнопроизводители. \"България не е само на жълтите павета, където само да си правим гадости. Това са хора, които са отрудени в земята, в тютюна. За какво ли не се харчат пари. Заслужават да им обърнем внимание. България е и тук. Ако не го разбират някои, аз го разбирам, защото навремето в този регион съм бил\", каза още премиерът.  Миналата седмица земеделски стопани от Североизточна България излязоха на протест заради неполучени от гръцка фирма суми за продадена продукция. Фирмата все още дължи над 1 милион лева. Стотици протестиращи блокираха главния път Шумен-Силистра в събота и заявиха, че движението няма да бъде пуснато докато при тях не дойде премиера Борисов или не получат гаранции, че ще се срещнат с него в близките дни. „В четвъртък във фонд „Земеделие“ взимаме решението с кметовете и областните управители. Те трябва да представят списъците и да ме уверят, че всичко В тях е истина. Има инструмент, с който можем да решим проблема“, увери Бойко Борисов. „Проблемът при вас е сътворен от частна компания. Моля да спрете да затваряте пътища защото хората там не са виновни с нищо“, призова той. Ако имахте проблем директно с държавата, гарантирам, че още днес той щеше да бъде решен, увери премиерът. Пред Борисов от бранша се оплакаха също, че след като години наред са получавали сибсидии, без да бъдат облагани сега трябва да платят накуп налозите. „С данъчните проблемът е по-сложен и ще го обмислим. Може да се търси отлагане във времето\", каза Бойко Борисов.", "date": "2019.04.01", "title": "Борисов към тютюнопроизводителите: Ще си получите парите, България не е само на жълтите павета"}
{"url": "https://www.faktor.bg/bg/articles/kristalina-georgieva-stana-zhertva-na-parvoaprilska-shega", "text": "Главната изпълнителна директорка на Световната банка Кристалина Георгиева стана обект на находчива първоаприлска шега от страна на своите колеги, съобщи самата тя в официалния си профил в Туитър.  На паркинга вместо автомобила си, днес тя завари детска количка. „Кой ми смали колата“, пита Кристалина в социалната мрежа", "date": "2019.04.01", "title": "Кристалина Георгиева стана \"жертва\" на първоаприлска шега"}
{"url": "https://www.faktor.bg/bg/articles/lilyana-pavlova-1-5", "text": "„Имам какво да дам, за да защитим българските интереси в Европа. Имам 20-годишен опит с еврофондовете. В момента Европа е на кръстопът, при който се бият реализмът и популизмът. Младите хора свикнаха да пътуват навсякъде и с по-добрия начин на живот, но го приемат като даденост. Вярвам, че България има какво да даде на Европа. Показахме, че сме обединител и медиатор, който търси консенсус по тежки теми“. Това каза пред БТВ бившият министър по европредседателството Лиляна Павлова.  „Темата за пакет „Мобилност“ беше обсъждана цяла нощ в София и не е вярно, че не е обсъждана в България. Важно е на тези избори да пратим силен отбор, който да е единен, независимо, че сме от различни политически семейства. Нашето виждане е за феърплей, да покажем пред българските граждани, че сме честни и отговорни. Ще загърбим политическите ежби и ще поставим националния интерес преди всичко. Българските граждани се измориха от постоянни скандали. ГЕРБ никога не замита скандалите, а се носи морална отговорност и се подава оставка. Това е примерът, който даваме, за разлика от други политически партии. Когато говорим за европейските избори, трябва да се изправим и да поставим истинските въпроси на хората, а не да политиканстваме“, каза още Павлова.  „Не съм се обидила, че съм на седмо място в листата. Ние сме един отбор и всеки може да допринесе в Европейския парламент. Имаме много заслужили хора, които могат да участват във вота. Обичам да пътувам и да се срещам хората, за да чуя какво ги вълнува. Тяхна е волята да изберат, когото искат“, коментира бившият министър на МРРБ. Тя изненада водещата Цветанка Ризова, че не е член на ГЕРБ, а е издигната за евродепутат от гражданската квота.", "date": "2019.04.01", "title": "Лиляна Павлова шашна водеща: Не съм член на ГЕРБ"}
{"url": "https://www.faktor.bg/bg/articles/nato-investira-260-mln-vav-voenna-infrastruktura-za-silite-na-sasht-v-polsha", "text": "Страните-членки на НАТО ще вложат $260 млн. в строителството на военна инфраструктура за силите на САЩ в Полша, заяви в понеделник генералният секретар на НАТО Йенс Столтенберг на пресконференция преди срещата на външните министри от Алианса на 2-3 април във Вашингтон, където ще бъде отбелязана 70-ата годишнина от създаването на Северноатлантическия съюз, предава ТАСС. „Страните от НАТО се договориха за големи инвестиции в размер от повече над $260 млн. за строителството на военна инфраструктура за силите на САЩ в централната част на Полша“, заяви той. „По този начин ние увеличаваме нашите усилия за повишаване на разходите, но трябва да направим повече“.", "date": "2019.04.01", "title": "Страните от НАТО инвестират $260 млн. във военна инфраструктура за силите на САЩ в Полша"}
{"url": "https://www.faktor.bg/bg/articles/lyutvi-mestan-namesata-na-turtsiya-vav-vatreshnite-raboti-na-balgariya-e-mit", "text": "Имам огромни надежди че, случаят с отказа на Турция да се извини за думите на външния си министър, че промените в Закона за вероизповеданията са направени под натиска на Анкара, няма да прерасне в дипломатически скандал, заяви пред БНР лидерът на партия ДОСТ Лютви Местан. Местан коментира, че България и Турция са в чудесни отношения, както на ниво министър-председател и президент на Република Турция, така и на политическо ниво и между парламентите. „Обнадежден съм, че по пътя на диалог ще се намери решение на този казус, който се преекспонира и от българското общество се скрива същественият проблем. Смятам, че законодателната инициатива, с която се опрощаваха в първоначалния вариант задълженията на Главно мюфтийство, бе справедлива инициатива и справедлив закон“, посочи той. „Главно мюфтийство нямаше да има никакъв проблем да обслужва задълженията си към българската държава, ако не беше обект на една историческа несправедливост, свързана с отнемането от държавата на вакъфските имоти. Ако те не бяха отнети, щеше да има достатъчно собствени приходи, както това прави и Българската православна църква“, отбеляза Местан.   Според него намесата на Турция във вътрешните работи на България е мит и той най-често се свързва с ДОСТ. „Това са абсолютно измислени теми, които са част от механизма за изграждане на образа на злото в мое лице и в лицето на партията, която представлявам“, изтъкна лидерът на ДОСТ.", "date": "2019.04.01", "title": "Лютви Местан: Намесата на Турция във вътрешните работи на България е мит"}
{"url": "https://www.faktor.bg/bg/articles/alfa-risarch-33-9-za-gerb-sds-sreshtu-33-4-za-bsp", "text": "Разликата в електоралната подкрепа между ГЕРБ и БСП се стопява и вече е под 1 на сто. Ако евроизборите бяха днес, 33.9% от гласуващите биха пуснали бюлетина за ГЕРБ-СДС срещу 33.4% за БСП. Това показват резултатите от последното проучване на социологическата агенция \"Алфа Рисърч\", направено точно два месеца преди европейския вот. Националното представителното проучване на обществените нагласи е проведено между 22 и 26 март и съвпадна по време с разкритията за придобити от властимащи на различни позиции евтини апартаменти и последвалите оставки. Социолозите констатират, че текущите скандали и липсата на реални дебати по европейските теми намаляват избирателната активност. Към края на март едва 35% от имащите право на глас българи твърдят, че със сигурност ще участват в изборите за Европейски парламент. Почти две трети се колебаят, или са твърдо убедени, че няма да гласуват.", "date": "2019.04.01", "title": "Алфа Рисърч: 33.9% за ГЕРБ-СДС срещу 33.4% за БСП на евроизборите"}
{"url": "https://www.faktor.bg/bg/articles/novini/balgariya/nidal-algafari-pulev-da-se-izvini-i-da-izchisti-petnoto-koeto-ni-lepna", "text": "Нидал Алгафари коментира прословутата целувка на Кубрат Пулев с репортерката с Джени Суши. Политическият пиар поиска Кобрата да намери начин да се извини за петното, което е сложил не само върху себе си, а и на всички българи. Писателят сподели мнението си във Фейсбук. Вижте какви са аргументите на Нидал Алгафари защо най-добрият ни боксьор не е постъпил мъжки:  \"Приятели, прочетох много коментари относно поведението на български боксьор след боксова среща в Калифорня и се възмутих, затова ще споделя някои мисли с вас. Има две гледни точки. Едната е според правилата за дадена страна, а втората е според възпитанието. И двете се обединяват около едно, личното пространство е неприкосновено. Всеки може да допусне всеки в личното си пространство и това е негово право. Никой няма право да нахлува в личното пространство без съгласие. Но явно мутренското поведение от преди години, че момиче, отишло да се забавлява и танцува в дискотека, значи е отишло да да си търси секс. Много мутри благодарение на грубата си сила, охранителите около него и безнаказаността, си позволяваха да дърпат момичетата по тъмните кьошета или в тоалетните и да ги насилват. Онези мутри тогава, си въобразяваха, че облечената сексапилно, изглеждащото красиво момиче е длъжно да задоволи нагоните им. За тях всяко такова момиче е \"Курва\" и разпоретина, каквото и да означава това. Обяснението, че някой имал адреналин в повече, защото до преди малко се е бил и е логично мачовски да мляска репортерка е нелепо. Гледали сме много спортисти след боксови мачове и други гладиаторски битки но не съм виждал Джошуа да се нахвърля по този начин. Ако адреналина след мача е причината, то е логично щом свърши играта такива да ги затварят в клетки докато не им мине мерака. И вместо да се извини боксьорът за постъпката си, която е срам за цялата ни нация, той и екипът му решиха, че ще покажат от частното си парти, как репортерката се весели и колко е лъжлива в завеждането на делото, че е златотърсачка, долен парцал, и нашите мачовци я нарекоха \"курва\". Ще обясня каква е причината за направеното от нея. След излъчването на прословутата целувка, вероятно много хора в цивилизионните страни са се възмутили и са я упрекнали, защо е позволила това. За да се защити от упреците в онези държави е длъжна да поиска компенсация. Нещо както преди години е предизвиквало дуели. Сега дуелите за обида се решават в съда. Това, че отишла на партито след това, това е работата ѝ като репортер. Там тя има право да седне в скута на който си поиска, защото тялото е нейно и тя преценява на кой ще го отдава.Явно в случая боксьора не е бил онзи, който тя е поискала. И така стигаме до правилата. Когато си в държава в която има такива правила си длъжен да ги спазваш. Не можеш да закачаш, дърпаш, целуваш, насилваш никой, даже да си именит боксьор.За подобни случки кандидат за президент на Франция бе осъден. За подобни действия няколко боксьора в САЩ бяха осъден и лежаха в затворите. Нямаше ли кой да обясни на боксьора ни тези правила? Нямаше ли кой да му подскаже, че обяснението с първичността му, емоционалността му, адреналина му са още по-обидни.  Мисля, че той трябваше да се извини и да намери начин да изчисти петното върху себе си, което се лепна и на всички нас\".", "date": "2019.04.01", "title": "Нидал Алгафари: Кубрат Пулев да се извини и да изчисти петното, което ни лепна"}
{"url": "https://www.faktor.bg/bg/articles/nay-novi-rezultati-ot-mestnite-izbori-v-turtsiya-erdogan-gubi-ankara-istanbul-i-izmir", "text": "Партията на турския президент Реджеп Тайип Ердоган губи Анкара, Истанбул и Измир според най-новите резултати от местните избори вчера, огласени в турските медии. В Истанбул при обработени 99,75 на сто от гласовете печели кандидатът на опозиционната Народнорепубликанска партия (НРП) Екрем Имамоглу с 48,79 на сто подкрепа спрямо 48,51 процента за Бинали Йълдъръм, кандидата на управляващата Партия на справедливостта и развитието (ПСР) и бивш министър-председател на Турция, съобщава БТА. В столицата Анкара в надпреварата за кметския пост се наложи Мансур Яваш, също издигнат от опозицията, с 50,90 процента от гласовете при 99,82 обработени бюлетини. Яваш измества Мехмет Йозхасеки, издигнат от ПСР, който събра 47,10 процента от гласовете. Измир, който е традиционна крепост на кемалистите, пак ще бъде управляван от опозиционната НРП, след като нейният кандидат за кмет Тунч Сойер събра 58,06 на сто от гласовете срещу 38,67 за Нихат Зейбекджи, бивш министър на икономиката, издигнат за кандидат-кмет от партията на Ердоган. Данните са поместени на сайта на турския в. \"Сабах\" и непрекъснато се актуализират. ПСР междувременно планира да оспори резултатите в Анкара, очаквайки да промени изхода от вота, посочва Ройтерс. Пред репортери в Анкара генералният секретар на ПСР Фатих Шахин заяви, че партията му ще оспори изборните резултати във всеки район на столицата. По думите му по този начин ПСР ще осъществи \"значителен напредък\".", "date": "2019.04.01", "title": "Най-нови резултати в Турция: Ердоган губи Анкара, Истанбул и Измир"}
{"url": "https://www.faktor.bg/bg/articles/novini/balgariya/sadat-obyavi-kasim-dal-ofitsialno-za-lider-na-npsd-partiyata-zapochva-pregovori-s-desnite-za-uchastie-v-evrozborite", "text": "В края на март Софийски градски съд излезе с решение, с което обяви, че Касим Дал е вписан като Председател и единствен законен представител на НПСД до свикването на Извънреден конгрес. За това информират от пресцентъра на партията. Така бившият лидер Орхан Исмаилов остава категорично в миналото. В края на януари Исмаилов обяви неочаквано, че партията НПСД влиза в предизборна коалиция за евроизборите с русофилско-националистическата партия „Воля” на Веселин Марешки. Именно това скандално решение предизвика Изъпълнителния съвет на партията да отстрани Орхан Исмаилов от лидерския пост и да го изключи от организацията. За временен председател бе избран учредителят на НПСД Касим Дал. В съответствие със закона, на 07.02.2919 г. новоизбраният председател на НПСД Касим Дал е подал заявление до Софийски градски съд (СГС) за вписване на настъпилите в ръководството на партията изменения. Всичките решения на партията ни са взети в пълно съответствие с Устава на НПСД, никога не сме се съмнявали в това, че Българският съд ще вземе единственото вярно решение, а именно – съответстващо на фактическите обстоятелства и доказателствата, се изтъква в партийното изявление. От НПСД признават, че предстои активиране на структурите в страната и подготовка за участие на предстоящите европейски избори. До дни ръководството на партията ще започне преговори с всички политически субекти от център-дясното политическо пространство, които приемат за свои естествени партньори.  Амбицията ни е десните и дясно-центристките партии да имат преобладаващо присъствие в новия Европейски парламент, акцентират от НПСД.", "date": "2019.04.01", "title": "Съдът обяви Касим Дал официално за лидер на НПСД, партията започва преговори с десните за участие в еврозборите"}
{"url": "https://www.faktor.bg/bg/articles/novini/svyat/nad-6-miliona-podpisa-veche-za-otmyana-na-brekzit", "text": "Петицията за отмяна на процедурата по член 50 от Лисабонския договор и за отмяна на Брекзит събра повече от шест милиона подписа, пише британският вестник \"Гардиън\". Броят на подписите надхвърли пет милиона на 24 март, което превърна петицията в най-популярната, публикувана някога на сайта на британския парламент. Очаква се британските депутати да обсъдят петицията днес.  Правителството на премиера Тереза Мей заяви на 26 март, че няма да отмени процедурата по член 50 с аргумента, че по този начин работи в посока изпълнение на волята, изразена от британците на референдума за Брекзит през 2016 г.", "date": "2019.04.01", "title": "Над 6 милиона подписа вече за отмяна на Брекзит"}
{"url": "https://www.faktor.bg/bg/articles/novini/svyat/dohodite-na-poroshenko-sa-se-uvelichili-95-pati-za-edna-godina", "text": "Доходите на президента на Украйна Петро Порошенко за 2018 година са се увеличи над 95 пъти в сравнение с 2017 година и са достигнали 1,56 милиарда ривни (57 милиона долара), сочат обявените данни на Единния държавен регистър на Украйна. Освен заплатата от 336 000 гривни (12 300 долара) през миналата година Порошенко е получил над 1,54 милиарда гривни (56,4 милиона долара) дивиденти от инвенстиционната банка Ротшилд, фонда Прайм асетс кепитъл, от изплатените от финансовото министерство облигации по вътрешния държавен заем и инвестиционни печалби при възстановяването на държавния заем, както и от лихви по депозити в неговата Международна инвестиционна банка. Порошенко е получил и 0,8 милиона гривни 29 300 долара от отчуждени имоти. За 2017 година Порошенко е декларирал 16,3 милиона гривни или близо 590 000 долара.", "date": "2019.04.01", "title": "Доходите на Порошенко са се увеличили 95 пъти за една година"}
{"url": "https://www.faktor.bg/bg/articles/papata-zakleymi-polititsite-koito-iskat-steni-za-da-darzhat-migrantite-van", "text": "Папа Франциск заяви, че политическите лидери, които искат стени и други прегради, за да държат мигрантите вън, \"накрая ще станат затворници на стените, които строят\", предаде Ройтерс. \"Строителите на стени, било то от бодлива тел или тухли, самите те накрая ще станат затворници на стените, които строят\", каза Франциск пред репортери на борда на самолета си на връщане от своето посещение в Мароко. Той заяви това в отговор на въпрос за миграцията като цяло и за заплахата на президента на САЩ Доналд Тръмп да затвори границата с Мексико.  Папата разкритикува европейските правителства за това, че доставят оръжия за гражданската война в Йемен, предаде ДПА. \"Първото нещо, което трябва да сторим, е да се опитаме да направим така, че хората да нямат нужда да емигрират заради война и глад. Но ако Европа, при цялата си щедрост, продава оръжия на Йемен, за да убиват деца, как тогава би могла Европа да бъде последователна (в поведението си)\", попита папата. Вместо това Европа трябва да инвестира в икономическото и образователно развитие на по-бедните страни, \"за да спира миграцията не със сила, а с щедрост\", призова Франциск. Той отбеляза, че е чул, че именно за това настоява и германският канцлер Ангела Меркел. Папата заяви, че е за това да има мостове, а не стени, и посочи, че уроците на 20-и век - включително европейската имиграция в миналото към Америките и ужасите на нацизма - би трябвало да накарат европейците да бъдат по-приветливи. Под натиска на популистите \"се всява страх и после се вземат решения. Страхът е отправната точка за диктатурите, с обещания и страх Хитлер спечели. Знаем резултата. Да се поучим от историята\", каза папата. Франциск, който е син на италиански емигранти в Аржентина, заяви, че \"е вярно, че една-единствена (европейска) страна не може да приеме всички. Но я има цялата Европа, която да разпредели имигрантите\". Франциск защити взетото неотдавна решение да не приеме оставката на френския кардинал, обвинен за прикриване на случаи на сексуален тормоз. Миналия месец кардинал Филип Барбарен, архиепископът на Лион, подаде оставка, след като получи шестмесечна условна присъда за това, че не е съобщил за обвинения срещу свещеник за тормоз. \"Той подаде оставка, но от морална гледна точка няма как да я приема. Защото чисто юридически си има презумпция за невинност, докато делото все още не е приключило\", каза Франциск. \"(Барбарен) обжалва, така че делото все още не е приключило. Ще видим, когато се произнесе и втората (апелативната) инстанция. Но винаги трябва да имаме презумпцията за невинност\", обясни папата. Франциск каза, че е \"важно\" да се избягва раздаването \"на повърхностни присъди, базиращи се на медиите\". След срещата си на 18 март с папата Барбарен реши да си вземе отпуск от Лионската архиепископия, а не да се оттегля за постоянно. Франциск заяви, че заместникът на кардинала ще ръководи диоцеза, докато приключи обжалването.", "date": "2019.04.01", "title": "Папата заклейми политиците, които искат стени, за да държат мигрантите вън"}
{"url": "https://www.faktor.bg/bg/articles/sasipvat-bezkraynite-gori-na-rusiya", "text": "В гората се е отворила огромна просека – почти колкото 6 футболни игрища. От изсечените дървета са останали само дънери, които стърчат зловещо от земята. \"Трябва да ги изкореним и на тяхно място да засадим млади борове\", ядосва се горският работник Олег Шадрин. Поразията е сторена преди няколко месеца: китайски работници пристигнали с модерна техника в тази борова гора, намираща се на 7 часа път с кола от град Омск, изсекли каквото могат и изчезнали заедно с дървесината. \"Напълно незаконно\", уверява Шадрин. За Николай Шматков от природозащитната организация World Wide Fund For Nature (WWF) това не е нищо ново. \"Най-вече в руския Далечен изток и по протежението на границата с Китай редовно се извършва нелегална сеч\", казва за ДВ московският експерт. Властите са напълно безсилни – гледат безучастно или и сами се обогатяват от  нелегалната сеч. Често бракониерите не са китайци, а руски горски работници, които пласират нелегално изсечената дървесина в Китай.  Вярно е, че китайските гранични служители проверяват дали товарите са с редовни документи, „но в Русия не  представлява никакъв проблем да си извадиш каквито си искаш документи\", посочва Шматков. Корупцията е проникнала дълбоко сред служителите от държавната администрация и политиците, които ги прикриват и печелят от нелегалните сделки, продължава той. Другите фактори, които благоприятстват това развитие, са крайната бедност на хората от отдалечените горски райони в страната, безразличието на голямата част от руското общество и безстопанствеността. „Дори в отговорните министерства в Москва или в регионите никой не е наясно къде какви гори има\", продължава Шматков. Понякога данните, с които те разполагат, са отпреди няколко десетилетия. По думите му, имало десетки милиони хектари земя, за която не се знае каква е точно - гора или земеделска площ. Обикновено на правителството или на местните власти не им не достигат средства, за да си съставят по-ясна картина, добавя експертът-еколог. Сходна е позицията на природозащитната организация Грийнпийс: „Официалната статистика разкрасява ситуацията: от нея излиза, че почти няма кражби на дървесина, и че властите водят ефективна борба с горските пожари. Но това няма нищо общо с реалността\", уверява Алексей Ярошенко от руския клон на природозащитната организация. Ситуацията се влоши драстично след като през 2006 г.бе приет нов закон за защита на горите, чиято основна цел обаче беше да се пестят средства. В резултат на това броят на заетите в държавните лесничейства бе силно намален, породи което те нямат капацитет да се борят с нарушителите. Но дори официалните правителствени данни сочат, че само една незначителна част от руската гора - малко над 3 процента - е включена в програмата за опазване на биоразнообразието, посочват още от Грийнпийс. В същото време около 1/5 от добиваната в Русия дървесина заминава за Китай, посочва Ярошенко. Според информации в руските медии, още през 2001 година президентът Владимир Путин наредил да бъде разхлабен държавният контрол над горите. Контролът се затруднява допълнително от факта, че практически целият горски фонд в Русия е държавна собственост, допълва Николай Шматков от WWF. Всяка по-подробна информация се обявява за държавна тайна, а руските медии омаловажават или дори премълчават информациите за това, че дивата природа на Русия е застрашена. Официалните източници твърдят, че всяка година руската гора се уголемява с малко. Трудно е обаче да се провери дали това отговаря на истината. В действителност се изсичат редки и скъпи дървесни видове, а на тяхно място - в най-добрия случай - се засаждат евтини, посочва Шматков. В Далечния изток например вече има застрашени от изчезване дървесни видове – сред тях са Монголският дъб и Манджурският ясен, които са сред най-ценните твърди дървесни видове. В повечето случаи дървеният материал се изнася за Китай - страната, която е най-големият в света вносител на дървесина и вторият в света производител на хартиени изделия. Руски еколози предполагат, че около 20 процента от дървесината, която Русия изнася в Китай, е добита нелегално. Китай се нуждае от качествената сибирска дървесина, от която произвежда паркет и мебели. Те пък – се изнасят после по цял свят, включително и за Русия.", "date": "2019.04.01", "title": "Съсипват безкрайните гори на Русия"}
{"url": "https://www.faktor.bg/bg/articles/aleksey-navalni", "text": "Арестуваният милиардер Михаил Абизов, бивш министър от кабинета на Дмитрий Медведев (2012-2018 г.),  е забогатял стремително във властта, заяви руският опозиционен лидер и създател на Фонда за борба с корупцията Алексей Навални пред предаването \"Особено мнение\" на радио \"Ехото на Москва\". Още през 2017 г. описахме схемите му, това, че ограбваше жителите на Сибир. Тогава ФСБ и Следственият комитет не обръщаха ни най-малко внимание на сигналите ни, заяви той. \"Доволен съм, че е привлечен към отговорност най-после, не съм доволен, че не е привлечен Анатолиий Чубайс, който работи с него. Той трябваше да бъде арестуван първи, ако властите наистина искаха да се борят с корупцията\", обясни Навални.  Но Чубайс е табу за Кремъл...Той е приближен на Путин, шеф на компанията за \"високи\" технологии  \"Роснано\", която поглъща милиарди,  бивш   главен идеолог и осъществител на приватизацията в Русия от времето на Елцин. Медведевският клан губи сила, смята Навални. \"Единна Русия\" се проваля на местно ниво. Никой не е доволен от политиките й-от учителите и лекарите до местните олигарси. Всички са недоволни от Кремъл, защото се държи тъпо. Пораженията и провалите на партията на Путин започнаха в регионите, смята Навални. Ограниченията в интернет се налагат с мерзки, идиотски закони, но мога да повторя: \"Държавната Дума е сборище на крадци мошеници, на тъпи хора, мерзавци, там стоят врагове на Русия\".", "date": "2019.04.01", "title": "Алексей Навални: Държавната Дума е сборище на крадци, мошеници и мерзавци, врагове на Русия (ВИДЕО)"}
{"url": "https://www.faktor.bg/bg/articles/sds-s-tova-sayuzyavane-s-gerb-desnitsata-v-balgariya-e-obedinena", "text": "\"Разговори между СДС и ГЕРБ винаги е имало. Имахме идея за такова обединение. Водихме преговори с най-различни партии от десния спектър. Но най-логичното обединение беше с ГЕРБ, ние сме много идейно близки. С това съюзяване десницата в България е обединена\", заяви пред Bulgaria ON AIR главният секретар на СДС Илия Лазаров. Самият той е поставен на последното 17-о място в евролистата. Лазаров отбеляза, че не очаква изненади, а по думите му преференците са хубаво нещо и е редно да се използват.  \"Моят анагажимент към тази листа е да покажа ангажимента на ръководството на СДС\", посочи той. \"ГЕРБ е най-голямата партия, която членува в ЕНП, СДС е най-старата демократична партия в новата история на Бългрия. Няма нищо по-логично от това да обединим силите си\", каза от своя страна депутат от ГЕРБ и бивш министър на околната среда и водите Ивелина Василева. \"Очаквам тежък дебат. Дебат, който от нашите опоненти ще бъде насочван към битови теми. Важно е да говорим за политики и да бъдем близо до хората, да се вслушваме в тях. Да осъзнаем, че времето на решенията е сега\", подчерта Ивелина Василева в \"България сутрин\". Народният представител от ГЕРБ е на 9-о място в общата евролиста на ГЕРБ и СДС.", "date": "2019.04.01", "title": "СДС: С това съюзяване с ГЕРБ десницата в България е обединена"}
{"url": "https://www.faktor.bg/bg/articles/upravlyavashtite-v-turtsiya-shte-osporva-rezultatite-ot-kmetskite-izbori-v-ankara", "text": "Управляващата в Турция „Партия на справедливостта и развитието“ (ПСР) се подготвя да оспори резултатите от кметските избори в Анкара заради невалидни бюлетини и нередности по време на неделното гласуване, предава държавната информационна агенция Anadolu Agency. „Установихме невалидни гласове и нередности в повечето от 12 158-те избирателни секции в Анкара\", заяви в ранните часове на деня Фатих Сахин, генерален секретар на ПСР. „Ще използваме нашите законни права в най-голяма степен и няма да позволим волята на нашите граждани да бъде променена в Анкара\", написа Сахин в социалната мрежа „Туитър“. Милиони турски гласоподаватели гласуваха на местните избори, за да изберат кметове, членовете на общинските съвети и други служители за следващите пет години.", "date": "2019.04.01", "title": "Управляващите в Турция ще оспорят резултатите от кметските избори в Анкара"}
{"url": "https://www.faktor.bg/bg/articles/sotsliderkata-ninova-nevolno-razkrila-neoglasen-dosega-stsenariy", "text": "Корнелия Нинова няма намерение да върне червените депутати в парламента поне до европейските избори в края на май. Ако БСП биела ГЕРБ, соцлидерката щяла да иска предсрочни избори. Ако не успее да вкара повече европейски депутати, соцпартията ще мисли други ходове. Какви? Според източници от “Позитано” дори и Корнелия Нинова не знаела, пише \"24 часа\". Левите депутати обаче вече тихо, но явно недоволстват от бойкота. Особено се изнервили, когато миналата седмица получили заплатите си за март, от които били удържани суми не само за месеца, но и за отсъствия от февруари. БСП бойкотира парламента от 18 февруари. Първо соцдепутатите взеха почти пълните си надници - средно около 5000 лв. на човек, защото електронната система на парламента отчита отсъствията със закъснение. За март обаче, когато червените въобще не влязоха в пленарната зала, вече са им удържани 2/3 от заплатите (както е по правилник при 3 поредни неизвинени отсъствия или общо 5 за месеца). Така на всеки остават между 1500 и 2000 лева, в зависимост от трудовия стаж, научните титли или шефските постове в НС. От счетоводството на парламента обаче поискали да удържат и тях заради отсъствията през февруари, за които не е имало глоби. Това предизвикало недоволство сред червените, защото някои получили под 100 лв., а издържат домакинства на две места - в София и в родните си градове, където са семействата им. Нинова и ръководството взели решение касата на парламентарната група да им възстанови глобите, но само за февруарските отсъствия. Въпреки това червените недоволстват, че получават орязани заплати, и искат БСП да се върне в парламента. “Много от нас имат кредити, деца, а и сме имали по-добър стандарт и преди влизането ни в парламента, а сега ни е трудно да посрещнем месечните си разходи”, сподели социалист, настоял за анонимност. Негов колега продал наследствен апартамент, за да се издържа. “Лесно ѝ е на Нинова - вози я служебна кола, пътуванията ѝ се поемат от “Позитано”, синът ѝ е голям и почти няма разходи”, коментира трети депутат. След публичен скандал, че социалистите не ходят на работа, а получават заплати, Нинова обясни, че тя не си вземала парите и живее със спестявания. Оставането извън парламента вече буди недоволство дори сред депутатите, които иначе подкрепят Нинова, а не вътрешната ѝ опозиция. Как взе решението за бойкот на парламента без санкция на Националния съвет, питат се депутатите ѝ. И напомнят, че на последния пленум е имало опит от партийни структури темата да се обсъди, тъй като БСП липсва на най-важното място, където може да опонира на властта. Ръководството обаче отказало темата да бъде коментирана. БСП имаше няколко добри повода и възможности да се върне в пленарната зала, но Нинова отказа да го направи. Тя бе многократно призовавана да се върне на работа и от управляващите, и от президента - покрай ветото му върху Изборния кодекс. На въпрос на \"24 часа\" кога се връщат на работа в парламента, соцлидерката неволно разкрила неогласен досега сценарий - от ДПС уж ѝ обещали и те да излязат навън, но нещо се разминало. Пред Изпълнителното бюро на партията Нинова дори споделила очаквания, че и ДПС ще излезе от парламента. Тя дала да се разбере, че е водила такива разговори с ръководството на партията на Мустафа Карадайъ. От ДПС обаче не дават публично сигнали в тази посока, дори напротив - крепят кворума и гласуват закони.", "date": "2019.04.01", "title": "Нинова неволно разкрила неогласен досега сценарий"}
{"url": "https://www.faktor.bg/bg/articles/novini/svyat/ekspert-tezi-izbori-sa-nachaloto-na-edin-machitelen-kray-za-erdogan", "text": "Изборите в Турция бяха започнати като местни и в последните дни бяха изведени като национални, коментира пред БНР анализаторът от Института по балканистика към БАН Бойко Маринков. Според него предизборната кампания е поела тази посока, защото управляващите са разбрали, че губят. Маринков изказа мнение, че опозицията все още не е оползотворила своите шансове: „Все още е на границата на победата. Все още й липсва още малко от този устрем. Мисля, че пътят е правилен“. Според анализатора турският президент Ердоган няма да успее да овладее негативните икономически процеси в страната. Той е песимист за бъдещето на управляващата партия: „Остава да се види какъв ще е финалът. Той може да бъде 2-3-годишен. Може да бъде и далече във времето. Но той се задава. ... Струва ми се, че това е началото на един мъчителен край“. Изборите в Украйна са решени още в началото, смята още Бойко Маринков. Той прогнозира мъчително и неясно бъдеще за страната.", "date": "2019.04.01", "title": "Експерт: Тези избори са началото на един мъчителен край за Ердоган"}
{"url": "https://www.faktor.bg/bg/articles/vashington-post-pri-pobeda-zelenski-shte-se-izpravi-pred-predizvikatelstvoto-da-pregovarya-s-ruskiya-prezident", "text": "Телевизионен комик води на първия тур на изборите в Украйна, пише \"Гардиън\", като цитира частични резултати от преброяването на бюлетините. Изданието отбелязва, че Владимир Зеленски се очаква да спечели внушителна преднина на първия тур и отбелязва, че един комедиен актьор без никакъв политически опит може да стане следващият президент на Украйна. \"Индипендънт\" също съобщава, че Зеленски води след първия тур, но подчертава, че всички погледи са насочени към драматичното отпадане на бившия премиер Юлия Тимошенко, която обаче оспорва прогнозните резултати, показващи, че не стига до втори тур, оставайки малко след президента Петро Порошенко. Вестникът цитира украинския политически наблюдател Володимир Фесенко, според когото кампанията на Тимошенко е била популистка и се е провалила в посланието си. Той смята, че съсредоточаването на Порошенко върху армията и религията, и обръщането Зеленски към младите хора и бъдещето са се оказали по-важни за избирателите. По думите на Фесенко Тимошенко ще оспорва докрай, преди да се съсредоточи върху своето отмъщение. Анализаторът смята, че тя почти сигурно ще подкрепи на втория тур Зеленски. Повечето от останалите опозиционни кандидати вероятно ще направят същото, което значи, че шоуменът е почти сигурен фаворит, отбелязва \"Индипендънт\". \"Вашингтон пост\" коментира, че на изборите са доминирали тревогите, които буди вялата икономика, прозападния й курс и изтощителната, продължаваща вече пет години война с проруските сепаратисти. Изданието добавя, че силното представяне на Зеленски отразява ширещото се разочарование от това, което много хора смятат за липса на осезаема промяна пет години след прозападната революция. Ако неопитният в политическо отношение кандидат Зеленски победи, той ще се изправи пред много предизвикателства, от справяне с икономическите трудности до преговори с руския президент Владимир Путин, отбелязва \"Вашингтон пост\". \"Няма шега, украински телевизионен комик печели първия тур на изборите\", пише \"Ню Йорк таймс\" и подчертава, че това е голямо поражение за политическата класа в Украйна. \"Това е силно представяне на нетрадиционен кандидат без никакъв политически опит, допълва вестникът. \"Ню Йорк таймс\" определя резултата от вчерашния първи тур като смайващ и коментира, че резултатите от президентските избори са важни за бъдещето на страната, превърнала се в европейската фронтова линия в новата ера на конфронтация между Русия и Запада. \"Уолстрийт джърнъл\" отбелязва, че в резултатите от украинските избори прозира разочарование от политическия елит във втората най-бедна страна в Европа. Изборната надпревара в Украйна се следи с голямо внимание, както от Русия, така и от Запада, пише вестникът. Германските \"Велт\" и \"Франкфуртер алгемайне цайтунг\" отбелязват, че изборите са били важен тест за нагласите след проевропейските протести на Майдана преди пет години. \"Франкфуртер алгемайне цайтунг\" допълва, че на изборите са се явили общо 39 кандидати - толкова, колкото никога досега на президентски избори в Украйна.", "date": "2019.04.01", "title": "\"Вашингтон пост\": Зеленски ще се изправи пред предизвикателството да преговаря с руския президент"}
{"url": "https://www.faktor.bg/bg/articles/es-predpriema-merki-sreshtu-ruski-hakerski-ataki-na-evroizborite", "text": "Брюксел предприема мерки срещу намеса на „тролове“ или хакери в изборите за Европейски парламент през май тази година, пише австрийският национален ежедневник Die Presse, цитиран от \"Фокус\". Малко преди общите избори , страхът, че Общността ще бъде следващата цел на хакерите – вероятно руски – излизат на преден план. В определени кръгове разбирането на начините, по които интернет може да повлияе на изборите, се развива бавно. За да защити изборите, ЕС планира многобройни мерки за защита на данните, прозрачност, киберсигурност, сътрудничество, санкции за кибератаки и неоторизирано гласуване. Остава обаче въпросът дали и как държавите-членки ще ги приложат. Съмненията са налице, а причината – липса на сътрудничество на ниво ЕС, подчертават от редакцията.  ЕС-28 не може да се хармонизира избирателната процедура, нито да отстъпи националните правомощия на Брюксел. Не само процентните бариери за влизане в парламента, но и минималната възраст за гласоподавателите и депутатите, които отговарят на условията, са различни в отделните членки. Има и друго обстоятелство – онлайн може да се гласува само в Естония. Но не само тя ще бъде уязвима на хакерски атаки, а и всички страни, в които преброяването на бюлетините се извършва с помощта на компютърна технология.", "date": "2019.04.01", "title": "ЕС предприема мерки срещу руски хакерски атаки на евроизборите"}
{"url": "https://www.faktor.bg/bg/articles/kd-1-may-nastapva-reyva-erata-na-imperator-naruhito", "text": "Японското правителство обяви днес, че ерата на бъдещия император Нарухито ще се нарича \"Рейва\", предадоха осведомителните агенции. Тя ще започне на 1 май, когато престолонаследникът Нарухито ще стане император, сменяйки на престола баща си Акихито. Названието \"Рейва\" условно може да се преведе като \"Благоденствие и хармония\". То е взето от най-стария сборник с японска поезия Маньошу, съставен през седми и осми век, каза на пресконференция говорителят на правителството Йошихиде Суга, съобщи ДПА, цитирана от БТА . На специална пресконференция японският премиер Шиндзо Абе изрази надежда, че названието ще бъде прието от японския народ. \"Потвърдихме решимостта си заедно с целия народ да поставим началото на нова ера, пълна с надежди и благодарности за мирни дни\", каза Абе, разяснявайки смисъла на думата \"Рейва\".  85-годишният император Акихито ще абдикира на 30 април заради напредналата си възраст. Името на досегашната епоха бе \"Хейсей\", което означава \"Постигане на мир\". В съвременната епоха на глобализация повечето японци предпочитат да използват Григорианския календар, а не системата на традиционното японско летоброене на ери, създадена преди около 1370 години, посочва ДПА", "date": "2019.04.01", "title": "На 1 май настъпва \"Рейва\"- ерата на император Нарухито"}
{"url": "https://www.faktor.bg/bg/articles/kandidatat-na-kemalistite-vodi-sreshtu-partiyata-na-erdogan-i-v-istanbul", "text": "Кандидатът на основаната от Ататюрк опозиционната Републиканска народна партия (РНП) Екрем Имамоглу води в изборите за кмет на Истанбул, предава турската държавна информационна агенция Anadolu Agency, като се позовава на Върховния избирателен съвет на страната. Данните показват, че Имамоглу води с 4 159 650 гласа срещу 4 131 761, гласували за кандидата на управляващата „Партия на справедливостта и развитието“ (ПСР) Бинали Йълдъръм.  Говорейки пред репортерите в столицата Анкара, председателят на ВИС Сади Гувен поясни, че „досега са обработени общо 31 102 резултата от избирателни участъци [в Истанбул], а резултатите от 84 други не са обработени поради възражения\". На изборите в неделя управляващата партия на Турция води в 16 общини (с по-големите градове) и 24 града, според неофициални резултати. Милиони турски гласоподаватели гласуваха в неделя на изборите, за да изберат кметове, членовете на общинските съвети и членовете на старшите съвети за следващите пет години, припомня агенцията.", "date": "2019.04.01", "title": "Кандидатът на кемалистите води срещу партията на Ердоган и в Истанбул"}
{"url": "https://www.faktor.bg/bg/articles/andrey-novakov-pri-gerb-moralat-ima-znachenie-startirame-kampaniyata-po-silni", "text": "Листата на ГЕРБ е най-добрата, а Мария Габриел е силен водач, каза пред БНР евродепутатът Андрей Новаков, който е на трето място в евролистата на партията. „Готови сме да отговаряме на атаки, без значение откъде ще дойдат. Ние сме сплотен екип“, подчерта той. По думите му заедно със СДС ще работят за поне 8 евродепутати в следващия ЕП. „Имаме потенциал и капацитет да го направим. Вижда се, че излизаме по-силни от тези псевдоскандали, които се заформиха в страната в последната седмица. Изпитваме прилив и на енергия, и желание за работа“, коментира още той. „ГЕРБ създаде стандарт, при който при най-малкото съмнение се взимат категорични мерки, с които се отправят послания към хората, че при нас моралът има значение – нещо, с което не могат да се похвалят другите партии. При БСП с този водач – оттам насетне няма значение кой още ще сложат в листата. Ясно е, че не им пука особено за европейските политики. Ясно е, че няма да заложат на нещо градивно, няма да генерират позитивно съдържание“, изказа мнение евродепутатът. По думите му ГЕРБ не е уязвима заради проблеми в дясното. В евролистата на ГЕРБ липсва единствено досегашният евродепутат от партията Владимир Уручев. Новаков изказа мнение, че това е лично решение и в никакъв случай не е сигнал за работата му. На Лиляна Павлова беше отредено седмото място в листата. Според евродепутата това не е лошо място: „Г-жа Павлова прие с отговорност тази позиция и ще работи наравно с всички нас“, каза той. Като загърбим националното, популизмът трябва да е другото, с което да се преборим, категоричен бе Андрей Новаков и добави данни, според които 1/3 от евродепутатите в следващия ЕП ще бъдат излъчени от партии на екстремизма и популизма. Според него това е изключително опасно. Той бе категоричен, че няма да загърбят европейските теми по време на кампанията.", "date": "2019.04.01", "title": "Андрей Новаков: Стартираме кампанията по-силни"}
