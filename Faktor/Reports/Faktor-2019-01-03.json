{"url": "https://www.faktor.bg/bg/articles/kongresat-na-sasht-beshe-svikan-za-novata-si-sesiya-pri-mnozinstvo-na-demokratite", "text": "Конгресът на САЩ беше свикан за новата си сесия при мнозинство на демократите в Камарата на представителите, отбелязвайки драматична смяна на властта в Капитолия по-малко от две години преди кандидатурата за преизбиране на президента Доналд Тръмп през 2020 г. Сесията беше открита с 235 демократи и 199 републиканци, които полагат клетва за вярност преди да гласуват избора на Нанси Пелоси за председател на Камарата, предава AFP. Едно място в 435-членната Камара все още е в спор. Вицепрезидентът Майк Пенс се закле при новите членове на Сената на САЩ, където 53 републиканци държат мнозинството срещу 45 демократи и двама независими, които са привлечени към демократите.", "date": "2019.01.03", "title": "Конгресът на САЩ беше свикан за новата си сесия при мнозинство на демократите"}
{"url": "https://www.faktor.bg/bg/articles/rusiya-povdigna-obvineniya-za-shpionazh-na-arestuvan-amerikanski-pehotinets", "text": "Русия повдигна обвинение за шпионаж срещу бившия американски морски пехотинец Пол Уелан, съобщава \"Интерфакс\", позовавайки се на информиран източник, пише news.bg.  Федералната служба за сигурност (ФСБ) на Русия арестува Уелан на 28 декември в Москва по подозрение в шпионаж, но не разкри характера на предполагаемите му шпионски дейности. Държавният секретар на САЩ Майк Помпео заяви вчера, че САЩ искат обяснение от Русия защо е задържала Уелан по обвинения в шпионаж и ще поиска незабавното му връщане, ако определи, че задържането му е неуместно. Семейството на Уелан твърди, че той е бил на посещение в Москва за сватбата на пенсиониран морски пехотинец и е невинен по обвиненията в шпионаж срещу него. Според руското законодателство шпионажът се наказва с лишаване от свобода между 10 и 20 години.", "date": "2019.01.03", "title": "Русия повдигна обвинение за шпионаж на американски пехотинец"}
{"url": "https://www.faktor.bg/bg/articles/chetirima-ubiti-ot-ruskite-spetssluzhbi-sas-samneniya-che-sa-svarzani-s-vzriva-v-magnitogorsk", "text": "Четирима души, за които се предполага, че имат връзка с експлозията в жилищния блок в руския град Магнитогорск, при която загинаха 39 души, са били убити от руските спецслужби, съобщават руски медии. Твърди се, че малко преди взрива в 10-етажния блок, който стана на 31 декември сутринта, мъж, който вероятно е бил от Средна Азия, е излязъл от апартамент в блока, в който е бил под наем. След експлозията службите са прегледали записите от видеокамерите за наблюдение в блока и около него и са забелязали подозрителен човек, който излиза от сградата малко преди взрива. Веднага след експлозията службите са започнали извънредна проверка на местата в Магнитогорск, в които има струпване на повече хора, като са намерили взривно устройство в търговски център. Устройството по щастлива случайност не е избухнало, като благодарение на прикрепения към него мобилен телефон службите влезли в следите на предполагаемите атентатори. Те открили четиримама в микробус и при опита да ги арестуват се завързала престрелка. Трима от предполагаемите атентатори били убити на място, а четвъртият избягал, но по-късно също бил застрелян от службите. Руските власти отричат, че взривът в жилищния блок е терористичен атентат. Губернаторът на Челябинска област Борис Дубровски и кметът на Магнитогорск Сергей Бедников са заявили, че експлозията и разстрелът на четиримата предполагаеми атентатори не са свързани.", "date": "2019.01.03", "title": "Четирима убити от руските спецслужби заради съмнения, че са свързани с взрива в Магнитогорск"}
{"url": "https://www.faktor.bg/bg/articles/novini/balgariya/atlantitsi-predogovaryayte-no-si-dayte-smetka-che-f-16-prevazhozhda-gripen", "text": "Независимо от това кой от българска страна ще преговаря с правителството на САЩ, трябва да си дава много добре сметка, че: 1. F-16 V превъзхожда Грипен C/D по възможности. Това се казва в коментар на експерти на Атлантически съвет на България, публикуван на страницата им във фейсбук. 2. САЩ ни предлагат напълно оборудвани самолети. Въоръжението е включено в крайната цена, за която ще се преговаря и която може и трябва да бъде намалена! 3. Швеция ни предлага на практика необорудвани самолети, за да се вмести в зададената финансова рамка. Колкото повече бройки ни се предлагат за същата цена, толкова по-малко оборудвани ще бъдат те. Следователно, толкова повече разходи ни очакват за в бъдеще. Това са засега скрити разходи. 4. Ако бъде избран Грипен, тогава със сигурност ще се налага сключване на отделни договори за закупуване на въоръжение с трети страни. Това, освен че ще отнеме време, ще струва скъпо. Може ли да си прогнозира на какви цени ще се купува въоръжението в този случай? Ето този въпрос лобистите упорито ще избягват. 5. Словакия купува 14 самолета F-16 V за 1.8 милиарда долара с включено всичко необходимо, вкл. въоръжение, обучение на пилоти и технически персонал и логистична поддръжка. Министерствато на финансите е изчислило, че независимо от по-високата цена на закупуване на F-16 V, в крайна сметка разходите за американския самолет през целия жизнен цикъл ще бъдат с 8% по-малко в сравнение с тези за Грипен C/D. А у нас такъв анализ правен ли е? Да пожелаем успех на правителството в преговорите, така че технологичното превъоръжаване на българските въоръжени сили да започне още тази година и първият подписан договор да бъде за F-16 V!", "date": "2019.01.03", "title": "Атлантици: Предоговаряйте, но си дайте сметка, че Ф-16 превъзхожда Грипен"}
{"url": "https://www.faktor.bg/bg/articles/novini/svyat/useshtaneto-na-rumantsite-che-sa-evropeytsi-vtora-raka", "text": "На критиката, която отправя ЕС, Румъния напоследък отговаря с контра обвинение: за брюкселските бюрократи и за някои европейски правителства напоследък било станало привичка да правят безпричинни отрицателни изявления за Румъния, само защото страната е от Източна Европа. Но тази румънска позиция си е чиста проба оправдание. Правителството в Букурещ изцяло си е заслужило острите думи, които идваха от Брюксел през всичките тези последни седмици преди старта на румънското европредседателство. Действията на управляващите в Букурещ вече от две години се прикриват зад паравана на съдебната реформа, но всъщност имат за цел да опазят от затвор обвинявани в корупция ръководни политици от собствените им партии. Ако те наистина постигнат тази цел, правовата държава в Румъния ще се превърне в развалина. Междувременно румънското правителство настрои своите контра обвинения на същата струна, на която вече отдавна свирят и в други държави: както е известно, в Унгария и в Полша непрекъснатите сблъсъци с Брюксел се представят като стремеж към „еманципация на Източна Европа\". Усещането, че си втора ръка член на ЕС всъщност е обхванало не само кръга на заклетите евроскептици, които управляват в тези две страни. Навсякъде в Източна Европа хората редовно се оплакват, че международните концерни им пробутвали шоколад, крем за ръце или перилни препарати с по-лошо качество, отколкото на по-заможните купувачи на Запад. Нима вътре в ЕС наистина възниква нов конфликт Изток-Запад? И дали пък, след като на запад Великобритания е на път да се отцепи, сега и на изток няма да се появят други отцепници? Не, популизмът и национализмът не са някакви източноевропейски особености, те виреят от доста време твърде добре и в старите членки на ЕС. Но в Източна Европа за тях има няколко допълнителни благоприятни условия. Преди приемането на тези държави в ЕС, между тях и Брюксел се беше изградило едно взаимодействие като между ученик и учител: Еврокомисията даваше различните реформи за домашно упражнение и после оценяваше резултатите. Тази нездрава йерархия и до днес се усеща във взаимоотношенията, които междувременно уж вече са равноправни. Усеща се както в някои изявления на западноевропейски политици, така и в реакциите на средно- и източноевропейците, които поради своя исторически опит са особено чувствителни към опитите за външен диктат. А тази чувствителност може много лесно да се инструментализира за политически цели. В момента румънското правителство демонтира правовата държава, а реториката му става все по-необуздана: всичко това подкопава самите основи на демокрацията. Значителна част от румънското общество реагира с бурен протест. Но румънското правителство дойде на власт в резултат на свободни избори – точно, както правителствата в Полша и Унгария, които вече от доста време са поели по същия път. Социалдемократическата (само на думи) партия ПСД в Румъния спечели благодарение на същите настроения, които доведоха до популистките сътресения и в Западна Европа. С тази разлика обаче, че обществените противоречия в Румъния (както и другаде в Източна Европа) са много по-силни. След края на комунизма преди близо 30 години тези страни успешно осъществяват трудните реформи по пътя към пазарната икономика и демокрацията – или поне така се казва това на обичайния политически жаргон. То не е и съвсем заблуждаващо, защото, реалните успехи са видими навсякъде – просто много хора по различни причини възприемат този жаргон като фалшив. В техния всекидневен живот въпросната политика се усеща като един непрестанен стрес-тест: Колко промени е в състояние трайно да понесе обществото? Първоначално всичко се съпътстваше от големи надежди: Веднъж да влезем в ЕС – и нещата ще тръгнат към по-добро. След присъединяването обаче се отвори не хоризонтът на един по-добър живот, а едно безкрайно ново пространство, където вече не се забелязва никаква ясна цел. Румъния е една дълбоко раздвоена страна. Най-ясно личи разделителната линия между онези обикновено добре образовани хора в градовете, демонстриращи срещу правителството, за което корупцията е политическо всекидневие – и избирателите в селата и в малките градове. За тези избиратели съществува една-единствена социална подсигуровка: За тях е важно различните клиентелистки схеми (които са възникнали на техен гръб) все пак да оцелеят, за да капне нещо и надолу, до тях самите. Днешна Румъния се намира в това състояние не само поради процесите, протекли в историята и в обществото, не. Тя е симптом за състоянието на ЕС, чиято притегателна сила и свързаните с нея ценности постепенно отслабват. Преди шест години посткомунистите вече направиха един брутален опит да вземат на абордаж румънската държава, но под натиска на Брюксел бързо бяха принудени да отстъпят. Днес обаче всички предупреждения, идващи откъм Брюксел, предизвикват единствено словесни контраудари. Защото опитът на Полша и на Унгария показа, че това дава резултат. И все пак: не всичко е в толкова черни краски. Сред румънското население ЕС все още се радва на висок авторитет, много по-висок от националните му институции. Между другото, и по това Румъния си прилича с много други източноевропейски страни, членуващи в ЕС.", "date": "2019.01.03", "title": "Усещането на румънците, че са европейци втора ръка"}
{"url": "https://www.faktor.bg/bg/articles/novini/svyat/albaniya-pusna-kepentsite-na-pochti-vsichki-igralni-domove", "text": "Албания сложи край на хазарта в страната тази седмица и той сега е разрешен единствено в хотелите и някои места извън градовете, пише агенция АТА. Решението, взето в края на миналата година, означава, че 4300 обекта не работят от 1 януари. Забранени са и онлайн залаганията в страната с население от 2.8 млн. жители, където според статистиката има по едно казино или игрална зала на всеки 670 души. Такава Нова година в Албания не е имало от години - заради забраната и на хазарта, и на фойерверките, пише премиерът Еди Рама в социалните мрежи. Критици на мярката обаче смятат, че тя само ще насърчи сивата икономика в страната.", "date": "2019.01.03", "title": "Албания пусна кепенците на почти всички игрални домове"}
{"url": "https://www.faktor.bg/bg/articles/novini/svyat/sasht-predupredi-amerikantsite-vnimavayte-ako-patuvate-do-kitay", "text": "ържавният департамент на Съединените щати предупреди пътуващите до Китай граждани на страната да го правят с повишено внимание заради възможно \"произволно прилагане на местните закони\". В обновените забележки след задържането на двама канадски граждани в Китай миналия месец се казва, че \"Китай не признава двойното гражданство\" и \"двойни граждани на САЩ и Китай, както и американски граждани от китайски произход може да бъдат подложени на допълнителни проверки и тормоз\". Пекин ползва \"забрани за излизане\", за да принуждава американски граждани да участват в разследвания или за да връща китайски граждани от чужбина. \"Понякога граждани на САЩ биват задържани с години,\" се обяснява в съобщението. При повечето случаи \"граждани на САЩ разбират за забраната едва когато опитат да напуснат Китай и няма метод за установяване колко дълго може да продължи забраната,\" а някои от тях са били тормозени и заплашвани.", "date": "2019.01.03", "title": "САЩ предупреди американците: Внимавайте, ако пътувате до Китай"}
{"url": "https://www.faktor.bg/bg/articles/sayuzat-na-mezhdunarodnite-prevozvachi-vse-oshte-bez-ofitsialno-razreshenie-za-protest-v-bryuksel", "text": "„Подали сме документи за протеста преди Коледа, но предвид празниците чисто физически не сме получили разрешението. Нашите представители са в контакт с белгийските власти и имаме „окей“ от тях, включително и маршрут“. Това заяви Йордан Арабаджиев - изпълнителен директор на Съюза на международните превозвачи за БНР по повод протеста в Брюксел, насрочен за 10-и януари. Денят е избран, защото тогава ще се гледат предложенията на Транспортната комисия в ЕП. „Очакваме в този ден евродепутатите от Транспортна комисия да чуят нашия глас. Протестът няма да бъде само български. Към момента имаме подкрепа на колегите от Румъния, Полша, Литва и Унгария. Разпратили сме писма до всички държави, които по принцип бяха против мобилния пакет - Хърватия, Словения, Ирландия и Малта, но все още нямаме потвърждение от тях. Да се надяваме, че ще се присъединят и те, но за нас е важно евродепутатите да видят една обединена Източна Европа и да разберат, че тези текстове са чисто лобистки, протекционистки насочени“. Арабаджиев очаква над 500-600 души да пристигнат за протеста само от България, а отделно да се присъединят и превозвачи, които се намират в Европа. Отделно има искане и за протест с камиони, но за него все още няма разрешение, обясни той. Двата момента, важни за българските транспортни работници в пакета „мобилност“, са свързани с прибирането на превозното средство и на шофьора: „Ние сме категорично против прибирането на превозното средство. Според нас това ще доведе до изкривяване на философията на Европейския съюз. В момента празните курсове в ЕС са от порядъка на 24-25%, но ако това се приеме, означава да скочи драстично процентът на празните курсове, което пък ще доведе до увеличаване на вредните емисии. Самата ЕК и самият ЕП си противоречат. От една страна казват „екологията е много важна“, а от друга страна правят така, че да бъдат увеличени „празните курсове“. Ако предложенията бъдат приети от Транспортната комисия към ЕП, те ще отидат в пленарна зала, а след това има диалози между ЕК, Европейския съвет и ЕП, преди да влязат в сила, обясни той: „Във всеки един момент ще използваме всички механизми, всички инструменти, за да се опитаме да защитим нашия бизнес. /…/ Ние сме наясно, че този Европарламент е в края на своя мандат и не би следвало той да взема такова изключително важно решение за отрасъл от икономиката на целия ЕС. Очакваме гласуването в зала да бъде отложено за новия парламент, но едно са нашите очаквания, друго са лобитата на западноевропейските превозвачи. Не изключваме никакъв вариант“. Българските превозвачи не изключват вариант за протести в Румъния, която от 1-ви януари е ротационен председател на Съвета на ЕС.", "date": "2019.01.03", "title": "Съюзът на международните превозвачи все още без официално разрешение за протест в Брюксел"}
{"url": "https://www.faktor.bg/bg/articles/novini/svyat/harvatiya-pritiska-izrael-za-dostavkata-na-12-iztrebiteli-f-16", "text": "Хърватия пришпори Израел да каже дали може да сключи сделка за доставка на 12 използвани изтребители F-16 или покупката ще бъде отменена, съобщава \"Асошиейтед прес\". Предварителното споразумение в размер на 500 млн. долара за придобиване на модернизираните изтребители F-16 Barak от Израел беше сключено през март миналата година, като се очаква одобрението на САЩ, което да позволи на Израел да продаде американските самолети на трета страна. Сделката се сблъска с неприятности, след като Конгресът на САЩ намекна, че Израел трябва да премахне модернизациите, които са били добавени, след като Израел е купил самолетите от САЩ преди около 30 години. Израел е модернизирал изтребителите със сложни електронни системи, което е било от решаващо значение за решението на Хърватия да закупи самолетите от Израел, а не от САЩ.", "date": "2019.01.03", "title": "Хърватия притиска Израел да реализира сделката за 12 изтребители Ф-16"}
{"url": "https://www.faktor.bg/bg/articles/georgi-dimov-merkite-za-siriya-pokazvat-haraktera-na-tramp", "text": "Американският президент Доналд Тръмп ще даде на армията около четири месеца, за да изтегли 2000 американски военни от Сирия. По този начин се отмята от решението си отпреди две седмици изтеглянето да стане до 30 дни. За това информира по-рано New York Times, цитирайки висши представители на администрацията на Белия дом.   \"Тези мерки очевидно са елемент от вътрешната политика на САЩ и показват характера на американския държавен глава. Това обаче не означава, че Вашингтон ще престане да се интересува от ситуациаята в Сирия\", отбеляза в студиото на \"Денят ON AIR\" бившият генерален консул на България в Одрин Георги Димов. Самият Тръмп потвърди в социалните мрежи, че войските ще се изтеглят \"бавно\", но се оплака, че решението му няма голяма поддръжка на фона на нова критика от страна на бивши и настоящи генерали относно \"импулсивното поведение на президента\".  \"Ислямска държава в Ирак и Леванта\" (ИДИЛ) са почти изчезнали, бавно изпращаме нашите войски обратно у дома, за да бъдат със семействата си, докато същевременно се бием с остатъците от ИДИЛ\", написа Тръмп.  \"На практика става въпрос за едно поетапно изтегляне.  Не бива да забравяме, че в Сирия силно военно присъствие има и една европейска държава - Франция. А Германия, която по официални данни няма военно присъствие, има роля за икономическото възстановяване на страната, което рано или късно ще се случи\", допълни оюе Георги Димов.", "date": "2019.01.03", "title": "Георги Димов: Мерките за Сирия показват характера на Тръмп"}
{"url": "https://www.faktor.bg/bg/articles/api-bez-globi-do-15-yanuari-pri-lipsa-na-vinetki", "text": "До 15 януари няма да се налагат глоби за винетки, заявиха на брифинг от \"Националното ТОЛ управление\". От днес спира конвертирането на хартиените винетки в електронни. Това се налага заради много опити за манипулации, които системата е засякла. Така автомобилите, които имат валидни винетни стикери, ще се движат по републиканските пътища, а предстои \"Пътна полиция\" да получи достъп до информационната система за електронни винетки, за да може да осъществява ефективен контрол. От 7 януари електронни винетки ще се продават на гише и по големите вериги бензиностанции, пощите, както и чрез \"Изи пей\".", "date": "2019.01.03", "title": "АПИ: Без глоби до 15 януари при липса на винетки"}
{"url": "https://www.faktor.bg/bg/articles/vtori-sad-opravda-gen-shivikov-za-prisvoeni-odeyala-yaketa-i-sportni-ekipi", "text": "Военно-апелативният съд (ВоАпС) е оправдал и на втора инстанция бившия командир на 61-ва Стрямска механизирана бригада ген. Димитър Шивиков по делото, по което е подсъдим за присвояване и документни престъпления. Проверка показа, че в края на миналата година състав на ВоАпС с председател полк. Цаньо Ангелов е потвърдил присъдата на Софийския военен съд, съобщи \"Лекс\". Според обвинението Шивиков е присвоил военно имущество за 10 225 лева през лятото на 2010 г. като национален командир на 18-ти контингент на България в Афганистан. Става дума за одеяла, якета, панталони, зимни комплекти, спортни екипи, футболни екипи, които били предоставени на всеки контингент и трябвало да бъдат раздадени като безвъзмездна помощ за местното население. В края на мисията част от това имущество останало нераздадено и вместо да бъде предадено на следващия контингент, генералът разпоредил да бъде транспортирано с военен полет до България. На 24 август 2010 г. на летище Пловдив пристигнали 104 одеяла с емблемата на ИСАФ, 87 зимни комплекта - яке с панталон, ръкавици, шал и шапка на ИСАФ, 104 зимни якета, 135 спортни екипи с надпис Афганистан, 20 топки и 18 походни легла. Нарушенията били установени от Военната полиция, последвала и проверка от Министерството на отбраната, според която е налице \"нелегален внос на имущество, принадлежащо на коалиционен партньор\", но това останало без последствия, посочиха от прокуратурата при внасянето на делото в съда. В хода на разследването били проверени и отхвърлени версиите, че имуществото е било предоставено на домове за деца в България. Бившият командир на карловската бригада е обвинен още, че е извършил и документно престъпление, като в описа на товара записал, че това е доставка по линия на \"Гражданско-военното сътрудничество\". Военният съд в София два пъти връща делото на прокуратурата, защото в обвинителния акт не било посочено ясно времето на извършване на престъпленията, нито в чия полза се е разпоредил генералът. През март м.г. военните съдии вече оправдаха Шивиков и въпреки протеста на Военноокръжната прокуратура, присъдата е потвърдена. Решението все пак не е окончателно и може да бъде протестирано и пред Върховния касационен съд. Миналата година самият Шивиков коментира, че заради тези обвинения е развил диабет и е била прекратена военната му кариера. През юли 2018 г. той беше оправдан на първа инстанция по още едно дело - за длъжностни престъпления, с които причинил имуществени вреди на Сухопътните войски за близо 44 000 лева. Става дума за предоставено от него полево оборудване на общините в Карлово, Клисура, Калофер и на местното ловно дружество. Според обвинението генералът е предоставял палатки, тави, черпаци и друга посуда, за която не бил искан наем. Военнослужещи пък били изпращани да помагат в приготвяне на храна за тържества, като той ги компенсирал с почивни дни. Едно от обвиненията беше свързано с това, че Шивиков изпратил войници да ремонтират апартамента му. След това от защитата му обясниха, че генералът е кум на единия от военните, които са помагали и това е станало в неработно време.", "date": "2019.01.03", "title": "Втори съд оправда ген. Шивиков за \"присвоени одеяла, якета и спортни екипи\""}
{"url": "https://www.faktor.bg/bg/articles/goryashta-kola-blokira-krastovishteto-na-bulevardite-slivnitsa-i-hristo-botev-v-sofiya-video", "text": "Кола изгоря в движение в центъра на София.  Екип на Канал 3 се оказа на мястото на инцидента. Автомобилът се е движел по бул. Сливница, когато от капака започнал да излиза пушек. Шофьорът спрял, за да разбере какво се случва, но скоро след това цялата кола се възпламенила. Пострадали хора няма, но инцидентът блокира кръстовището на булевардите \"Сливница\" и \"Христо Ботев\". На място дойдоха екипи на пожарната и полицията. \"Не разбрах какво стана. Нещо отдолу се запали, нямам никаква представа какво се случи. Успяхме бързо да излезем и няма пострадали\", коментира собственикът на автомобила.", "date": "2019.01.03", "title": "Горяща кола блокира кръстовището на булевардите \"Сливница\" и \"Христо Ботев\" в София (ВИДЕО)"}
{"url": "https://www.faktor.bg/bg/articles/otkradnatite-kartini-na-maystora-stanaha-16", "text": "Шестнадесет картини, от които девет на Владимир Димитров-Майстора, са откраднати от частен дом в София. Първоначално бе съобщено, че платната са били в апартамент, но по-късно стана ясно, че те са съхранявани в къща на столичния бул. \"Сливница\", собственост на Павел Антонов - син на племенничка на Владимир Димитров-Майстора. \"Седем от откраднатите картини са на известни български художници, като Димитър Киров. Липсва и цигулка - семейна собственост, както и предмети с нумизматична стойност\", съобщи пред БНР Антонов. Крадците вероятно са влезли през прозорец на къщата, като собственикът предполага, че това е станало на 30 декември. Той обаче заявил кражбата в полицията вчера, когато се прибрал от Унгария. Къщата е с отворени прозорци, което изглежда странно с оглед на съхраняваните вътре неща, тъй като близък строеж взима ток от нея. Извършителите на обира са оставили 4 изключително ценни картини на Владимир Димитров-Майстора, каза още Павел Антонов. Не е ясно дали са ги забравили, не са ги видели или не са осъзнавали тяхната стойност. Не е ясна стойността на откраднатите картини, част от които са участвали в различни изложби. Собственикът им обаче заяви, че е разговарял с колекционери, които му казали, че стойността на откраднатите картини е огромна. Той не успя да назове точна сума, тъй като не са били оценявани. Картините не са били застраховани. Огледът на местопрестъплението е започнал вчера в късния следобед, като е продължил цяла нощ. Столичната полиция издирва извършителите, които засега са неизвестни. Павел Антонов планирал след Нова година да премести част от картините, да направи охрана с аларма на къщата или да ги застрахова, но крадците го изпреварили.", "date": "2019.01.03", "title": "Откраднатите картини станаха 16 - 9 на Майстора и още 7 на известни български художници"}
{"url": "https://www.faktor.bg/bg/articles/tsarkvata-sveti-sedmochislenitsi-v-stolitsata-e-nadraskana-vandalski", "text": "Църквата \"Свети Седмочисленици\" в столицата е надраскана вандалски от всички страни, предаде БГНЕС. Кръстове, пентаграм, очи и надписи \"красят\" цялата сграда. Пространството около църквата е в ремонт от месеци заедно с обновяването на \"Граф Игнатиев“. По време на ремонтните дейности избухна скандал около вида на новите плочки, които бяха определени като безвкусни.", "date": "2019.01.03", "title": "Църквата \"Свети Седмочисленици\" в столицата е надраскана вандалски"}
{"url": "https://www.faktor.bg/bg/articles/pochina-vasil-andreev-bivsh-direktor-na-nimh", "text": "След кратко боледуване почина Васил Методиев Андреев, доктор на физическите науки, член-кореспондент на БАН. Васил Андреев е основател на катедра \"Въздушен транспорт\" към Техническия университет в София и е бивш директор на Националния институт по метеорология и хидрология. Автор е на редица научни разработки, учебници и публикации в областта на физиката и метеорологията. Поклонението ще е утре, 4 януари от 12:00 часа в гробищен парк \"Св. Архангел Михаил\" в кв. Бояна, София.", "date": "2019.01.03", "title": "Почина Васил Андреев - бивш директор на НИМХ"}
{"url": "https://www.faktor.bg/bg/articles/bdzh-nagradi-sluzhiteli-za-proyaven-visok-profesionalizam", "text": "„БДЖ - Пътнически превози” ЕООД награди свои служители от експлоатационния персонал по повод Коледните и Новогодишни празници. Отличени са 37 служители от цялата страна, които са изпълнявали съвестно своите професионални задължения през цялата 2018 г., проявявайки отговорно отношение към железничарската професия. Сред наградените служители, които получиха парични награди, се отличават длъжностите на локомотивни машинисти, началник влакове, кондуктори, билетни касиери, чистачи, шлосери, заварчици, ревизори, стрелочници и др. Ръководството на националния железопътен превозвач поздравява всички служители за положените усилия и старание в професията през изминалата 2018 г. и им пожелава успешна и безаварийна 2019 г.", "date": "2019.01.03", "title": "БДЖ награди служители за проявен висок професионализъм"}
{"url": "https://www.faktor.bg/bg/articles/danachnata-kampaniya-na-nap-zapochva-na-10-yanuari", "text": "Физическите лица могат да подават годишната си декларация за облагане на доходите за 2018 година от 10 януари, съобщава Националната агенция по приходите. Декларацията може да се подава чрез електронната услуга и на хартиен носител в офисите на НАП. Подаването на декларации за облагане с корпоративни данъци за 2018 година чрез електронната услуга на НАП също ще започне на 10 януари. До 10 януари физическите и юридическите лица ще имат достъп до всички електронни услуги, предоставяни от НАП с няколко изключения. Сред тях са: - по електронен път няма да може да се подава заявление за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. - няма да е достъпна и електронната услуга за потвърждаване на издаден персонален идентификационен код (ПИК).", "date": "2019.01.03", "title": "Данъчната кампания на НАП започва на 10 януари"}
{"url": "https://www.faktor.bg/bg/articles/obshtestvo/balgarski-kmet-otsviri-zakona-koyto-obyavi-komunisticheskiya-rezhim-za-prestapen", "text": "В навечерието на Нова година всяка от около 400-те къщи в село Бели извор, Врачанско, получава от кмета календар за 2019 г. с лика на комунистическия лидер Тодор Живков. И посланието: \"Човекът, който никога не забрави интересите на България и благоденствието на народа.\" Снимка на календара се разпространява в социалната мрежа \"Фейсбук\", а възмутени хора коментират, че съществува закон за обявяване на комунистическия режим за престъпен, който очевидно не действа, а и в него няма никакви санкции. \"Това е шестото издание на календара. Вече шеста година със собствени средства лично отпечатвам такъв с лика на Тодор Живков и го подарявам на всяка къща в селото\", коментира пред \"Дневник\" кметът на Бели извор Кирил Илиев. Отпечатвал и допълнителни 100 - 200 бройки, защото и много приятели вече го търсели и искали такива календари. За кмета Тодор Живков е \"единственият управник, изградил държава от 9 милиона души\", а останалите след него са \"мишоци\", които са сринали направеното. Затова и той е всяка година на календара. На въпрос не се ли притеснява от закона, с който комунистическия режим е обявен за престъпен, Илиев заяви, че не знае за такъв закон. И поиска да му бъде цитиран. А след като разбра, че наистина има такъв, каза: \"За мен това не е закон. Закон, който не поражда никакви последици, не може да е закон. Ако беше истински и действащ закон, защо аз съм кмет, защо Бойко Борисов е премиер?\" Кметът допълни, че Живков не е престъпник, не е осъден, няма присъда и затова не може със закон да бъде обявен за престъпник. Отбеляза, че законът е писан от хора, които не го интересуват и те нямат общо с неговото битие и битието на хората около него. \"Аз и Европейския съюз го игнорирам, Бели извор единствено няма знаме на Европейския съюз пред кметството и така ще е, докато съм кмет\", заяви още Кирил Илиев. Илиев преди е бил симпатизант на \"Атака\", но сега по неговите думи е \"самостоятелна бойна единица\", тъй като се разочаровал от партията на Волен Сидеров. Избран е още на първи тур на местните избори прз 2015 г. с над 70 на сто от гласовете. Явил се е от името на Движение за радикална промяна \"Българската пролет\".", "date": "2019.01.03", "title": "Български кмет отсвири закона, който обяви комунистическия режим за престъпен"}
{"url": "https://www.faktor.bg/bg/articles/sagata-ivancheva-petrova-stigna-do-sada-v-strasburg", "text": "Казусът \"Младост\" вече е на вниманието на Eвpoпeйcĸия cъд пo пpaвaтa нa чoвeĸa, съобщи правният сайт \"Де факто\", позовавайки се на свои източници. Жaлбитe нa бившата кметица на столичния район Дecиcлaвa Ивaнчeвa и заместничката й Билянa Πeтpoвa зa дpacтични нapyшeния нa чoвeшĸитe пpaвa ca изпpaтeни в Страсбург. Документите са с внушителен обем от страници и са подготвени в oфиca нa ĸaнтopaтa „Caвoвa и cиe“ в Πpaгa oт мeждyнapoдeн eĸип c yчacтиeтo нa вoдeщи cпeциaлиcти пo въпpocитe нa зaщитaтa нa чoвeшĸитe пpaвa. B жaлбитe ce изтъĸвaт нapyшeния нa няĸoлĸo тeĸcтa oт конвенцията за защита на правата на човека - члeн 3 (зaбpaнa нa изтeзaниятa), члeн 5 (пpaвo нa cвoбoдa и cигypнocт), члeн 8 (пpaвo нa зaчитaнe нa личния и ceмeeн живoт), члeн 13 (пpaвo нa eфeĸтивни cpeдcтвa зa зaщитa). Оплакванията на Иванчева и Петрова са свързани най-вече с yпpaжнeнo нacилиe cpeщy тях пo вpeмe нa показния им apecт нacpeд цeнтъpa нa Coфия и нeпocpeдcтвeнo cлeд нeгo пpи пъpвитe пpoцecyaлнo-cлeдcтвeни дeйcтвия. Имeннo yпpaжнeнoтo физичecĸo нacилиe, yнизитeлнoтo oтнoшeниe и пpeĸoмepнaтa и нeoпpaвдaнa пpинyдa пo вpeмe нa apecтa пpeдcтaвлявaт гpyбo нapyшeниe нa чл. 3 oт EKΠЧ, ce coчи в документите. Πoдoбaвaщo мяcтo в материалите, пратени в Страсбург, е обърнато и на ycлoвиятa в apecтaнтcĸитe ĸилии, където двете обвиняеми в подкуп прекараха 7 месеца. Има и част за съдебната сага с мерките за неотклонение на Иванчева и Петрова. Бившият кмет на столичния кв.\"Младост\", заместничката й обвиняемият в качеството му на посредник бивш кмет на района Петко Дюлгеров бяха пуснати под домашен арест в края на 2018 г. Прокуратурата очаквано протестира, сега се очаква решението на Апелативния специализиран съд. То ще бъде взето на закрито заседание, въпреки настояването на защитата за обратното. Πpoĸypopcĸият пpoтecт cpeщy по-леката мярка за неотклонение на тримата e paзпpeдeлeн нa втopи cъcтaв нa aпeлaтивният cпeцcъд, нaчeлo нa ĸoйтo e зaм.-пpeдceдaтeлят Beceлинa Bълeвa. Toвa бe и cъcтaвът, ĸoйтo в paмĸитe нa чacoвe cпpя пycĸaнeтo нa Ивaнчeвa и Πeтpoвa нa 16 нoeмвpи и ce мoтивиpa c нeпълeн пpoтoĸoл oт дoлния cъд, a нa 6 дeĸeмвpи oтĸpи дpyги ocнoвaния зa ocтaвянeтo нa двeтe жeни в ĸилиятa.", "date": "2019.01.03", "title": "Сагата \"Иванчева-Петрова\" стигна до съда в Страсбург"}
{"url": "https://www.faktor.bg/bg/articles/stoltenberg-v-pismo-do-zaev-i-tsipras-prespanskiyat-dogovor-tryabva-da-bade-odobren-do-do-15-fevruari", "text": "Договорът за името между Гърция и бившата югославска република Македония (БЮРМ) се очаква да бъде ратифициран в парламента на БЮРМ по-рано от очакваното, вероятно до 10 януари, което означава, че т.нар. \"Преспански договор\" ще дойде и в гръцкия парламент, пише Катимерини, добавяйки, че генералният секретар на НАТО Йенс Столтенберг е изпратил писмо до премиерите Зоран Заев и Алексис Ципрас, съобщава БГНЕС. \"Изглежда, че премиерът на Македония Зоран Заев ускорява процеса на изпълнение на споразумението от Скопие, след като генералният секретар на НАТО Йенс Столтенберг е изпратил писмо до Скопие и Атина, призовавайки договорът да бъде одобрен и в двата парламента до 15 февруари, за да може балканската държава да се присъедини към Алианса без по-нататъшно забавяне”, отбелязва Катимерини. Вестникът също така припомня, че говорителя на гръцкото правителство и министър без портфейл Димитрис Санакопулос заяви, че Ципрас ще вземе решение до18 януари кога договора ще бъде внесен за ратификация в гръцкия парламент.", "date": "2019.01.03", "title": "Столтенберг в писмо до Заев и Ципрас: Преспанският договор трябва да бъде одобрен до 15 февруари"}
{"url": "https://www.faktor.bg/bg/articles/tezhki-posleditsi-grozyat-balgariya-ako-ne-podpishe-pakta-za-migrantite", "text": "Натискът върху България да подпише Глобалния пакт за миграцията на ООН ще продължи. Ако страната ни се противопостави на документа, като го отхвърли, ще има тежки последици. Социалната система ще се натовари, заплатите ще се понижават, ще възникнат междуетнически напрежения и конфликти.  Тази позиция изрази пред \"Дарик\" юристът и политически анализатор Мирослав Попов, който взе участие в експертния международен форум в Маракеш, Мароко, предшествал междуправителствената конференция, на която пактът на ООН бе одобрен.  Според Попов е необходима широка обществена дискусия както по този документ, така и по Пакта на ООН за бежанците и по Истанбулската конвенция. Това по думите му ще позволи да се видят заплахите и рисковете за българското общество. Решението на България да се въздържи при гласуването на глобалния пакт е правилно, но то не е достатъчно, коментира Мирослав Попов. 5 новогодишни обещания, които ще спазвам! Сред преките ефекти за България, ако се присъедини към пакта ще е преструктурирането на социалните разходи по посока на мигрантите, като документът не прави разлика между мигрант и бежанец, смята Попов. Подобно на Истанбулската конвенция и този документ се фокусира върху хората с различна сексуална ориентация. Според Мирослав Попов е необходима задълбочена обществена дискусия и по трите документа - глобалния пакт на ООН за бежанците, пактът за миграцията и Истанбулската конвенция, да се види какви са заплахите за българското общество и да се изработи национална позиция. Той смята също, че националните институции трябва да реагират много по-умно и много по-интелигентно.", "date": "2019.01.03", "title": "Анализатор: Тежки последици грозят България, ако не подпише пакта за мигрантите"}
{"url": "https://www.faktor.bg/bg/articles/spira-konvertiraneto-na-vinetki-33-ot-konvertiraniyata-sa-izmami", "text": "Спира се процесът на конвертиране на винетките от хартиени в електронни. Това съобщи Олег Асенов от Агенция “Пътна инфраструктура” преди минути на брифинг относно системата за купуване на електронна винетка, пише \"24 часа\". При 33% от винетките, които граждани са опитали да конвертират са отчетени измами. “168 винетки конвертирани за един регистрационен номер”, каза Асенов. 48 месечни винетки пък били конвертирани за един регистрационен номер. “Няма да има проблем с движението на пътя. Хартиените да остават на стъклото”, каза Асенов.", "date": "2019.01.03", "title": "Спира конвертирането на винетки, 33% от конвертиранията са измамни"}
{"url": "https://www.faktor.bg/bg/articles/zemetresenie-v-kitay", "text": "Най-малко 774 души бяха ранени, а 691 сгради, в които са живели повече от 270 семейства, бяха повредени от земетресение с магнитуд 5,3, регистрирано тази сутрин в провинция Съчуан в югозападен Китай. Това съобщава агенция Синхуа. Администарцията на провинцията е изпратила към мястото на произшествието предмети от първа необходимост, топли дрехи, храна и лекарства. На обекта е разположена група спасители, които работят по преместването на местни жители в безопасни райони.  Според Синхуа основните пътища, комуникационни връзки и електропроводи не са повредени. Серията трусове с магнитуд 5,3 беше регистрирана в 08:48 часа местно време близо до град Ибин. Огнището на земетресението е на дълбочина 15 км. Към 14:00 часа местно време в района са регистрирани 41 вторични труса, всеки с магнитуд по-малък от 3,0.", "date": "2019.01.03", "title": "Силно земетресение удари Китай, 774 са ранените"}
{"url": "https://www.faktor.bg/bg/articles/prohodat-prevala-e-zaleden-zatvoriha-go", "text": "Проходът \"Превала\" е затворен за движение на тежкотоварни автомобили над 12 т. Това обяви на брифинг в Агенция \"Пътна инфраструктура\" директорът на Дирекция \"Пътно поддържане\" инж. Михаил Рашков. Причина за въведеното ограничение е заледяване на пътя. \"Затворихме пътя в 15 ч. и се очаква да пуснем ТИР-овете утре по същото време\", заяви Рашков. Той обясни, че обстановката в цялата страна е нормална и че в момента на терен работят 1200 души и 300 машини като при влошаване на обстановката броят им може да се увеличи до 1000. Главен инспектор Илия Георгиев от Главна дирекция \"Национална полиция\" призова водачите да тръгват добре подготвени на път и с изправни автомобили. \"Имаме готовност да спрем автомобилите над 12 т., за да се почисти пътят\", каза Георгиев. Той призова пешеходците да не ходят с тъмни дрехи и да изскачат неочаквано на пътя.", "date": "2019.01.03", "title": "\"Превала\" е заледен, затвориха го"}
{"url": "https://www.faktor.bg/bg/articles/angel-dzhambazki-1-1", "text": "Изискванията на ЕС към тираджиите са идиотски. ЕК действа в момента като лост на икономическите интереси на Белгия, Франция и Германия. Там са лицемери. Загрижени са за страданията на българските работници. Попитах ги: \"Защо българските работници, които работят в белгийски, френските и германските фирми не ги връщате всяка седмица със самолет. Какво искате от нас? Те зяпнаха\", заяви евродепутатът и зам.председател на ВМРО в \"Лице в лице\" на Би Ти Ви.   \"Ако са регистрирани в Германия не тъгуват за семействата си. Ако са регистрнирани в Благоевград, тъгуват за семействата си. Тогава те решиха да връщат камионите. Сякаш камион може да се върне без шофьора си...Камионът тъгува също... Той има приятелчета в България-разни други камиони. На всеки 4 месеца шофьорът слиза от кабината и му казва: \"Сега отиваш в България, виждаш се с приятелчатата и се прибираш. Като оставим тази орония, нека ви кажа къде е лицемерието... Макрон вдигна акцизите на горивото във Франция, за да изчисти въздуха, но се старае да изкарва из Европа стотици хиляди камиони. Само българските са 70 000 “, каза той.", "date": "2019.01.03", "title": "Ангел Джамбазки: Изискванията на ЕС за тираджиите са идиотски"}
{"url": "https://www.faktor.bg/bg/articles/lyavo-dvizhenie-v-germaniya-plashi-s-protesti-vdahnoveni-ot-zhaltite-zhiletki", "text": "Основателката на движение, целящо да обедини германската левица, се закани то да излезе по улиците през 2019 г., вдъхновено от протестите на \"жълтите жилетки\" във Франция, предаде \"Гардиън\". Сара Вагенкнехт, която през септември миналата година създаде \"Изправи се\", каза, че френските демонстрации са я окуражили да вярва, че промяната е възможна и без политическа партия. Тя посочи растящото неравенство в Германия и разочарованието от неуспеха на правителството да се справи с проблема като мотивираща сила за протестно движение. Вагенкнехт, чието движение има почти 170 хил. членове, заяви, че се възхищава на партията \"Непокорна Франция\" на Жан-Люк Меланшон и на британската организация \"Moментум\" (\"Движеща сила\"), която изведе Джереми Корбин начело на Лейбъристката партия. \"Имаме големи планове за следващата година, не на последно място защото ние признаваме, че когато хората излизат на улицата – особено онези, които години наред не са имали политически глас и които го преоткриват протестирайки – политическата промяна може да се случи. Именно това виждаме във Франция точно сега\", заяви Вагенкнехт. Тя подчерта, че не подкрепя насилието, но че съчувства на тези, които чувстват необходимост да го използват, за да изразят гнева си. Вагенкнехт не уточни под каква форма ще са протестите на \"Изправи се\", но добави: \"Ще бъдем видими на улицата и в общественото внимание през 2019 г.\". Тя заяви, че движението, сред чиито поддръжници за известни германски писатели, политолози, историци и актьори, се надява да събере подкрепа сред обикновените хора и да обедини левите партии – особено \"Левицата\" и социалдемократите, които се представят зле в социологическите проучвания, както и Зелената партия, в общ фронт срещу социалните проблеми в цяла Европа. Най-силното недоволство към нея идва от собствената й партия, \"Левицата\", която обвинява Вагенкнехт, че рискува да я разруши. Социалдемократите също критикуват Вагенкнехт. Има подозрения, че, макар многократно да отрича, тя опитва да създаде собствена партия. По нейните думи в Германия е по-трудно, отколкото във Франция, обикновените хора да бъдат убедени да излязат на протест. \"Франция има напълно различна култура на протести от тази в Германия\", каза още Вагенкнехт.", "date": "2019.01.03", "title": "Ляво движение в Германия плаши с протести, вдъхновени от \"жълтите жилетки\""}
{"url": "https://www.faktor.bg/bg/articles/kiev-tryabva-da-bade-gotov-za-tova-v-sasht-go-narichat-nay-strashniya-stsenariy-na-sabitiyata-v-ukrayna", "text": "Инцидентът в Керченския проток може да доведе до опасен сценарий на събитията в Украйна. Това прогнозира Марк Симаковски, анализатор и бивш ръководител на „Отдел Русия“ в политическата администрация на Министерството на отбраната на САЩ, цитиран от russ-news.org. „Има огромен страх, че Русия ще се опита да създаде подземен коридор към Крим и да увеличи военното си присъствие в Украйна. И това може да е най-дестабилизиращият, най-ужасният сценарий. И Киев, и международната общност трябва да са готови за това ”, казва той. Според Симаковски Русия се интересува от защитата на Крим, съобщават украински медии. Нека си припомним, че ситуацията в Украйна се е влошила чувствително след инцидента в Керченския проток. В края на ноември три военни кораба на Украйна „Бердянск”, „Никопол” и „Яни Капу” бяха неправомерно задържани от сили на Руската федерация в Керченския проток, след като от екипажите им беше поискано да се въздържат от опасни маневри.  А моряците бяха арестувани по решение на съда на Крим.  Руският външен министър Сергей Лавров описа ситуацията в Керченския проток като \"недвусмислена провокация на Киев\", за което свидетелствали уж документи, намерени на украински кораби. Ръководителят на руското външно министерство подчерта, че целта на Киев е \"да провокира международен скандал за решаване на вътрешните проблеми на страната\". Инцидентът в Керченския проток стана причина за въвеждането на военно положение в Украйна, което продължи един месец. Експерти внушават, че президентът на Украйна Петро Порошенко в началото на годината ще уреди нова провокация, за да въведе отново военно положение и да отмени планираните за пролетта избори.", "date": "2019.01.03", "title": "Киев трябва да бъде готов за това - в САЩ го наричат \"най-страшния сценарий на събитията в Украйна\""}
{"url": "https://www.faktor.bg/bg/articles/ot-pentagona-izteglyaneto-na-amerikanskite-voyski-ot-siriya-e-palna-kapitulatsiya-na-tramp-pred-erdogan", "text": "Официален представител на Пентагона твърди, че изтеглянето на американските войски от Сирия за 120 дни, вместо първоначалните предвидените 30, е усилие от страна на военните да задоволят искането на президента на САЩ Доналд Тръмп, като същевременно се гарантира по-безопасното им прибиране в родината, отбелязва изданието Washington Examiner. Спорпед източника новият план за изтегляне е опит от страна на военните да „угодят на президента, а не да убиват всички”. Миналия месец Тръмп заяви, че американските войски ще бъдат изтеглени от Сирия в рамките на 30 дни. Впоследствие в медиите бе разпространена информация, съгласно която в телефонен разговор е уверил турския президент Реджеп Тайип Ердоган, че това ще се случи в най-кратък срок. Но представителите на Пентагона предупредиха Тръмп, че този ход не е осъществим и че изтеглянето на две хиляди войници в Сирия ще изисква поне 120 дни. В резултат американският президент съобщи, че войниците ще бъдат върнати в родината им в по-голям срок от предвидения.  Междувременно представители на администрацията са загрижени, че Ердоган и турските военни нямат капацитета да унищожат „Ислямска държава“ и планират да атакуват кюрдските сили в Сирия, подкрепяни от САЩ. „Минималният период, необходим за изпълнение на това безразсъдно решение, сега се описва като добре обмислено и преднамерено, а не е нито едно от двете.Това е пълна капитулация пред Ердоган и изоставяне на самите бойци в Сирия, които се борят с „Ислямска държава“ и защитават американските сили. Военните просто не могат да се изтеглят безопасно за по-малко от 120 дни\", коментира източникът.", "date": "2019.01.03", "title": "От Пентагона: Имаме пълна капитулация на Тръмп пред Ердоган"}
{"url": "https://www.faktor.bg/bg/articles/frantsiya-ekstradira-visokopostaven-ruski-sluzhitel-obvinen-v-zloupotreba-s-vlast", "text": "Руското правосъдие съобщи днес, че след петгодишна съдебна битка Франция е екстрадирала бивш високопоставен служител, обвинен в незаконно присвояване на над 400 милиона евро, предаде Франс прес. Алексей Кузнецов, бивш министър на финансите на правителството на Московска област, беше \"екстрадиран в Русия, съпроводен от служители на руските затвори и руското бюро на Интерпол\", обяви руската Генерална прокуратура. Кузнецов е обвинен, че между 2005 и 2008 г. е организирал закупуването на корпоративни дългове и ги обезпечавал от името на Московска област, за да получи заеми, които присвоявал. Измамата се оценява от руската прокуратура на 14 милиарда рубли, което по обменния курс към момента на извършване на престъпленията е било равно на над 400 млн. евро. Присвоените пари били изпирани чрез недвижими имоти в чужбина, най-вече чрез покупката на два хотела в Куршевел, конфискувани впоследствие от френското правосъдие. Кузнецов беше задържан през юли 2013 г. до Сен Тропе с пет паспорта на различни имена. В продължение на пет години той обжалва екстрадицията си пред различни френски инстанции. През януари 2018 г. бившата му съпруга Жана Бълок беше осъдена задочно на 11 години затвор за отклоняване на над 11 милиарда рубли. Тя е американска гражданка, а САЩ отказаха да я екстрадират. Кузнецов, който е бил и първи зам.-председател на правителството на Московска област, е обвинен в извършване на измами (10 престъпления), незаконно присвояване (3 престъпления) и легализация на имущество, придобито в резултат на престъпления (9 престъпления), посочва ТАСС.", "date": "2019.01.03", "title": "Франция екстрадира високопоставен руски служител, обвинен в крупни злоупотреби"}
{"url": "https://www.faktor.bg/bg/articles/bivsh-politsay-iznasili-zhena-v-blagoevgrad", "text": "Бивш служител на гранично полицейско управление - Благоевград изнасилил брутално приятелката си Н. И., в апартамента ѝ в кв. \"Еленово\" снощи. Веднага след това жената е подала жалба в полицията, съобщава Струма.ком. Атанас К. е бил служител на ГПУ, но е уволнен дисциплинарно заради това, че в качеството му на граничен полицай е имал автокъща и е продавал коли. Преди 5 години същият бил обвинен в изнасилване от съпругата си, с която вече е разведен. Тогава жената подава жалба, че със сила, заплахи и бой Атанас я изнасилил по време на почивката им в Бургас пред очите на двете им деца. Разследването е прекратено, тъй като тогава той е бил женен и половият акт между съпрузите не бе приет за изнасилване.", "date": "2019.01.03", "title": "Бивш полицай изнасили жена в Благоевград"}
{"url": "https://www.faktor.bg/bg/articles/obshtestvo/dimitar-margaritov-v-kzp-poluchihme-470-signala-po-praznitsite-zaradi-hitrini-na-targovtsite", "text": "470 сигнала са постъпили в Комисията за защита на потребителите за 10-те дни по време на коледните и новогодишните празници, за периода между 22 декември и 1 януари включително. Това каза Димитър Маргаритов, председател на Комисията за защита на потребителите в сутрешния блок на БНТ. Има известно увеличение спрямо нормалния поток от сигнали, които постъпват в Комисията, но на фона на разходите и респективно пазаруването по повод празниците, излиза че около 500 жалби и сигнали не дават картина на \"много изкривен пазар\", който е \"пълен с измами\". В част от тези сигнали ние виждаме една тенденция. Именно по празниците има една еуфория, приповдигнат дух, търговците могат да се опитат да вкарат някакви хитринки в ежедневния пазарен процес, като например нереални намаления, таксуване на касовия апарат на цена по-висока от тази, която е била обявена на етикета, като опити да ви изкушат да си купите нещо уж на по-ниска цена, а после да излезе, че тази цена се е отнасяла само за мострата. По-голямата бдителност на потребителите ги е предпазила от това да станат жертви на някакво нарушение, заяви Маргаритов. 25 000 са всички жалби, постъпили в комисията през миналата година. КЗП получава жалби за всякакви потребителски неволи. От това, че несъвпадението в цената е било 1 стотинка, до това, че човек си е закупил скъпа вещ и е имало проблем или с доставката, или с функционирането. Нашата комисия става все по-търсена от всякакъв тип граждани, които имат най-различни проблеми. Радвам се, че обществото привижда в КЗП нещо като \"икономически омбудсман\", който може да бъде в помощ не само по въпроси, свързани с функциите, но и всеки един спор, който може да бъде разрешен по един разумен начин с решение, което удовлетворява и двете страни, каза Димитър Маргаритов. Нарушенията в онлайн пространството като процент са повече, отколкото в търговската мрежа. Българинът е преживял своята консервативност при плащането и пазаруването онлайн. Въпреки това, по-голяма част от сделките и плащанията се случват в магазините. Хората повишават своята активност и са готови да реагират при нарушения.", "date": "2019.01.03", "title": "Димитър Маргаритов: В КЗП получихме 470 сигнала по празниците заради \"хитрини\" на търговците"}
{"url": "https://www.faktor.bg/bg/articles/politsiyata-otchita-po-malko-krazhbi-i-otkradnati-koli-prez-2018-g", "text": "Кражбите през 2018 г. са с около 5000 по-малко в сравнение с 2017 г., или около 11-12% по-малко. Това каза в предаването „Тази сутрин” по bTV комисар Димитър Кошов – зам.-началник отдел „Криминална полиция” към ГДНП. По думите му разкриваемостта е 30-33%. Откраднатите коли през миналата година също са по-малко. За първа година имаме под 2000 регистрирани противозаконно отнети автомобила, отбеляза комисар Кошов. Той отчете, че около коледните и новогодишните празници е било по-спокойно за служителите на реда в сравнение с предходната година. Имало и случаи на предотвратени кражби след сигнали на граждани, които са се обадили в полицията, след като са видели съмнителни лица. Получаваме повече сигнали за извършени престъпления, гражданите ни вярват повече, убеден е комисар Кошов.", "date": "2019.01.03", "title": "Полицията отчита по-малко кражби и откраднати коли през 2018 г."}
{"url": "https://www.faktor.bg/bg/articles/tazi-nosht-pri-lipsvashta-luna-mozhe-da-se-nablyudava-meteorniyat-potok-kvadrantidi", "text": "Късно вечерта на 3-ти срещу 4 януари в нощното небе ще може да се наблюдава метеорния поток Квадрантиди.  Това ще е един от малкото случаи през 2019-а, в които поредица от т.нар. \"падащи звезди\" ще може да се види в безлунно време, разказа преди дни в \"Нощен Хоризонт\" по БНР физикът Пенчо Маркишки. “Човек, ако излезе под открито небе тази нощ 3-и срещу 4-и, т.е., към края на нощта, има вероятност в продължение на един интервал от около 20-30 минути да наблюдава около 60 метеора. Това е метеорният поток, който е с най-голяма активност и ще се случва в безлунно време - т.е. в безлунна нощ, когато най-удобно се наблюдават метеори. Защото, когато има пълнолуние, Луната засветява небето. Прави един такъв светъл фон, който пречи да се забелязват не само слабите метеори, но и слаби звезди“, каза Маркишки.", "date": "2019.01.03", "title": "Тази нощ може да се наблюдава метеорният поток Квадрантиди"}
{"url": "https://www.faktor.bg/bg/articles/politsiyata-izdirva-vaorazhen-prestapnik", "text": "Столична дирекция на вътрешните работи търси съдействие за установяване местонахождението на Светослав Вушев във връзка с извършен на 21 декември 2017 г. в столицата грабеж. Той е на 45 години, от София, обявен е за издирване, съобщават от СДВР. Столичните полицаи апелират гражданите, които имат информация къде може да бъде открит Светослав Вушев, да сигнализират на тел. 112,  02 / 98 24 160, 02 / 866 22 27 или в най-близкото районно управление на МВР при гарантирана анонимност. От полицията предупреждават, че е възможно Светослав Вушев да е въоръжен", "date": "2019.01.03", "title": "Полицията издирва въоръжен престъпник"}
{"url": "https://www.faktor.bg/bg/articles/promenyat-strukturata-na-izpitite-sled-7-klas", "text": "Министърът на образованието Красимир Вълчев съобщи пред журналисти, че се променя структурата на НВО по БЕЛ и математика за след 7-ми клас. Тази година те вече няма да са разделени на два модула. Изпитите ще обхващат материала по предметите, който се изучава в 7-ми клас. Припомняме, че тази година НВО за учениците след 7-ми клас ще бъде проведено чак юни месец. Продължителността на изпитите остава същата - 150 минути. За децата със специални образователни потребности ще бъдат дадени допълнителни 90 минути за изпита.", "date": "2019.01.03", "title": "Променят структурата на изпитите след 7-ми клас"}
{"url": "https://www.faktor.bg/bg/articles/gledat-myarkata-na-tiyneydzhara-zadarzhan-za-ubiystvoto-na-bashta-si", "text": "На 01.01.2019 г. в с. Осеново, Варненска област, е извършено убийство. Под прякото наблюдение на дежурен прокурор е започнало разследване. На 03.01.2019 г., с обвинение за престъпление по чл. 116 ал.1 т.3 предл.1 вр. чл. 63 ал.2 т.1 от НК, Варненската окръжна прокуратура внесе в Окръжен съд Варна искане за задържане под стража на извършителя - 17 годишния син на жертвата.  Делото за мярката за неотклонение беше днес от 12.00 часа днес, 03.01.2019 г., в Окръжен съд-Варна. Според събраните до момента доказателства убийството е било предизвикано от семеен конфликт между майката и бащата на извършителя. Предстои тази версия да бъде проверена. Разследването продължава.", "date": "2019.01.03", "title": "Гледат мярката на тийнейджъра, задържан за убийството на баща си"}
{"url": "https://www.faktor.bg/bg/articles/ogromen-pozhar-v-pernik-izpepeliha-6-koli", "text": "Шест автомобила са изгорели тази нощ в пернишкия кв. „Изток“. Сигнал за инцидента е подаден около 02:55 часа на тел. 112. Колите - марки „Ауди Q5“, „БМВ Х5“, „Пежо 307“, Сеат „Леон“ и „Шкода Октавия“ били паркирани пред жилищен блок. По първоначални данни огънят е тръгнал от два автомобила – „Ауди Q5“, собственост на 25-годишна девойка и „БМВ Х5“, собственост на 51-годишен мъж и се прехвърлил на останалите, паркирани в близост на първоначално горящите, съобщават от ОДМВР-Перник. Всички са унищожени напълно. Частично обгорял е „Опел Зафира“. Извършен е оглед на местопроизшествието от служители на ОДМВР – Перник и колегите им от Второ РУ. Започнато е досъдебно производство и действията по разследването продължават, съобщават от полицията, като за момента не се наемат да оповестят, че става въпрос за палеж.", "date": "2019.01.03", "title": "Варварски  палеж в Перник - изпепелиха 6 коли"}
{"url": "https://www.faktor.bg/bg/articles/mazhe-s-avtomati-kalashnikov-pod0ludiha-asenovgrad", "text": "Кадрите показват, че всеки един от мъжете е седнал на рамката на отворен заден прозорец на бял джип \"Мерцедес\" и държи автоматичното оръжие.  На записа се вижда регистрационният номер само на единия от автомобилите, предава Канал 3. \"Интересни кадри с калашници от преди минути по улиците на Асеновград\", пише мъжът, заснел видеото - Симеон Добрев. Тези днеска по целия град се разхождаха само не знам къде е полицията\", отговаря му Ваня Янкова. Oт Областната дирекция на МВР в Пловдив заявиха, че ще проверят случая. По-късно от там съобщиха, че в РПУ-Асеновград са били подадени десетки сигнали от граждани. Патрулен екип е спрял двата джипа, като е установено, че младежите са решили да снимат клипче, а автоматите са бутафорни. Материалите по случая обаче ще бъдат докладвани на прокуратурата, която ще се заеме със случая.", "date": "2019.01.03", "title": "Мъже с автомати \"Калашников\" подлудиха Асеновград"}
{"url": "https://www.faktor.bg/bg/articles/rusnakat-ubil-bashta-si-kray-osenovo-tryabvashe-da-spasya-mayka-i-sebe-si", "text": "17-годишното момче от руско семейство, което уби баща си в дома им във варненското село Осеново преди два дни, няма да остане в ареста, реши състав на Варненския окръжен съд. Владислав излиза на свобода под надзора на инспектор от Детска педагогическа стая до началото на делото срещу него, сред като в съдебната зала се разбра, че е извършил престъплението, защитавайки себе си и майка си. Варненската окръжна прокуратура внесе искане за задържане под стража на младежа, но адвокатът му заяви категорично, че той е действал при неизбежна самоотбрана. Делото за мярката за неотклонение се гледаше при закрити врати заради възрастта на момчето. Майката Светлана беше в съда, но категорично отказа да говори с журналистите. По лицето й обаче личаха синини, съобщи \"24 часа\". Чрез преводач се разбра, че по време на жестоката семейна трагедия, разиграла се в следобедните часове на 1-и януари, бащата Антон бил пиян за пореден път. Той се развилнял и се нахвърлил да души сина си. Майката скочила да защити детето си и гневът на бащата се насочил срещу нея. Последвала такава борба, че разследващите, които пристигнали първи на мястото, заварили дома като бойно поле - навсякъде имало потрошени мебели и покъщнина. В крайна сметка Владислав успял да се измъкне на баща си и да вземе нож, с който го наръгал няколко пъти. Сигнал на 112 подала майката и двамата изчакали полицията. Защитата разказа, че Антон системно е тормозел и сина си, и съпругата си - пиел и ги пребивал. Последните 5-6 месеца били най-тежки. Преди 5-6 години семейството продало имот в Москва и се преместило да живее край варненското село. Бащата имал успешен бизнес. Купил парцела и започнал да строи къща. Момчето учело във Варна и всеки ден някой от родителите му го карал с кола на училище и обратно. Чужденците не контактували много с хората от близкото село, затова никой не ги познавал добре.", "date": "2019.01.03", "title": "Руснакът, убил баща си край Осеново, излиза на свобода под надзор на инспектор"}
{"url": "https://www.faktor.bg/bg/articles/evrokomisiyata-shte-proveryava-polsha-za-nezakonna-darzhavna-pomosht-v-energetikata", "text": "Европейската комисия очаква Полша да предостави за разглеждане в ЕС новия си закон, който намалява данъка върху електричеството, каза говорителят на Комисията Мина Андреева, цитирана от \"Ройтерс\". Брюксел ще прецени дали той съответства на европейските разпоредби, забраняващи незаконна държавна помощ за компаниите. Долната камара на полския парламент прие на 28 декември закон за намаляване на данъка върху електричеството, тъй като управляващата партия \"Право и справедливост\" се опитва да спре покачването на сметките за електроенергия преди парламентарните избори тази година. Държавните компании за комунални услуги предложиха увеличение на сметките за домакинствата с над 30 процента през следващата година, за да си възстановят приходите, свили се след 65-процентното поскъпване на електроенергията на едро. Точно преди заседанието на долната камара на парламента \"Право и справедливост\" неочаквано повиши предложението си за компенсация за комунални услуги до 4 милиарда злоти (1.1 милиарда долара), за да компенсира загубите на компаниите, които ги предоставят. \"Страна - членка на ЕС, е задължена да уведоми Еврокомисията за всякакви държавни мерки за подпомагане, преди те да влязат в сила\", заяви на редовна пресконференция Андреева. \"Законът на ЕС постановява, че Европейската комисия трябва да бъде уведомена за подобни мерки, за да може да ги разгледа. До този момент не сме били уведомени от полските власти, но ще очакваме те да го направят\", добави тя.", "date": "2019.01.03", "title": "ЕК скастри Полша за незаконна държавна помощ в енергетиката"}
{"url": "https://www.faktor.bg/bg/articles/abv-vizhda-sasht-kato-vrag-za-balkanite", "text": "Искам да декларирам готовността на ПП АБВ да започне подписка за иницииране на референдум против разгръщане на допълнителен военен контингент на територията на България. Това каза председателят на ПП АБВ Румен Петков по време на пресконференция в централата на партията, предаде репортер на Агенция „Фокус“. България трябва да реагира на въоръжаването на Косово от САЩ, заяви още лидерът на лявата партия.  „Имаме основание да считаме, че България е подложена на натиск за разполагането на допълнителни военни контингенти на територията на страната“, подчерта Петков. „Ние имаме договор, с който на наша територия са разположени бази за обучение и подготовка. Те могат да обучават 2500 армейци, за не повече от 3 месеца - 5 000“, посочи той, като обясни, че каквито и други допълнителни ангажименти да се предприемат, това е престъпление за икономиката на страната. Ако се предприемат определени стъпки това може да срине нашия туризъм“, каза още лидерът на АБВ.  Като член на НАТО страната ни трябва да реагира за въоръжението на Косово от САЩ, изтъкна още председателят на ПП АБВ Румен Петков. „Косово обяви създаването на армия, НАТО и ЕС с едни плахи декларации обявиха такава стъпка за крайно неприемлива. Тя противоречи на всички международни актове, с които голяма част от държавите признаха Косово. САЩ преминаха към въоръжаването на Косово, към доставката на оръжие и бронетехника. Как НАТО има една позиция, а ключовият член на НАТО има други действия? Това са двойни стандарти, които са унизителни за НАТО\", заяви Петков. \"Като член на НАТО трябва да реагираме, защото това е в нашия регион. Никой нормален човек няма съмнение, че между Сърбия и Косово напрежението ескалира до степен военен конфликт“, коментира той.  „Косово и Албания обявиха създаването на единни гранично-пропусквателни пунктове. Албания е член на НАТО. Накъде отиваме? Имаме определена система за сигурност, Албания е кандидат член на ЕС, това означава пряк достъп на Косово до тези база данни. Никой не се противопоставя, обявява се като първа стъпка за премахване на границите. Двойните стандарти достигат своя връх“, коментира Румен Петков.  Той припомни как преди 10 години страната ни е приела закон, който според него е унищожил разузнавателната ни система. „Извадихме имената на хора, които са заложили живота си в името на България, защо НАТО тогава не реагира? Тогава всичко това беше подминавано. Като член на НАТО днес какво правим? Не е тайна, че разузнаването и контраразузнаването в България имат тежки проблеми в набирането на кадри, защото никой не знае кой утре ще извади списъците“, посочи лидерът на АБВ.  Напрежението в региона рязко ескалира и АБВ е единствената политическа партия в страната, която реагира, каза Румен Петков в първата за годината пресконференция на АБВ.  „Анализът ни показва,че последните години дават основание за тревожния извод, че действащите от Втората световна война насам инструменти за решаване на международните конфликти не работят. Това води до срив на доверие в институциите, недоверие към организациите и примерите за това не са малко. Системната криза в Близкия Изток, сблъсъкът Косово-Сърбия, проблемът в Йемен, конфликтът между Украйна-Русия, случаят Хашоги в съседна Турция. За съжаления изводът е, че част от тези неща практически са в нашия регион и България е пряко потърпевша. Напрежението в региона рязко ескалира и единствената политическа партия, която реагира в страната ни е АБВ“, коментира Петков. По думите му не са предприети никакви действия, които да доведат до стъпки за гарантиране на сигурността на Европа и на света. \"Заплахата от възстановяване на ядреното въоръжение и противопоставяне се превръща във все по-голяма реалност“, посочи той и припомни, че на 7 ноември 2018 г. партията е предупредила, че страната ни може да е обект на контрамерки. „Нито една институция, нито една парламентарно представена политическа сила не взе отношение по въпроса. Нещо по-лошо парламентът и правителството подминаха въпроса, а това идва да покаже, че всъщност в Народното събрание реалните проблеми, свързани със сигурността на държавата и на нашите граждани, не са коментирани“, подчерта лидерът на АБВ.", "date": "2019.01.03", "title": "АБВ изпадна в антиамериканска истерия, не иска САЩ в България и на Балканите"}
{"url": "https://www.faktor.bg/bg/articles/yunker-gotov-da-izslusha-mey-po-vsyako-vreme", "text": "Председателят на Европейската комисия Жан-Клод Юнкер не е разговарял в последните дни с британския премиер Тереза Мей, но е готов да я изслуша по всяко време. Това заяви днес говорител на комисията в отговор на въпроси, свързани с обявените намерения на Мей да потърси от ЕС още уверения, необходими за одобряване в Британския парламент на постигнатото споразумение за оттеглянето на Великобритания, предаде БТА. Преговорите приключиха, не са предвидени нови заседания на преговарящите, посочи говорителят. Той добави, че споразумението не подлежи на предоговаряне. Следващите стъпки трябва да бъдат определени от британските депутати, добави той по повод отложеното гласуване на споразумението от парламента в Лондон. Според говорителя предвидените временни мерки за недопускане на възстановяването на границата между Ирландия и Северна Ирландия ще важат до намирането и утвърждаването на трайно решение. На последното заседание за годината през декември Европейският съвет реши, че няма какво повече да предложи на Великобритания, освен постигнатото след дълги преговори споразумение. В текста се предвижда мерките за ирландската граница да бъдат временни и да отпаднат, когато бъде постигната договореност за трайно уреждане на въпроса. Председателят на ЕК Жан-Клод Юнкер обобщи, че постигнатата договореност е най-добрата и единствено възможната.", "date": "2019.01.03", "title": "Юнкер готов да изслуша Мей, но ЕС няма да предоговаря сделката за Брекзит"}
{"url": "https://www.faktor.bg/bg/articles/srabskata-opozitsiya-vbiva-klin-mezhdu-belgrad-i-moskva-putin-mrazi-vuchich", "text": "Руският президент Владимир Путин поддържа Сърбия, но не и сегашното ѝ ръководство. Това твърди бившият сръбски външен министър Вук Йеремич, който оглавява опозиционната Сръбска народна партия, предаде сайтът B92, цитиран от \"Дневник\". В интервю за сайта Србин.инфо Йеремич каза, че сръбските власти (често предизвикващи Европа с връзките си с Русия) всъщност са \"много сервилни\" към Запада, а отношенията с Москва са \"лицемерни и нечестни\", особено предвид поддръжката, давана от Русия на Белград. \"Затова Путин лично презира (сръбския президент Александър) Вучич, което по много поводи се доказа с начина, по който той разговаря с него пред камерите в Москва,\" твърди Йеремич. \"Путин с пълно право вижда у Вучич всички характерни черти на (президента на Черна гора) Мило Джуканович и затова изобщо не му вярва,\" добавя той. Според Йеремич комбинацията между \"вътрешен и външен натиск ще смени тази корумпирана власт\". Той смята, че \"именно Западът, т.е. международни актьори, ще повлияят на промяната в управляващите структури, както са правили на Балканите\". Бившият министър каза още че решението за Косово не се е прхвърлило от ООН към Европейския съюз и това няма да стане, ако официална Сърбия не реши друго, например да подпише \"договор за разграничаване с албанците\". Според него същевременно \"ако се позволи на Вучич да извърши предателство и да подпише договор, който ще направи възможно членството на Косово в ООН, това няма да бъде последното нещо, което той ще предаде, за да остане на власт\". Сръбският кабинет реагира незабавно - вицепремиерът и вътрешен министър Небойша Стефанович каза, че \"изглежда всички са обезпокоени, че Александър Вучич води политика на независима и суверенна Сърбия.\" Нападките на Йеремич, седмици преди очаквано посещение на Путин в Белград, идват на фона на многохилядни протести срещу Вучич. В резултат сръбските власти не изключват напълно извънредни избори, но опозицията търси начин да се обедини и да издигне платформа, която е надеждна алтернатива на управляващата Сръбска прогресивна партия (СНС). Западни анализатори коментираха, че един от вариантите е да се нападне Вучич заради един от основните си козове - обещанието, че Сърбия ще продължи евроинтеграцията си, без да загуби специалните си връзки с Русия.", "date": "2019.01.03", "title": "Сръбски опозиционер вбива клин между Белград и  Москва: Путин мрази Вучич, не му вярва"}
{"url": "https://www.faktor.bg/bg/articles/nansi-pelosi-pishe-istoriya-za-vtori-pat-shte-oglavi-kamarata-na-predstavitelite", "text": "Пелоси се готви да бъде избрана днес за председател на Камарата на представителите, съобщава БТА. Тя е знаела, че този момент ще настъпи, дори други да се съмнявали или да са се трудили да ѝ попречат. Пелоси е единствената жена, избирана на поста, и е сред малцината конгресмени, които го заемат повторно. За последен път председател на камарата е бил преизбиран на поста преди повече от половин век. Демократката от Калифорния беше подценявана по време на политическа си кариера, но опровергаваше скептиците. В този случай тя го направи, като успя да върне демократическото мнозинство в Камарата и да събере необходимите гласове за председателския пост. \"Никой от нас не е незаменим\", каза Пелоси пред \"Асошиейтед прес\" в предизборната кампания миналата есен и добави: \"Но аз зная, че съм много добра в това, което правя\". Пелоси остава силно полязирираща фигура, заклеймявана от републиканците като либерал от Сан Франциско и карикатура на всемогъщото правителство. Но тя е и майка на пет деца и баба на девет, пробила \"стъклените тавани\", за да стане един от най-влиятелните политици на XXI век. С президента Доналд Тръмп в Белия дом и републиканците, които все още контролират Сената, връщането на Пелоси на председателския пост, за да води демократичното мнозинство при най-голямото му обновяване след скандала Уотъргейт, разтърсва политическата динамика във Вашингтон, дори отвъд новата ера на разделеното правителство. Тя е една от малцината лидери в Конгреса, които изглежда разбират Тръмп. И двамата са потомци на известни фамилии, призвани сега да сключват сделки. Тръмп харесва силните характери и вероятно в знак на уважение тя е между малкото лидери на Конгреса във Вашингтон, на които той не е измислил прякор.", "date": "2019.01.03", "title": "Нанси Пелоси пише история - за втори път ще оглави Камарата на представителите"}
{"url": "https://www.faktor.bg/bg/articles/ek-stranite-ot-es-da-proyavyat-poveche-solidarnost-i-da-razpredelyat-pomezhdu-si-migrantite-spaseni-v-moreto", "text": "Европейската комисия призова днес страните от Европейския съюз да проявят повече солидарност и да разпределят помежду си около 50 мигранти, спасени в морето от две неправителствени организации и получили временно право да останат в малтийски води, предаде Франс прес.     ЕК се свърза с няколко страни членки, за да се намери решение за бързо сваляне на брега на хората от корабите \"Сий уоч 3\" и \"Сий ай\", каза пред журналисти говорителка на Еврокомисията.     Еврокомисарят по миграцията Димитрис Аврамопулос призовава страните членки да окажат подкрепа и дадат принос в това общо усилие за безопасно сваляне на хората от корабите, допълни тя.     \"Необходима е по-голяма солидарност сред всички страни членки, а ситуацията показва за пореден път, че спешно трябва да бъдат намерени предвидими и трайни решения\", подчерта говорителката.     Малтийските власти се съгласиха да дадат достъп в малтийски води на двата кораба на германски НПО с общо 49 спасени в Средиземно море мигранти заради влошените условия на борда, съобщи вчера малтийският флот.     От 22 декември \"Сий уоч 3\", който плава под холандски флаг, очаква разрешение да влезе в някое пристанище. На него се намират 32-ма мигранти, включително три малки деца, трима непридружени непълнолетни и четири жени, от Нигерия, Либия и Кот д'Ивоар.      Корабът \"Сий ай\", на който има 17 мигранти, също получи разрешение да остане в малтийски води.", "date": "2019.01.03", "title": "ЕК: Страните от ЕС да проявят повече солидарност и да разпределят помежду си мигрантите, спасени в морето"}
{"url": "https://www.faktor.bg/bg/articles/orban-pred-godina-na-saprotivata", "text": "Депутатите от унгарската опозиция обявиха днес единство и се зарекоха да направят 2019 г. \"година на съпротивата\" срещу консервативния премиер националист Виктор Орбан, предаде Франс прес. Това става два дни преди нова антиправителствена демонстрация в Будапеща.  \"Заклеваме се да направим 2019 г. година на съпротивата, както вътре, така и извън парламента, с единството и сътрудничеството на всички опозиционни партии\", обявиха депутатите на безпрецедентна церемония, организирана в ледения студ пред парламента в Будапеща. След затишие по празниците, опозицията, профсъюзите и гражданското общество се надяват да съберат в събота десетки хиляди души в унгарската столица, за да дадат нов тласък на протестното движение срещу приетите през декември реформи, най-вече за смекчаване на трудовото право. Определен от критиците като \"закон за робски труд\", един от тези закони удължава извънредния труд до 400 часа, които работодател може да поиска от наетите от него да полагат за една на година. Това е равно на два месеца работа, които ще се заплащат три години по-късно. Тези мерки дадоха преди Коледа началото на повече от 10 дни демонстрации, понякога с насилие, в Будапеща и в провинцията, рядко срещана мобилизация в Унгария, посочва АФП. Опозицията настоява освен това за отмяна на неотдавнашна реформа на съдебната система, която заплашва да намали независимостта на магистратите и за по-голяма свобода на обществените медии в държава, редовно критикувана за посегателствата върху върховенството на закона. Преизбран с внушително мнозинство за трети последователен мандат през април, Орбан, известен почитател на руския президент Владимир Путин, оттогава силово въвежда реформи за утвърждаване на \"нелиберална демокрация\". Председателят на Унгарската социалистическа партия Берталан Тот отправи днес поздравления, че лявата опозиция, либералите, еколозите и крайната десница най-накрая са успели да се обединят срещу Орбан, и изрази съжаление, че това единство не се е проявило на изборите през април. С 48 процента от гласовете партията ФИДЕС- Унгарски граждански съюз и нейните съюзници получиха две трети от местата в парламента, благодарение на много благоприятната избирателната система. Това квалифицирано мнозинство позволява да се прокарват конституционни реформи.", "date": "2019.01.03", "title": "Депутати с \"ледена заплаха\" пред парламента в Будапеща към Орбан"}
{"url": "https://www.faktor.bg/bg/articles/ogromno-kolichestvo-skalna-masa-se-svleche-do-manastira-sv-troitsa-zaradi-imanyari", "text": "Рухна близо декар от скалния венец в близост до манастира \"Св.Троица\" край Велико Търново. За щастие каменните отломки не са нанесли поражения на светата обител и пътя към нея. Манастирът е в землището на Велико Търново, но самият скален венец е в това на Горна Оряховица. От двете общини започнаха оглед на мястото, за да преценят рисковете и да набележат мерки за изчистване и укрепване на срутището. За спирането му ще се кандидатства за финансиране от Междуведомствената комисия по бедствия и аварии. Има хипотези, че скалният венец е част от древното тракийско укрепление \"Чуй петела\", където се намира и едноименната скала, която се е свлякла. Предполага се, че обектът е част от цялостна тракийска крепостна система, заемаща площ от около 5х6 км. По всяка вероятност тук е била столицата на племето Кробизи - \"Берипара\", допускат историци. Тайните на тракийската цивилизация на платото между крепостите Царевец и Ряховец, свършващо до скалния венец, го правят привлекателно за имянари, които са прокопали тунели, казаха запознати.", "date": "2019.01.03", "title": "Огромно количество скална маса се свлече до манастира \"Св. Троица\" заради иманяри"}
{"url": "https://www.faktor.bg/bg/articles/karakachanov-chakame-oshte-informatsiya-za-f-16-resheniyata-se-vzimat-ot-kongresa-na-sasht", "text": "„Това, което трябва до се случи на 9 януари е да мине докладът, който съм пратил в Министерски съвет, да бъде разгледан и ако правителството подкрепи констатациите, Народното събрание да даде мандат на правителството да преговаря. Лично аз смятам, че цената на изтребителите трябва да бъде намалена и въпросите, на които САЩ не са отговорили с аргумента, че е класифицирана информация, следва да получим ясен отговор на тези въпроси\", посочи министърът на отбраната Красимир Каракачанов. Тогава според него следва да се направи предложение, ако офертата отговаря на нашите интереси, да има предложение за подписване на договор и ратификацията му в Народното събрание. Според Каракачанов, ако не се отговори на условията, имаме право да преговаряме след това и със следващата държава, чиято оферта важи 12 месеца.  На въпроса дали не е  проблематично да се пипа фиксираната цена за самолетите в проекта за инвестиционен разход, защото тогава и други компании, които предлагат например „Юрофайтър” и „Рафал” биха могли да влязат във финансовата рамка, Каракачанов обяви, че под пипане разбира цената да се свали надолу. Той обясни, че като мине процедурата през народното събрание, е предложил процедурата по преговори да се води от четирима министри  - на финансите, икономиката, военния и външния министър. „На много от въпросите с техническите параметри не са подадени отговори,  с аргумента, че решението се взима от конгреса на САЩ и поради факта, че информация се подава след започване на преговори”, така министърът аргументира предложението да се започнат преговори за превъоръжаване с Ф-16 от САЩ. Поне 5-6 важни въпроси са без отговор до момента, уточни той. Дали парламента ще подкрепи предложението му, ще стане ясно след края на депутатската ваканция, допълни Каракачанов. Министърът очаква да има консенсус по въпроса за самолетите и да се направи най-добрият избор за бойната авиация, като става дума не само за мисията по така наречения Air Policing (охрана на въздушните граници на НАТО), но и за най-лошия вариант бойни действия.", "date": "2019.01.03", "title": "Каракачанов: Чакаме още информация за Ф-16, решенията се взимат от Конгреса на САЩ"}
{"url": "https://www.faktor.bg/bg/articles/ekzekutiraha-kitayskiya-dzhak-izkormvacha", "text": "Властите в Китай екзекутираха осъден убиец, наречен от държавните медии \"китайския Джак Изкормвача\", предаде ДПА, цитирана от БТА. Агенция Синхуа съобщи, че обявената през март 2018 г. смъртна присъда е била изпълнена днес. 53-годишният мъж убил 10 жени и едно момиче между 1988 и 2002 година. Полицията събрала над 100 000 пръстови отпечатъци и ДНК-проби, но не могла да залови убиеца години наред. Следователите стигнали до него благодарение на материал от ДНК на негов чичо, арестуван за подкуп. Китай не дава официални данни за това колко хора са осъждани на смърт всяка година. По оценка на организацията \"Амнести интернешънъл\" Китай извършва повече екзекуции, отколкото всички останали държави в света, взети заедно. Според правозащитниците през 2017 г. в Китай са били извършени хиляди екзекуции.", "date": "2019.01.03", "title": "Екзекутираха китайския \"Джак Изкормвача\""}
{"url": "https://www.faktor.bg/bg/articles/obshtestvo/ulitsata/ohraniteli-spasili-prostrelyano-momche-v-lozenets", "text": "Малко след 21 часа на 29 декември момче е простреляно в столичния квартал \"Лозенец\". Kуршумът задейства алармата на офис в близост и това спасява живота му.  Двама охранители, отзовали се на сигнала, му оказват първа помощ. Ако не е била светкавичната реакция на гардовете, раненият в артерията на бедрото е щял да издъхне от кръвозагуба за няколко минути. Момчето е било простреляно от 33-годишен мъж, който не бил доволен от вдигнат шум. Стрелецът вече е задържан от полицията. \"При пристигане на място видяхме момчетата на булеварда, направи ни впечатление окървавеното момче. Първата ни реакция беше да повикаме Бърза помощ от две места, за да може по-бързо да реагират лекарите. След това потърсихме някакъв начин да му пристегнем раната и да спрем кървенето\", разказа охранителят Цветомир Иванов пред Bulgaria ON AIR. Гардовете обясниха, че момчето е припаднало за известно време, а след това се е свестило. Охранителят Венелин Иванов коментира в \"България сутрин\", че в досегашния си петгодишен опит не е виждал такава ситуация и раненият не е бил в състояние да говори и да разкаже какво се е случило. Двамата обясниха, че не се чувстват като герои, защото всеки нормален човек би помогнал.", "date": "2019.01.03", "title": "Охранители спасили простреляно момче в \"Лозенец\""}
{"url": "https://www.faktor.bg/bg/articles/severnokoreyskiyat-poslanik-izchezna-v-italiya", "text": "Високопоставен севернокорейски дипломат изчезна в Италия. Джо Сон-гил, който до скоро изпълняваше длъжността на посланик на Пхенян в Рим, е избягал и се укрива. Това заяви южнокорейски депутат по време на среща на южнокорейското разузнаване. Постът на дипломата приключил в края на ноември. Но преди края на мисията той напуснал посолството заедно със съпругата си без предупреждение. Засега се спекулира, че Джо Сон-ил е поискал политическо убежище в неопределена западна държава. Но говорител на италианското външно министерство заяви, че това не е в рамките на Италия.", "date": "2019.01.03", "title": "Няма следа от севернокорейския посланик в Италия"}
{"url": "https://www.faktor.bg/bg/articles/ekvadorets-ubi-26-godishnata-si-priyatelka-v-ispaniya", "text": "Жена на 26 години е била убита тази сутрин от приятеля си в северния испанския град Ларедо, област Кантабрия, информират властите, цитирани от \"El Pais\". Заподозреният, мъж на 29 г. от Еквадор, е задържан, като преди да извърши това престъпление не е имал предишни регистрирани прояви на насилие. Това е първото убийство в Испания за новата година. През изминалата година в иберийската страна са били убити 47 жени от свои бивши или настоящи партньори, допълват още от изданието.", "date": "2019.01.03", "title": "Еквадорец уби 26-годишната си приятелка в Испания"}
{"url": "https://www.faktor.bg/bg/articles/chovekat-koyto-predskaza-pobedata-na-tramp-sega-predricha-impiychmant", "text": "Когато през 2016 г. всички предричаха победа за Хилари Клинтън, той обяви, че Тръмп ще спечели изборите. Същият човек сега смята, че през 2019 ще има процедура за импийчмънт срещу президента на САЩ. Дали Доналд Тръмп ще промени поведението си през 2019 година? Навярно не. Ще се промени ли политиката на американския президент и неговото правителство? Едва ли. А дали демократите, които вече контролират Долната камара на парламента, ще поискат импийчмънт на президента, особено след като специалният следовател Робър Мълър представи резултатите от разследването си по т.нар. руска връзка? \"Смятам, че е по-вероятно Тръмп да бъде обвинен\", прогнозира политологът от Американския университет във Вашингтон Алън Лихтмън. Историкът, който през изминалите 30 години винаги правилно предсказваше резултатите от президентските избори, се превърна в медиен феномен, когато през 2016 година предрече победата на Тръмп, противопоставяйки се на всички останали прогнози. Сега Лихтмън е убеден, че от 2019 година до края на мандата си Доналд Тръмп ще води битка, за да остане на власт. Битка, която навярно ще загуби. Досега Тръмп можеше да се осланя на републиканското мнозинство в Конгреса, което го предпазваше от процедура за импийчмънт. След междинните избори през ноември миналата година съотношението на силите обаче се промени. Демократите вече разполагат с нови 30 места в Камарата на представителите. Достатъчно е мнозинство само от един глас, за да бъде заведена процедура по импийчмънт на президента. Тази възможност сега вече е напълно реална. На 3 януари 2019 година се провежда първото заседание на Камарата на представителите под новото ръководство на демократите. Това увеличава натискът срещу президента. \"Ако Робърт Мълър стигне до някои неприятни за Тръмп резултати в своето разследване, привържениците на Демократическата партия още по-активно ще започнат да настояват за процедура по импийчмънт. Докладът на Мълър представлява огромна заплаха за Тръмп\", казва Алън Лихтмън. Политологът е сигурен, че Мъ лър разполага с много информации за връзките на близкото обкръжение на Тръмп с Русия. Тези информации биха могли докажат, че е имало манипулации на изборите през 2016 година, с което е бил нанесен удар срещу демокрацията. \"Не вярвам, че Мълър е работил толкова време, за да каже в крайна сметка: Извинявайте, но не открих нищо сериозно. По-скоро мисля, че той ще представи някои важни доказателства за наличието на „руска следа“ в предизборната кампания на Тръмп\", казва Алън Лихтмън. Лихтмън е убеден   че срещу Тръмп ще бъде повдигнато обвинение. Нещо повече – политологът смята, че е възможно президентът действително да бъде отстранен от властта. Един импийчмънт обаче изисква мнозинство от две трети в Сената, а там доминират републиканците. Това означава, че известна част от съпартийците на Тръмп би трябвало да гласуват против собствения си президент. \"Подобен сценарий не е чак толкова невероятен, колкото може би се струва на мнозина\", твърди Лихтмън. Много републиканци загубиха местата си в Камарата на представителите именно заради политиката на Тръмп. А през 2020 отново ще има избори за президент и за Конгрес. Голяма част от републиканските депутати навярно няма сляпо да подкрепят Тръмп, за да не застрашат собственото си преизбиране. \"Тръмп може да загуби властта, ако републиканците сметнат, че президентът ги повлича надолу. Те вече не са лоялни към него. Ако републиканците започнат да се страхуват, че ще загубят собствения си електорат заради политиката на президента, те навярно ще го оставят да падне\", казва Алън Лихтмън. Всичко явно ще зависи от по-нататъшния развой на събитията, който републиканците следят много внимателно. „Навремето те поддържаха Ричард Никсън, но когато доказателствата за аферата „Уотъргейт“ станаха крайно категорични, се обърнаха срещу него. Аз не твърдя, че Тръмп няма шансове да оцелее, но казвам, че това е малко вероятно\", допълва политологът. Не бива да се забравя и един решаващ аспект, подчертава Алън Лихтмън: \"Ако Тръмп бъде свален от власт, президент ще стане не демократката Нанси Пелоси, а Майк Пенс. А вицепрезидентът е човек, когото немалко републиканци в Конгреса предпочитат пред Тръмп\".", "date": "2019.01.03", "title": "Американски политолог предрича импийчмънт за Тръмп, президент става Майк Пенс"}
{"url": "https://www.faktor.bg/bg/articles/sauditskiyat-glaven-prokuror-poiska-pet-smartni-prisadi-sreshtu-obvinyaemi-za-ubiystvoto-na-dzhamal-hashogi", "text": "Единадесет души, заподозрени, че са замесени в убийството на саудитския журналист Джамал Хашоги, се явиха днес в саудитски съд на първото съдебно заседание по случая, предадоха световните агенции. Саудитският главен прокурор поиска смъртни присъди за петима от обвиняемите, предаде Франс прес. Имената на 11-те подсъдими не се съобщават, допълва Асошиейтед прес. Джамал Хашоги беше убит в саудитското консулство в Истанбул на 2 октомври миналата година. Първоначално Саудитска Арабия отрече Хашоги да е убит в консулството. След няколко седмици обаче Рияд призна, че журналистът е бил убит. Турски медии публикуваха снимки на хора от антуража на саудитския престолонаследник принц Мохамед бин Салман в саудитското консулство в Истанбул преди убийството на Хашоги. Тялото на журналиста не беше открито. Смята се, че то е било разчленено. Саудитски прокурори са изпратили искане до Турция за предоставяне на доказателства, които Анкара е събрала по случая, допълва Асошиейтед прес. Към този момент от турска страна няма отговор.", "date": "2019.01.03", "title": "Саудитският главен прокурор поиска пет смъртни присъди за убийството на Хашоги"}
{"url": "https://www.faktor.bg/bg/articles/360-balgarski-shofyori-zaminavat-da-protestirat-v-bryuksel-sreshtu-plana-makron", "text": "С два чартърни полета сутринта на 10 януари ще отлетят за Брюксел 360 български шофьори, организирани от Съюза на международните превозвачи (СМП) у нас, за да участват в протеста на пл. \"Люксембург\" в белгийската столица. На този ден заседава транспортната комисия, а с шофьорите, които в момента са в Европа, българската група се очаква да стигне до 600 души. Чартърните полети, са организирани от СМП, но протестиращите си заплащат двупосочния билет до Брюксел и обратно до София вечерта, обяви Йордан Арабаджиев, председател на Съюза на международните превозвачи. В протеста ще участват още превозвачи от Полша, Унгария, Румъния и Литва, които са потвърдили официално. Други евентуални участия ще има от Хърватия, Словения, Латвия и Естония. Протестите се подкрепят и от Ирландия и Малта, само Португалия в последния момент е променила решението си и според Йордан Арабаджиев това се дължи на факта, че всеки търси бизнес интересите си, а така нареченият план „Макрон” ще направи конкуренцията от Източна Европа значително по- слаба.  \"Ще пеем, ще говорим, искаме да информираме и обществото на Белгия по какъв начин са конструирани тези текстове и как под претекста, че това всичко е в полза на шофьорите, на социалните права, се приемат текстове, които целят да унищожат транспортния бизнес в Източна Европа\", каза Йордан Арабаджиев. Протестиращите превозвачи ще бъдат последователни в действията си и ще изчакат да видят какво ще реши транспортната комисия, допълни  той. Предстои и гласуване в Европарламента, там също може да има промени в текстовете, а след това предстоят триалози между транспортната комисия, Европарламента и Съвета на Европа.", "date": "2019.01.03", "title": "360 български шофьори протестират в Брюксел срещу плана \"Макрон\""}
{"url": "https://www.faktor.bg/bg/articles/sasht-predlozhiha-na-turtsiya-raketi-peytriat", "text": "Намираща се на посещение в Анкара делегация от САЩ предложи на Турция продажба на американски системи за ПВО „Пейтриът”, предаде Анадолската агенция (АА). Делегацията води разговори в Председателството на военната промишленост с участието на представители също на външно министерство и на министерството на националната отбрана. Държавният департамент на САЩ одобри на 19 декември м.г. сделката за „Пейтриът” на обща стойност 3.5 млрд. ЩД. Тя включва 80 бр. усъвършенствани управляеми ракети „Patriot” от типа „MIM-104E”, 60 бр. ракети „Patriot-3 (PAC-3)” с разширени възможности; както и съответното оборудване. Агенцията за сътрудничество в отбранителната сигурност към Пентагона е уведомила днес Конгреса за тази продажба се посочва в официално съобщение по темата на Държавния департамент на САЩ. В предлагания от Вашингтон отбранителен пакет са включени 4 бр. радарни комплекта от типа „AN/MQP-65”; 4 системи за контрол и прихващане на целите; 10 комплекта антенни системи; 20 пускови установки „M903”; 5 електрически централи; свързочни средства, апарати за изпитания, диапазони програми, помощно оборудване. От дълго време САЩ иска Турция да се откаже от покупката от Русия на ЗРК „С-400”. Анкара обаче не е съгласна анулирането на доставките на ЗРК „С-400” да е предварително условия за покупката на „Пейтриът” от САЩ. Успоредно с цената на предлаганите от Вашингтон ПВО системи, Анкара има и друго очакване – а именно за споделяне на технологията за производството на „Пейтриът”. Затова Турция иска да получи „примамливо” предложение от САЩ за трансфер на технологии,, посочва още АА.", "date": "2019.01.03", "title": "САЩ предложиха на Турция ракети „Пейтриът”"}
{"url": "https://www.faktor.bg/bg/articles/karakachanov-ako-sasht-se-izteglyat-ot-afganistan-balgariya-nyama-poveche-rabota-tam", "text": "България трябва да изтегли контингента си от Афганистан, ако това направи и САЩ. Това е позицията на вицепремиера и министър на отбраната Красимир Каракачанов. Днес той присъства на официалното посрещане в Плевен на 36-ия контингент, участвал в мисията на НАТО в Афганистан. Според Каракачанов форматът на участие на НАТО в Афганистан трябва да бъде разгледан на следващото заседание на Алианса, предава bTV. Американският президент Доналд Тръмп анонсира в средата на декември предстоящо изтегляне на половината от 14 хиляди американски военнослужещи от Афганистан. Наскоро той обяви, че изтегля американските войски от Сирия. „Както виждате, Доналд Тръмп взема решения, които съответстват на неговото разбиране за външна политика. Той обяви и изтеглянето на контингента си от Сирия. Как ще се отрази на НАТО – аз лично смятам, че България направи достатъчно. Този контингент, който посрещнахме, беше първият по-голям от 158 души. Този контингент, който замина сега, е от 160 човека. България няма нужда да увеличава своето присъствие повече\", категоричен е военният министър. Попитан дали тогава и ние трябва да свием участието си, той отговори: „Ако политиката на САЩ, като на съюзник в НАТО, е да изтегли своя контингент, лично аз не смятам, че България има повече работа там”. На следващата среща на военните министри от НАТО този въпрос да се обсъди и \"ако някои държави смятат да изтеглят контингентите си от Афганистан, аз смятам че и ние трбва да преразгледаме позиция\", допълни Каракачанов. България участва в Афганистан със 160 души, които охраняват летището в южния град Кандахар и изпълняват инструкторски задачи за местните сили за сигурност. НАТО продължава ангажимента си към тренировъчната мисия \"Решителна подкрепа\", в която беше преобразувана най- дългата бойна мисия на алианса от 2002 година до 2015 година. Предстои да се обсъди как изтеглянето на близо 7 хиляди американски военни ще се отрази на останалите нации, които поддържат военно присъствие от 16  хиляди инструктори. Към момента остават заплахата от ракетни атаки към летището в Кандахар, което се охранява от българите, отбеляза старши националният командир  на 36-ия контингент Веселин Василев. Днес контингентът беше посрещнат официално след успешно завършилата мисия.", "date": "2019.01.03", "title": "Каракачанов: България трябва да изтегли контингента си от Афганистан, ако това направи и САЩ"}
{"url": "https://www.faktor.bg/bg/articles/tramp-ne-me-interesuva-evropa", "text": "Американският президент Доналд Тръмп обяви пред репортери в Белия дом, че може да е най-популярния човек в Европа и да управлява всяка една държава на Стария континент. \"Мога да управлявам всяко европейско правителство ако искам. Но аз не искам\", каза Тръмп на срещата между водещи журналисти в Овалния кабинет.  Той даде ексцентричния отговор докато отговаряше на въпроси за участието на САЩ в НАТО и недостатъчното финансиране на организацията от държавите на Стария континент.  \"Не ме интересува Европа. Не съм избран от европейците. Избран съм от американците и по-точно от американските данъкоплатци\", каза президентът.  Изказването му е в унисон с призивите му от година останалите членове на НАТО да финансират отбранителната организация, така както го прави САЩ. Тази година НАТО празнува 70 години от своето създаване.", "date": "2019.01.03", "title": "Тръмп: Не ме интересува Европа"}
{"url": "https://www.faktor.bg/bg/articles/sasht-nabelyaza-nov-geopoliticheski-vrah-troykata-na-tiraniyata", "text": "САЩ се надяват новото крайнодясно правителство в Бразилия да подкрепи подхода им за решаване на политическата и икономическата криза във Венецуела, заяви американският държавен секретар Майк Помпео на среща с новия си бразилски колега Ернесто Араужо в столицата Бразилия, предаде ДПА, цитирана от БТА. Помпео каза, че той и Араужо са обсъдили заплахите от страна на Венецуела. Двамата са изразили \"дълбокото си желание да бъде върната на венецуелския народ демокрацията\". Държавният секретар специално изтъкна, че САЩ и Бразилия ще формират общ фронт срещу \"авторитарните режими\" в Латинска Америка, включително Венецуела, Куба и Никарагуа. Как биха могли да подкрепят народите на трите страни във възстановяването на демократичното им управление и техните човешки права Помпейо обсъди в пристанищния град Картахена и с колумбийския президент Иван Дуке. Помпео беше в Бразилия за встъпването в длъжност на новия президент Жаир Болсонаро. Оттам той замина за Колумбия, за да се срещне с Иван Дуке. Американският президент Доналд Тръмп запази наложеното през 1962 г. ембарго под предлог, че Куба, Венецуела и Никарагуа оформят \"тройката на тиранията\". В последните дни от 2018 г. агенциите съобщиха, че колумбийските власти разследват възможни заговори за убийството на президента Иван Дуке, в които може да участват тежко въоръжени венецуелци. Външният министър на Колумбия Карлос Трухильо заяви, че по разузнавателни данни съществуват реални планове за нападение срещу десния президент, встъпил в длъжност през август м.г. През последните дни на 2018 г. бяха задържани трима венецуелци с тежки оръжия, добави Трухильо. По данни, получени от полицията и армията, на 21 декември двама венецуелци са били заловени на автобус в Северна Колумбия, носещи дълги оръжия с калибър 5,56 мм, каквито се използват в армията. Дни по-късно беше арестуван трети въоръжен венецуелец. Колумбийският президент отправя остри критики срещу венецуелския си колега Николас Мадуро и по тази причина неговата сигурност е подсилена с помощта на САЩ, Великобритания и Израел. От своя страна Мадуро обвини Колумбия, че оказва помощ на терористи. \"Индипендънт\" писа, че леви президенти като Николас Мадуро на Венецуела, Даниел Ортега на Никарагуа и Мигел Диас-Канел на Куба, всичките определени като диктатори от Жаир Болсонаро, не са били поканени от екипа на президента, след като преди това все пак те са били поканени от бразилското министерство на външните работи. Ню Йорк таймс\" на свой ред коментира, че президентите на Бразилия и САЩ имат сходни виждания, темперамент и стил, което увеличава вероятността за близки отношения между двете страни. Такова укрепване на отношенията, продължава вестникът, може да означава по-засилено сътрудничество по въпроса за Венецуела, както и по-голяма дистанцираност на Бразилия от Куба. Хиперинфлацията и недостигът на хранителни продукти и лекарства накараха над 3 милиона венецуелци са избягали от страната през последните години. Според ООН този брой се очаква да нарасне до над 5 милиона до края на 2019 г. Около 5000 души \"събират живота си\" и напускат всеки ден, нетърпеливи да избягат от икономическия колапс и хуманитарната криза, която прeпъва богатата на петрол Венецуела, отбеляза БиБиСи (BBC). По-голямата част от венецуелците се отправят към други страни на Южна Америка. Повече от един милион венецуелци са избрали съседна Колумбия за свой нов дом, по половин милион пътуват през нея по пътя си на юг към Еквадор, Перу и страните отвъд тях.", "date": "2019.01.03", "title": "САЩ посочиха нов геополитически враг - \"триото на тиранията\""}
{"url": "https://www.faktor.bg/bg/articles/oktay-dps-se-prevarna-v-kriloto-na-komunisticheskata-partiya-shte-upravlyavat-zaedno", "text": "„Най-важното, което може да се каже за ролята на ДПС през тези 29 години, е, че е подвластна на програмата на задкулисието, което си постави за цел БКП/БСП да не носи никаква отговорност за извършените престъпления както при смяната на имената, така и през 100-годишното си съществуване на политическата сцена. ДПС през годините се превърна в крилото на комунистическата партия сред мюсюлманското население\". Това каза за БНР бившият заместник-председател на ДПС Осман Октай по повод 29-ата годишнина от основаването на ДПС на 4 януари 1990 г. във Варна. „ДПС се превърна в политически проводник на интересите на това задкулисие и, за съжаление, след идването на Симеон и НДСВ в България след 2001 година, и с участието на ДПС до ден днешен България се превърна в държава на задкулисието“, допълни той в предаването „12+3“ по „Хоризонт“: „Ако трябва да спомена последното послание на Доган за програмно управление, това програмно управление е \"всички заедно да управляваме държавата и никой да не търси отговорност\". Долу-горе така звучи. Всъщност това е продължение на предлаганото преди години социално-либерално управление на страната - управлението със Симеон и НДСВ“. С посланието си за съвместно програмно управление Доган зачерква изцяло политическия плурализъм, изтъкна Октай: „Вижте днешното управление - дори се възприема за нормално коалиционни партньори да имат стратегически различия по различни както външнополитически, така и вътрешнополитически и икономически теми. Това е в основата на разграждането на партийността и различията между партиите. И Доган най-нахално казва: „дайте всички заедно да управляваме страната за екстремно бързо развитие и излизане от ситуацията“. Ами те самите я вкараха държавата за тези 29 години, обслужвайки задкулисието“. Според Октай Доган никога не е отсъствал от политиката, а оттеглянето му в сараите и назначаването на председателския пост в ДПС на хора като Местан и Карадайъ е опит да бъде направена партията по-приемлива в едно коалиционно управление. „Нямаше как да стане целувката на Орлов мост между Доган и Сергей Станишев, но беше възможно да стане между Местан и Станишев. Това е пародията на политическата ни система в България и неслучайно толкова ниско ниво имат политическите партии и формации, защото са разобличени, че обслужват това задкулисие“. Октай прогнозира, че през май ще има предсрочни парламентарни избори: „Виждайки симптомите на умора и негативи, които носи ГЕРБ от това коалиционно управление, по всяка вероятност ще доведе до ситуация самият Бойко Борисов, за да не загуби всякакви позиции за в бъдеще и да не изчезне като политическа формация на прехода, да отиде на предсрочни избори и тогава да влязат в парламента три политически формации. Аз съм убеден, че след тези избори ще има управление между БСП и ДПС, за пореден път, с минимум 130 мандата -  нещо, което ще взриви обществото“. ДПС е в добро здраве, според Октай, който не очаква рокади на председателския пост.", "date": "2019.01.03", "title": "Октай: ДПС се превърна в крилото на БКП, след май ще управляват заедно и ще взривят обществото"}
{"url": "https://www.faktor.bg/bg/articles/arestuvaha-lidera-na-zhaltite-zhiletki-v-parizh", "text": "30-годишният Ерик Друе, който се наложи като един от лидерите на френското движение на \"жълтите жилетки\", е бил задържан снощи близо до парижкия булевард \"Шанз-Елизе\" и е в предварителния арест за \"организиране на демонстрация без предварително разрешение\". Това съобщи днес в. \"Фигаро\", като се позова на парижката прокуратура. Според полицейски източник водачът на \"жълтите жилетки\" е бил задържан на път към Шанз-Елизе, където бил призовал свои симпатизанти да се съберат. По-рано вчера следобед Друе, който е шофьор на камион, родом от Мелюн в департамента Сен е Марн, беше призовал във видеоклип във Фейсбук да се предприемат \"действия\" на прочутия парижки булевард. \"Довечера няма да правим голяма акция, а ще раздрусаме общественото мнение. Не зная дали ще има кой да дойде с нас на Шанз-Елизе. Всички ще отидем там без жилетки\", каза Друе. Към 19 ч. снощи няколко десетки души се събраха пред закусвалнята на \"Макдоналдс\" на Шанз-Елизе, близо до Триумфалната арка, и очакваха Друе, съобщи \"Фигаро\", като цитира Франс прес, че привържениците му са били без жилетки.  Парижката префектура съобщи, че освен Друе са били задържани и други \"жълти жилетки\" за установяване на самоличността им. На 22 декември Друе беше задържан за организиране на демонстрация на \"жълтите жилетки\" и по-късно беше поставен в предварителен арест за \"носене на забранено оръжие\" - палка, и за \"участие в група, която планирала извършване на насилие и вандализъм\". Тогава Друе беше поставен под полицейски надзор и му беше забранено да носи оръжие, припомня \"Фигаро\", цитиран от БТА.", "date": "2019.01.03", "title": "Арестуваха лидера на \"жълтите жилетки\" в Париж на път към Шанз-Елизе"}
{"url": "https://www.faktor.bg/bg/articles/ostanalite-v-ban-10-dushi-ot-nimh-posreshtat-dnes-ministar-valchev-s-protest-zaradi-nyakolko-stai", "text": "Министърът на образованието Красимир Вълчев ще разговаря с представители на Националния институт по метеорология и хидрология, съобщиха от пресцентъра на министерството. Пред БНР министър Вълчев обясни целта на срещата. \"Целта е да се уверя, че всичко е наред. Наистина приключи т.нар. \"бракоразводна процедура\". Никой не е ощетен. НИМХ има всички условия, за да продължи пълноценно работата си. Разчитаме на него. Институтът излезе от БАН и премина в целия си обем от функции към МОН. Има няколко имота, които все още са спорни. Създали сме работна група. Това не са имоти, които са предпоставка за осъществяване на дейността както на НИМХ, така и на БАН\", посочи министърът. Красимир Вълчев отбеляза, че около 10 души са останали в БАН. Според публикации се очаква те да посрещнат днес министъра с протест. Вълчев подчерта, че ще апелира за разбирателство между двете страни. По думите му въпросът е битов и недоволството им е породено заради невъзможност да ползват няколко стаи. \"БАН и НИМХ трябва да продължат да работят заедно. Институтът ще остане научна организация и ще осъществява научни изследвания, ще участва в научни проекти. Той има нужда от взаимодействие с БАН и то трябва да продължи\", категоричен е просветният министър.  Красимир Вълчев каза още, че за метеоролозите е осигурено по-добро финансиране от това през миналата година. По думите му увеличението е с повече от 10%. От 1 януари институтът официално излезе от структурите на Българската академия на науките и вече е част от просветното ведомство. До това се стигна след серия от протести  на синоптици и други учени в института, недоволни от отделяните за него средства в рамките на Академията. На мястото на Института по метеорология и хидрология се създава нов Институт за изследване на атмосферата, климата и водите. Остават все още нерешени въпроси, свързани с правата върху някои имоти на досегашния институт.", "date": "2019.01.03", "title": "Останалите в БАН 10 души от НИМХ посрещат днес министър Вълчев гневни заради няколко стаи"}
{"url": "https://www.faktor.bg/bg/articles/novini/balgariya/dimitrin-vichev-ruskata-zavisimost-e-nastapvashtoto-zlo-za-balgariya", "text": "Настъпващото зло за България през новата година е тежката руска зависимост. Това констатира в „Свободна зона” на ТВ „Европа” съпредседателят на Атлантическия съвет на България Димитрин Вичев. Той е категоричен, че Румен Радев е проруски президент, а Корнелия Нинова също води проруска политика у нас. От тази гледна точка руската задача е да обръща в страната нещата, тоест, че Америка е лошата, че либералната демокрация е лошата. Тяхното разбиране за злото се различава коренно от това на нормалните демократични хора в България, констатира Вичев. Той се спря и на темата за специалния Доклада на Руския институт за стратегически изследвания, от лятото на 2016 г. Той се основава на социологическо проучване в България, което определя портрета и визията на бъдещия български президент. Институтът тогава се води от ген. Решетников.  \"Този анализ трябва внимателно да бъде прочетен от всички отговорни фактори в държавата, защото тук е закодирано задкулисното дърпане на конците от Кремъл. Най-голямото зло за Българи е тоталната и зависимост от решенията на Кремъл. След като успяха да издигнат свой президент, това е красноречиво за действията и намеренията им. Имам сериозни основания да смятам, че България е завладяна от руските интереси. Няма ясно изразена евроатлантическа заявка от политическия ни елит – и управляващи, и опозиция. Дейността на Решетников се активира у нас след руската анексия на Крим\", казва Вичев. Той припомня, че Решетников анонсира и Волен Сидеров, а генералът е чест гост в телевизия АЛФА.  \"Руската идеология за доминиране в България и на Балканите минава по тръбите на газта и чрез православието. Неслучайно Нинова беше избрана за лидер на БСП. Такъв кремълски пробив не можеше да се постигне при Михаил Миков и Сергей Станишев. Проблемът е, че в БСП си въобразяват, че могат да бъдат социалдемократическа партия, а реално столетницата върви към национал-социалистическа партия. Най-лесно от комунист се става национал-социалист и фашист. Станишев и хората край него няма да имат възможност да откъснат БСП от лапите на национал-социализма\", предупреждава Вичев.", "date": "2019.01.03", "title": "Димитрин Вичев: Руската зависимост е настъпващото зло за България"}
{"url": "https://www.faktor.bg/bg/articles/parvan-simeonov-1-11", "text": "\"Проблемът в България е, че няма кой да каже лошите новини, популизмът ще се засили преди предстоящите избори\". Това каза пред „Фокус“ политологът Първан Симеонов. Той добави, че президентът Румен Радев ще продължи да критикува управляващите. Симеонов смята, че в предизборен период отношенията винаги се изострят, ако на евроизборите ГЕРБ или коалиционно с „Обединени патриоти“ загубят от опозиционните формации БСП и ДПС, страната ни ще се намира в качествено ново положение, при което ще е много трудно ГЕРБ да продължи да управлява.  Първан Симеонов поясни, че при такава ситуация е възможно да се стигне до предсрочни парламентарни избори. „От друга страна, като че ли от днешна гледна точка все пак шансовете на ГЕРБ да победи в европейските избори са по-високи и вероятно партията ще използва тази инерция и за победа в иначе по-лесните за тях местни избори. Големият проблем на ГЕРБ е всъщност и онова, което им беше най-голямото щастие преди 4 години, през 2015г. те победиха в местните избори толкова мощно, че сега няма как да победят по-мощно. БСП дори да напредне с малко, дори да остане назад в общия резултат се очаква да се представи по-добре от последния път“, поясни политологът. Първан Симеонов каза още, че в страната ни продължава липсата на реформи, които да направят редица обществени сектори по ефективни. Задълбочава се демографска криза, но вместо реформи, и управляващи, и опозиция предлагат само харчене на пари, добави политологът.", "date": "2019.01.03", "title": "Първан Симеонов: Спечели ли ГЕРБ евровота, няма да има проблеми на местните избори"}
{"url": "https://www.faktor.bg/bg/articles/novini/svyat/rumanski-diplomat-savetskite-voynitsi-sa-bili-banda-kradtsi-i-nasilnitsi-povedenieto-im-nyama-nishto-obshto-s-osvobozhdenie-ot-fashizma", "text": "\"Румънците се дразнят, когато руски дипломати твърдят, че \"червената армия не е извършвала зверства по време на Втората световна война и е освободила Румъния от фашизма\", написа в профила си във ФБ румънският посланик в Москва Василе Соаре, цитиран от молдовското издание kp.md. \"Много румънци са запазили ярки спомени за поведението на съветските войници в Румъния, което няма нищо общо с освобождение. Как можете да се опитвате да изтриете паметта на хората\", пита Соаре. По думите му, съветските войници са били \"банда крадци и насилници\".", "date": "2019.01.03", "title": "Румънски дипломат: Съветските войници са били \"банда крадци и насилници\", поведението им няма нищо общо с \"освобождение от фашизма\""}
{"url": "https://www.faktor.bg/bg/articles/mazh-ot-sruteniya-blok-v-magnitogorsk-izlyazoh-da-pochistya-kolata-i-vsichko-se-razpadna-pred-ochite-mi", "text": "Оцелях като по чудо, каза мъж, живеещ в блока в руския град Магнитогорск за РИА Новости. Евгений Юрченко разказа пред сътрудник на информационната агенция какво се е случило на 31 декември. \"Излязох от вкъщи 15-на минути преди експлозията. По нищо не си личеше, че след четвърт час сградата ще стане гроб на десетки души. Докато чистех колата си от снега, чух мощен гърмеж. Всичко се разпадна пред очите ми. Мисля, че живея втори живот\", посочи още жителят на града. Той още каза, че вече е отишъл на църква и приел православното християнство. \"Трябва да бъда благодарен на Всевишния, защото животът ми е дар Божи\", допълни Юрченко. Газовата експлозия разтърси високата сграда в източния руски град на 31 декември. По последни данни жертвите вече са 38 души. Местните власти съобщиха, че са идентифицирани 21 от загиналите.", "date": "2019.01.03", "title": "Мъж от срутения блок в Магнитогорск: Излязох да почистя колата и всичко се разпадна пред очите ми"}
{"url": "https://www.faktor.bg/bg/articles/gratskiyat-konsul-vav-venetsuela-otkrit-martav-v-hotelska-staya", "text": "Гръцкият консул във Венецуела е бил открит мъртъв в хотелска стая в Каракас, съобщава \"Катимерини\", като се позовава на телевизионния канал \"Скай\". Според първоначалните сведения смъртта на опитния дипломат се дължи на естествени причини. Властите обаче проверяват всички възможности, защото все още не е изключена възможността за криминално деяние, отбелязва БТА.", "date": "2019.01.03", "title": "Гръцкият консул във Венецуела открит мъртъв в хотелска стая"}
{"url": "https://www.faktor.bg/bg/articles/otkradnaha-9-kartini-na-maystora", "text": "Девет картини на Владимир Димитров - Майстора са откраднати от столичен апартамент, съобщава БНР. Кражбата е станала преди ден. За престъплението вече е подаден сигнал в полицията.  За момента не се знае точната стойност на откраднатите платна. Те са били собственост на един от наследниците на известния художник.", "date": "2019.01.03", "title": "Откраднаха 9 картини на Владимир Димитров - Майстора"}
{"url": "https://www.faktor.bg/bg/articles/reka-zahranvashta-vets-v-turtsiya-zamrazna", "text": "Тежка снежна обстановка в много райони на Турция. Тази вечер се очакват снеговалежи и в Истанбул, съобщават турски медии, цитирани от БТА. Лошото време, което вече е обхванало източната част на страната, се очаква да се настани през следващите дни и в Северозападна Турция. В четири турски окръга в Централен и Южен Анадол има области, където учебните занятия са отменени през днешния ден заради снега. Учениците ще се радват на почивен ден в целия окръг Малатия, а също и в определени райони на окръзите Адана, Караман и Кахраманмараш. Няма да учат също си тудентите от някои университети. Над двеста селища в Източна Турция са блокирани от снега в окръзи като Ван, Битлис и Хаккяри, съобщават властите. Река Карс в едноименния турски окръг, която захранва с вода местна ВЕЦ, е замръзнала при температура от минус 21 градуса по Целзий. Студена вълна постепенно настъпва от Балканите и към района на Мраморно море, като от тази вечер се очаква да започнат снеговалежи в Истанбул, които първоначално ще бъдат под формата на суграшица. В района се очакват и силни ветрове. Вчера вятърът е предизвикал затруднения в морския транспорт в северната част на Егейско море и в Мраморно море. За столицата Анкара прогнозата е за дъжд, сняг и бурен вятър от тази вечер. Властите обръщат внимание на гражданите, които се отопляват на печки на дърва и въглища, да бъдат предпазливи, за да не се задушат с дим. Метеорологичната служба предупреждава за очаквани проливни дъждове по крайбрежието на Егейско и Средиземно море. Валежите ще започнат от днес следобед и ще обхванат Чанаккале, Денизли, Анталия, Мугла и други райони по морското крайбрежие. Според прогнозата на синоптиците студеният фронт ще се настани трайно и снеговалежите в Турция ще продължат до 9 януари.", "date": "2019.01.03", "title": "Бедствие в Турция: При -21 градуса замръзна река, захранваща с вода ВЕЦ"}
{"url": "https://www.faktor.bg/bg/articles/borisov-se-sreshta-s-kmetove-zaradi-vinetkite", "text": "Министър-председателят Бойко Борисов ще се срещне утре, 4 януари, с представители на Националното сдружение на общините в Република България, съобщиха от пресцентъра на Министерския съвет. На срещата ще бъде обсъден механизъм за освобождаване от винентна такса на определени участъци от пътната мрежа, се казва още в съобщението от правителствената пресслужба. Срещата е на \"Дондуков\" 1 и започва от 10 ч.", "date": "2019.01.03", "title": "Борисов се среща с кметове заради винетките"}
{"url": "https://www.faktor.bg/bg/articles/novini/svyat/rusko-izdanie-tvardi-che-vzrivat-v-magnitogorsk-e-teroristichen-akt", "text": "Руското издание Znak.com съобщи, че след взрива в жилищния блок в  Магнитогорск на мястото са открити следи от хексоген.  По информация на изданието, на 30 секември неизвестен мъж е наел апартамент в същия блок, в който са открити следи от взривно вещество. В деня след взрива, на 1 януари 2019 от силите за сигурност са застреляни 3 души, които оказали съпротива при опит да бъдат арестувани, а 1 е успял да избяга. Според източник на Znak.com първоначалният план на терористите е бил да взривят един от търговските центрове в Магнитогорск в навечерието на Нова година. В местното отделение на Федералната служба за сигурност са отказали коментар. Припомняме, че при взрив в десетегажен блок загинаха 37 души.", "date": "2019.01.03", "title": "Руско издание твърди, че взривът в Магнитогорск е терористичен акт"}
{"url": "https://www.faktor.bg/bg/articles/novini/balgariya/haralan-aleksandrov-zhiveem-s-ekolozi-koito-iskat-balgariya-da-stane-rezervat-v-koyto-horata-da-ne-prechat-na-zhivotnite", "text": "\"Тенденцията, която виждаме с разждаемостта, не е изненадваща. Големият въпрос е къде ѝ се ражда на българката. Много млади хора избират да правят това в чужбина, за да са материално осигурени децата им. Лошата новина е, че това ще изпили нацията ни и пазара на труда. Това е изборът на новите модерни общества, които не са като традиционните, каквито са ромите. При достигане на полова зрялост те започват да правят деца\".  Това заяви пред БТВ социалният антрополог Харалан Александров. Той коментира спада на раждаемостта в страната с 8% за година. \"В модерното общество жената е свободен човек, а не средство за възпроизвеждане. Има много млади хора, които искат да се върнат и да гледат децата си у нас, но това все още е пожелателен процес. След война обикновено хората раждат повече деца. През последните 10 години очевидно имаме икономически възход. Въпросът е правителството и бизнесът да успеят да докажат на младите хора, че имат сигурност, тъй като все още има обезлюдени региони. Все още има хора, според които трябва страната ни да е резерват и хората не трябва да пречат на животните\", коментира Александров.", "date": "2019.01.03", "title": "Харалан Александров: Живеем с еколози, които искат България да стане резерват, в който хората да не пречат на животните"}
{"url": "https://www.faktor.bg/bg/articles/novini/svyat/tramp-siriya-e-zagubena-otdavna", "text": "Пясък и смърт - с тези думи президентът на САЩ Доналд Тръмп описа Сирия, като същевременно остана уклончив за конкретните срокове на изтеглянето на американските войски от тази страна, предаде Франс прес.   \"Сирия е загубена отдавна. Освен това говорим за пясък и смърт. За това става дума. Не говорим за някакви огромни богатства\", каза Тръмп. \"Не искам да сме в Сирия до безкрайност. Тя е пясък и смърт\", настоя той. Тръмп продължи да не дава конкретен график за обявеното от него изтегляне на американските войски от Сирия, което той аргументира с преценката, че групировката \"Ислямска държава\" там е победена.   \"Изтегляме се. Ще отнеме известно време. Никога не съм казвал, че ще си тръгнем от днес за утре\", заяви той. При първоначалното обявяване на това изтегляне на 19 декември Тръмп беше заявил, че американските войски в Сирия \"се прибират всички и се прибират сега\", отбелязва АФП.   В момента в Северна Сирия са дислоцирани около 2000 американски военнослужещи, предимно специални части, които се бият срещу ИД и обучават местни сили в освободени от джихадистите райони.", "date": "2019.01.03", "title": "Тръмп: Сирия е загубена отдавна"}
{"url": "https://www.faktor.bg/bg/articles/novini/svyat/epidemiya-ot-morbili-v-skopie", "text": "Епидемия от морбили е обявена в македонската столица Скопие, съобщава Дарик радио. Неваксинирани деца от днес няма да бъдат допускани в детските градини в столицата. През последните дни са регистрирани 12 нови случая на заболяването, обяви министърът на здравеопазването. При шест от тях заразата с морбили е доказана с лабораторни тестове. Резултатите на останалите шестима заболели се очаква да излязат днес.   Осем от заразените са настанени в болница в инфекциозни клиники, всички са с усложнение бронхопневмония. Сред заболелите има 8-месечно бебе и деца на възраст 3-4 години. Един от заболелите е на 31 години. Препоръка срещу морбили: Не водете неимунизирани бебета в съседни страни   Общо 15 000 деца под 14-годишна възраст не са ваксинирани, а на призивите това да бъде направено са откликнали едва 310, което е изключително малък брой, каза министърът.", "date": "2019.01.03", "title": "Епидемия от морбили в Скопие"}
{"url": "https://www.faktor.bg/bg/articles/novini/balgariya/m-konstantinov-predsrochni-parlamentarni-izbori-shte-ima-samo-ako-na-evroizborite-bsp-i-dps-saberat-obshto-9-mandata", "text": "\"Ако на евроизборите БСП заедно с ДПС съберат общо 9 мандата, ще има предсрочни парламентарни избори у нас\", прогнозира пред радио \"Фокус\" проф. Михаил Константинов.  Той уточни, че очаква ГЕРБ и БСП да получат най-много евродепутати, но на резултатите от изборите за европейски парламент трябва да се гледа като на тест за евентуален коалиционен партньор.  \"Ако приемем една такава потенциална коалиция – БСП плюс ДПС, трябва да се види дали тя ще има повече мандати отколкото ГЕРБ плюс евентуалните техни съюзници. Евентуални съюзници на ГЕРБ биха били \"Обединени патриоти\" и една обединена градска десница. Тук не трябва да се гледат само гласовете на ГЕРБ и на БСП, които ще бъдат близки като брой, а мандатите заедно с тези на един евентуален коалиционен партньор. Българските евродепутати са 17. Повече от половината от 17, това е 9. Така че БСП плюс евентуален свой съюзник ако имат 9 депутати, това е очевидна подкана за предсрочни парламентарни избори. Това би показало, че настроенията в България са се променили\", коментира той. Проф. Константинов каза още, че не очаква появата на нов политически играч, защото за евроизборите е късно, а местните избори имат различна специфика.", "date": "2019.01.03", "title": "М. Константинов: Предсрочни парламентарни избори ще има само ако на евроизборите БСП и ДПС съберат общо 9 мандата"}
{"url": "https://www.faktor.bg/bg/articles/novini/svyat/chavushoglu-nareche-gratskiya-ministar-na-otbranata-razglezeno-hlape", "text": "Министърът на външните работи на Турция Мевлют Чавушоглу нарече гръцкия министър на отбраната Панос Каменос „разглезено хлапе\", отбелязва електронното издание на водещия атински ежедневник Kathimerini, като уточнява, че коментарите му са направени по повод изявления за двустранните териториални спорове и нарушенията на въздушното пространство в Егейско море. „Имаме предупреждение за Гърция. Имате разглезено хлапе, който наричате свой министър на отбраната. Внимавайте с него, за да не се намесват въоръжените ни сили в евентуални инциденти”, цитира Чавушоглу местна турска медия, на която се позовава вестника. Изявлението му е направено в рамките на реч пред жандармеристите и възпитаниците на Академията за брегова охрана.  „Това е напълно приятелско предупреждение. Нищо не може да се спечели от реториката, която засилва напрежението“, е допълнил Чавушоглу.  Той също така предупреди Гърция, че неговата страна няма да приеме никакви „осъдителни действия“ в Егейско море. „Напомняме на всички за решението на нашия парламент, нашата брегова охрана и военноморски ни сили продължават да правят това, което трябва да се направи по отношение на всякакви негативни действия\", е подчертал първият дипломат на Анкара, позовавайки се на декларация от 1995 г. на турския парламент, която разрешава военни действия срещу Гърция, ако Атина вземе решения за териториалния си суверенитет, считани за враждебни от Турция.", "date": "2019.01.03", "title": "Чавушоглу нарeче гръцкия министър на отбраната „разглезено хлапе“"}
{"url": "https://www.faktor.bg/bg/articles/novini/balgariya/r-kolarova-tezite-ot-rechta-na-radev-gi-izuchavahme-po-nauchen-komunizam", "text": "„Новогодишното послание на президента започна с една абсолютно неадекватна част, в която той говори за починали, припомня, че част от хората са в недоимък и приключва с една малка спретната реклама на политическия проект на Ахмед Доган, защото призовава всички заедно да обединим усилията си, да не говорим за политика, а в духа на моралния кодекс на строителя на комунизма да забравим своите егоистични цели и да строим светлото бъдеще. Това явно му е на сърце. Частта с критиките, която е най-силно политизираната е може би най-адекватната от това кратко обръщение”, заяви пред Нова телевизия политологът Румяна Коларова.  Тя уточни, че речта се пише от началника на кабинета, но тя се обсъжда и последната дума има президентът. „В речта на Румен Радев скандалът е много съществен, защото виждате едно обединение на политическия проект, който Доган провъзгласи в своето предколедно обръщение и тук във финалната част чухме абсолютно същите идеи”, посочи тя. Според социолога и бивш кандидат за кмет на София от БСП Михаил Мирчев речта не е обвързана с казаното от Ахмед Доган.  „Той в своята безпомощност подхвърли тезата за програмен кабинет, за да може той официално да започне да управлява с ГЕРБ, както досега. И сега, за да увеличим важността на Доган, завързваме за него и президента. Терминът „единение” е на президента от 3 месеца. Какъв Ахмед Доган, какви 5 лева”, запита социологът. От своя страна Коларова репликира, че това е типичен олигархичен етикет, с който се търси унищожаване на междупартийната конкуренция. „Много ми се иска на мен президентът Радев да нарече нещата с истинските им имена. Извинявайте, да се осъществява България, която е държава член на ЕС, без директни забележки, за институционална ерозия, каквито има в Румъния, Полша, Унгария - ние такъв тип забележки нямаме от нашите европейски партньори”, подчерта Коларова и попита Мирчев дали не се опитва \"да помогне на сина си, който е острие на БСП в парламента\". По думите и, тезите от речта на президента ги е изучавала по научен комунизъм и не би искала да ги чува сега от устата на държавния глава.   „Политиката не е пиар, напомни  Румяна Коларова и добави:  „Слабости не се решават така. Трябва да има сериозен законодателен процес, а не да се излиза с недоносчета. Управлението има много слабости, но е демократично. Не е важно какво ще кажат хората за едно новогодишно слово, а какво ще кажат май месец“.", "date": "2019.01.03", "title": "Румяна Коларова: Тезите от новогодишната реч на Радев ги изучавахме по научен комунизъм"}
{"url": "https://www.faktor.bg/bg/articles/novini/balgariya/8-sriv-na-razhdaemostta-v-balgariya-za-1-godina", "text": "Заради неработещият регистър на ражданията никой в държавата, включително министерството на здравеопазването, все още не знае колко деца са се родили у нас през изминалата година.  Проучване на бТВ показва, че има спад в раждаемостта и в трите най-големи софийски АГ болници през 2018 година в сравнение с 2017 г.  С над 8% по-малко деца са се родили в  най-голямата АГ болница в столицата „Майчин дом”. В другите столични болници и в страната като цяло резултатите са приблизително същите.  „Възрастовата група над 35 години. Относителният дял на ражданията в тази възраст нараства. Раждания до 18 годишна възраст – втора група. Относителният дял на ражданията в тази група нараства.  И трето относителния дял на ражданията между 18 и 35 годишна възраст намалява. А всъщност това е най-хубавата възраст за раждане”, обяснява д-р Анатолий Дуковски от АГ „Майчин дом”. По думите му практически това структурно различие не е добро. Излиза, че раждат по-възрастните жени и тези в пуберитетна възраст, деца на по 16 -17 години. Заради неработещият регистър изискваме данни от здравната каса за броя на платените пътеки за раждане през 2018 г. От данните на касата става ясно, че за периода от януари до началото на декември в България са платени над 53 хиляди раждания, на фона на над 58 хиляди за предходната година.  Или спад от почти 8% спрямо 2017-та. Ражданията извън платените от касата са по-скоро изключение.  Наличните вече данни подсказват,  че 60 хиляди бебета ще е трудно достижима бройка за 2018-та.  При около 110 хиляди починали. На година в България се раждат толкова деца, колкото да  напълнят 5 пъти капацитета на зала арена Армеец. За една година умират хора, колкото 9 пъти капацитета на тази зала. Така всяка година населението намалява 4 пъти колкото капацитета на тази спортна зала.  Д-р Дуков от „Майчин дом” смята, че по-притеснително от спада на раждаемостта е увеличаващият се брой на деца, които раждат деца, дори в София.  Официалните данни за броя на родените у нас ще са известни чак през април.", "date": "2019.01.03", "title": "8% срив на раждаемостта в България за 1 година"}
{"url": "https://www.faktor.bg/bg/articles/novini/svyat/tayland-se-podgotvya-za-katastrofalna-tropicheska-burya", "text": "Южен Тайланд се подготвя за катастрофалната тропическа буря Пабук. Очаква се стихията да вилнее в южните части на страната от днес до събота, предаде ДПА, като се позова на националната Служба за превенция на бедствията. Бурята приближава от Индонезия с ветрове с максимална скорост 65 километра в час. Пабук може да се окаже най-опустошителната буря, връхлитала Тайланд от 1962 г. насам. Тогава тропическата буря Хариет отне живота на над 10 души. Метеоролози прогнозират проливни дъждове, причинени от Пабук в популярни туристически дестинации като Пукет, Кох Самуи и Краби. На корабчетата е забранено да излизат в открито море, защото се очакват вълни с височина до 5 метра.", "date": "2019.01.03", "title": "Тайланд се подготвя за катастрофална тропическа буря"}
{"url": "https://www.faktor.bg/bg/articles/novini/svyat/es-e-skeptichen-kam-evropredsedatelstvoto-na-rumaniya", "text": "По-голямата част от страните в Европейския съюз са скептични за европредседателството на Румъния. Партньорите ни се опасяват от вътрешната политическа криза в западната ни съседка. Вижте част от мненията в европейския печат, цитирани от Фокус:  „Може ли държава, която се намира в състояние на вътрешнополитическа война, да поеме председателството на Съвета на Европейския съюз?“ Това е въпросът, отговор на който търсят в редакцията на германския вестник Die Westdeutsche Allgemeine Zeitung, като припомнят, че Румъния пое тази задача на 1 януари. „Но в Букурещ не минава и ден без сериозни конфликти на различни фронтове“, твърди изданието.  Припомня се един от последните скандали в северната ни съседка, при който президентът й Клаус Йоханис се опълчи срещу правителството, като определи членовете му като „инцидент на демокрацията\" и „престъпници\".Министър-председателят Виорика Дънчила се защити и отвърна остро на държавния глава. Йоханис, който представлява страната си на срещите на върха на ЕС, може поне да разчита на подкрепата на населението, категорични са от редакцията, като в подкрепа на тезата припомнят, че миналия август повече от 100 хил. души в цялата страна демонстрираха срещу корупцията и поискаха оставка на правителството в Букурещ. За първи път след присъединяването си към Общността през 2007 г. Румъния пое ротационното председателство на Съвета на Европейския съюз, но очакванията от Букурещ за резултатите от следващите шест месеца не са големи, отбелязва швейцарският вестник Die Neue Zuercher Zeitung. От редакцията припомнят съмненията на председателя на Европейската комисия Жан-Клод Юнкер относно способността на Румъния да се справи със задачите, които поема. Брюксел обвинява Букурещ за липсата на сериозност в борбата с корупцията. Освен това реформите в съдебната система в страната се посрещат със скептицизъм от страна на ЕС. Румъния поема ротационното председателство от Австрия. През следващите шест месеца тя ще председателства заседанията и срещите на всички нива на Съвета, и ще гарантира непрекъснатостта на работата на ЕС в Съвета. Понастоящем Румъния е много разделена, а „удобният“ за Европа президент Клаус Йоханис е в конфликт с ръководеното от социалдемократите правителство. Разкъсвана от вътрешни спорове Румъния пое председателството на Съвета на Европейския съюз. Според правителството в Букурещ карпатската страна, която се присъедини към Общността през 2007 г., иска да бъде „неутрален посредник\" в усилията на Брюксел да планира бъдещето на Блока, отбелязват в редакцията на австрийския ежедневник Die Wiener Zeitung.  Председателството на страната, което започна в първия ден от новата година, ще съвпадне със значителни събития като излизането на Великобритания от ЕС, изборите за Европейския парламент, предстоящите важни преговори за бюджета от 2021 г. до 2027 г. и реформата на политиката на ЕС в областта на убежището. След България, която председателстваше Блока през първата половина на 2018 г., Румъния е втората страна, която оглавява Съвета на ЕС, докато се намира под специално наблюдение от Европейската комисия за дефицитите в борбата с корупцията. Поради тази причина социално-либералното правителство в Букурещ е силно критикувано. Освен това управляващите са в остро противоречие с президента Клаус Йоханис, който стои по-близо до буржоазната опозиция. От редакцията припомнят съмненията на председателя на Европейската комисия Жан-Клод Юнкер относно способността на Румъния да се справи със задачите, които поема. Брюксел обвинява Букурещ за липсата на сериозност в борбата с корупцията. Освен това реформите в съдебната система в страната се посрещат със скептицизъм от страна на ЕС. Председателят на Съвета на ЕС Доналд Туск пожела на Румъния всичко най-добро за председателството. „Уверен съм, че ще се справите, очаквам с нетърпение да работим с вас\", написа Туск в социалната мрежа „Туитър“, обръщайки се към Букурещ. На 10 януари 28-те еврокомисари се очаква да пристигнат на официално посещение в румънската столица. Der Standard, един от най-авторитетните всекидневници в Австрия, публикува поредна статия, посветена на румънското председателство на ЕС, в която изрежда цял куп дипломатически гафове на премиера Виорика Дънчила, включващи дефицити в познанията й по география. Особено внимание е обърнато и на слабото й владеене на английски език.  „В собствената й страна хората обичат да й се подиграват за фалшивите й изявления. След като веднъж определи Иран и Пакистан като държави-членки на ЕС, по време на посещението си в Косово тя сбърка името на столицата и смяташе, че се намира в черногорската Подгорица“, пише изданието.  Не така критично настроени към Букурещ са в редакцията на германското списание Das Handelsblatt. „Председателството на Румъния на Съвета на Европейския съюз не е повод за паника в Европа“, уверен е кореспондентът за Югоизточна Европа Ханс-Петер Зибенхаар. Букурещ не се подготви особено за ротационното председателство – нито президентът Клаус Йоханис, нито министър-председателят Виорика Дънчила са особено притеснени за проблемите на Европа. Но в това има и позитиви – Румъния няма да повтори грешката, направена от Австрия по време на нейното председателство на ЕС. Преди половин година правителството на канцлера Себастиан Курц излезе на европейската политическа сцена с амбициозна програма и и накрая предизвика само разочарование. Румъния, която пое председателството на Съвета на Европейския съюз от Австрия в началото на годината, е далеч по-скромна в амбициите си.  Правителството в Букурещ, остро критикувано по отношение на реорганизацията на съдебната система и отслабването на борбата с корупцията, има само четири общи цели - по-голяма сигурност, по-голямо сближаване, укрепване на общи ценности и по-добър имидж на ЕС като глобална сила. Кой не иска повече сигурност в борбата срещу тероризма или в интернет? Кой не се застъпва за борба с расизма и нетолерантността или засилването на конкурентоспособността и цифровата икономика? Скромните амбиции на правителството на Социалдемократическата партия (СДП) и либералната „Алде“ имат основателна причина. Силният мъж на Румъния, осъденият лидер на СДП Ливиу Драгня, няма дълбок интерес към европейската политика. Той е загрижен за укрепването на вътрешната си власт за сметка на отслабването на съдебните и антикорупционните агенции. Затова Драгня обича да отстъпва европейската сцена на своя консервативен противник - президента Клаус Йоханис. Бившият кмет на Сибиу представлява страната си според румънската конституция в Европейския съвет. Румъния няма да провали Европа в трудната фаза. Защото правителството в Букурещ се възприема преди всичко като модератор и генератор на идеи, а не като допълнителен двигател в ЕС. Публично проявената нервност на председателя на Европейската комисия Жан-Клод Юнкер е пресилена, въпреки че румънският президент и правителство се борят помежду си и страната е под зоркото око на Брюксел заради отслабващата му борба срещу подкупите и непотизма.  Във всеки случай значението на председателството на ЕС често е надценено. В много случаи правителствата се интересуват предимно от благоприятното си представяне пред избирателите в собствената си страна, а не от алтруистичната реализация на европейските цели. Както и да е, важните въпроси ще бъдат контролирани от Брюксел - като предстоящия Брекзит в края на март. Австрия вече изпита това по време на своето председателство през втората половина на миналата година. Дори и с планираното разширяване на ЕС на Западните Балкани, музиката не я свири Букурещ, а Брюксел. Това важи и за важните въпроси като бюджета на ЕС от 2021 г. до 2027 г. или желаната реформа на политиката в областта на убежището. Като се има предвид това добре подготвено разпределение на задачите, румънското правителство не може да причини много щети. Във всеки случай Румъния има неоценимо предимство. За разлика от частично евроскептичната Австрия, в Румъния съществуват само приятелски настроени към Европа партии. Неслучайно мотото на румънското председателство е „Сближаване, общи европейски ценности\". Европейското приятелство не е странно, тъй като карпатската страна е получила видими и забележими ползи от многобройните субсидии от ЕС след присъединяването си преди дванадесет години. С проевропейския Клаус Йоханис начело, Румъния все още е най-голямата страна в Югоизточна Европа.", "date": "2019.01.03", "title": "ЕС е скептичен към европредседателството на Румъния"}
{"url": "https://www.faktor.bg/bg/articles/novini/balgariya/balgarskite-prevozvachi-se-gotvyat-da-blokirat-evroparlamenta", "text": "Българските превозвачи готвят масов протест в сърцето на Брюксел, заради така наречения пакет „Макрон\".  Ако промените бъдат одобрени и влязат в сила, ще засегнат източноевропейските превозвачи. Очаква се около 150 камиона да блокират белгийската столица на 10 януари. „На 10 януари е гласуването в Транспортната комисия на ЕП на т.нар. пакет „Мобилност 1”. Организираме протеста тогава, защото сме сигурни,че голяма част от евродепутатите от други държави въобще не са запознати какво  ще гласуват. Искаме да ги запознаем какви ще бъдат последствията за Източна Европа, защото за нас е недопустимо с вдигането на палец нагоре или надолу да се определят гласовете на една група в ЕП”, каза изпълнителният директор на Камарата на автомобилните превозвачи в България Димитър Димитров. По думите му най-основният проблем в предвидения пакет е връщането на водачите и камионите в страната на регистрация.  „Няма никакъв социален ефект това за водача , т.е. ако водачът е назначен в българска транспортна фирма и се прибере в България при семейството си или е назначен в немска транспортна фирма – да се прибере в Германия”, обясни той. Според него, ако пакетът бъде одобрен, голяма част от българските превозвачи ще се пререгистрират в други страни от ЕС. По думите на Димитър, който е шофьор на тежкотоварен автомобил от 10 години по-високите командировки и преспиването в хотел не е по-добре като условия. „Да отида на хотел – трябва да знам език, да оставя камиона на неохраняем паркинг, което застрахователят не го поема.  Командировката къде ми отива, ако ми откраднат стоката”, обясни той. Протестът в Брюксел ще бъде подкрепен от румънци, унгарци, поляци и литовци. От България ще тръгнат около 340 души.", "date": "2019.01.03", "title": "Българските превозвачи се готвят да блокират Европарламента"}
{"url": "https://www.faktor.bg/bg/articles/novini/balgariya/shte-duha-umeren-severozapaden-vyatar-maksimalnite-temperaturi-shte-sa-mezhdu-minus-2-i-3", "text": "Днес ще духа умерен северозападен вятър, който след обяд ще се ориентира от север-североизток и привечер ще се усили. Ще бъде облачно с валежи от сняг, значителни в южните и планинските райони от страната, където в комбинация с вятъра ще има условия за виелици. Почти без валежи ще е в Североизточна България. Максимални температури предимно между минус 2° и 3°, в София около -1°. Атмосферното налягане е по-ниско от средното за месеца. През деня слабо ще се повиши.  По Черноморието ще бъде облачно и ветровито. По-късно през деня по южното крайбрежие ще превали дъжд и сняг. Ще духа умерен североизточен вятър, който привечер ще се усили. Температурите ще се понижат и максималните ще са между 2° и 4°. Вълнението на морето ще бъде 2 - 3 бала. Температурата на морската вода е около 7°. В планините ще е облачно, ветровито и с валежи от сняг. В Рило-Родопския масив снеговалежите ще са значителни и ще има условия и за навявания. Ще духа силен и бурен североизточен вятър и с него температурите ще се понижават. Максималната на височина 1200 метра ще е около минус 5°, на 2000 метра – около минус 10°.", "date": "2019.01.03", "title": "Ще духа умерен северозападен вятър, максималните температури ще са между минус 2° и 3°"}
{"url": "https://www.faktor.bg/bg/articles/novini/balgariya/zaradi-remont-ogranichavat-dvizhenieto-v-tunel-topli-dol-prez-po-golyamata-chast-ot-denya", "text": "Движението в тунел „Топли дол” на магистрала „Хемус” ще бъде ограничено през по-голямата част от деня. От 9:30 ч. тази сутрин до 15:30 ч. следобед трафикът ще се осъществява само в една лента в тръбата за Варна. Ограничено ще е преминаването в изпреварващата лента поради ремонт на осветлението. Очаква се това да доведе до по-натоварен трафик в участъка, затова от АПИ приканват шофьорите да карат внимателно и да спазват временна организация за движение.", "date": "2019.01.03", "title": "Заради ремонт: Ограничават движението в тунел \"Топли дол\" през по-голямата част от деня"}
{"url": "https://www.faktor.bg/bg/articles/novini/svyat/nad-30-sa-zhertvite-v-magnitogorsk-sred-tyah-6-sa-detsa", "text": "Броят на загиналите при рухването на част от жилищен блок в руския град Магнитогорск достигна 37 души. Шест от жертвите са деца. Четирима души продължават да са в неизвестност. По предварителни данни няма други деца сред останалите под развалините на блока тела. Засега водеща версия в разследването на причините за рухването на 10-етажния блок е експлозия на битов газ. 11-месечното бебе, което след 36 часа беше извадено живо под развалините, е транспортирано до болница в Москва.", "date": "2019.01.03", "title": "Над 30 са жертвите в Магнитогорск, сред тях 6 са деца"}
{"url": "https://www.faktor.bg/bg/articles/novini/svyat/sapartiets-na-donald-tramp-go-obvini-che-ne-e-goden-za-darzhaven-glava", "text": "Лична атака срещу Доналд Тръмп започна неговият съпартиец и бивш кандидат за президент на Съединените щати през 2012 г. – Мит Ромни. Той го обвини, че не е годен за държавен глава. „Тръмп буди тревога по света”, предупреди Ромни в статия, публикувана във вестник „Вашингтон пост”. Той разкритикува голяма част от действията на Тръмп като например назначаването на високи постове на хора с малък опит и изоставянето на ключови съюзници. Той защити позицията си и в „Туитър”: „Политиките и назначенията са само част от президентството. Един президент трябва също да ни обедини, да ни вдъхнови и да защити нашите жизненоважни институции”. Тръмп също отговори в социалната мрежа: „Бих предпочел Мит да се фокусира върху граничната сигурност и толкова много други неща, които могат да са от полза. Аз постигнах голяма победа, а той – не. Трябва да е щастлив за всички републиканци. Бъди ОТБОРЕН играч и ПЕЧЕЛИ!” Статията на Мит Ромни, която провокира бурята в социалните мрежи, беше публикувана два дни преди той да положи клетва като сенатор. Това предизвика спекулации, че Ромни може би се готви да се изправи срещу Тръмп на следващите предварителни избори на републиканците за номинация на кандидат-президент. Президентът на САЩ Доналд Тръмп заяви, че е уволнил министъра на отбраната Джим Матис. Но Матис подаде оставка заради несъгласие с решението на Тръмп да изтегли американските войски от Сирия. Матис обяви на 20 декември, че подава оставка, но ще остане на поста до края на февруари. Три дни по-късно президентът съобщи, че от 1 януари назначава на мястото на Матис неговия заместник Пат Шанахан. На заседание на правителството днес Тръмп заяви: „Матис не можеше да повярва колко много федерални пари е осигурил Тръмп на военните”. След това президентът попита риторично: „А той какво направи за мен?” Освен това Тръмп каза, че не е доволен от работата на Матис в Афганистан. Според президента САЩ трябва да оставят талибаните и бойците на Ислямска държава да се бият помежду си в Афганистан.", "date": "2019.01.03", "title": "Съпартиец на Доналд Тръмп го обвини, че не е годен за държавен глава"}
{"url": "https://www.faktor.bg/bg/articles/novini/balgariya/problemite-s-elektronnite-vinetki-prodalzhavat", "text": "Вече трети ден има проблем с електронните винетки, които влязоха в сила от 1 януари, съобщи бТВ. Проблеми има и със закупуването на нови винетки, и с регистрирането на старите хартиени към електронни. Системата блокира и чрез мобилното приложение, и чрез настолен компютър.   На бензиностанциите пък терминалите не работят. Шофьори споделиха, че са се опитвали да си купят винетки и през сайта. Имаше такива и от професионални фирми за превози, които над 20 часа са се опитвали да купят винетки без успех. Водачите без винетки рискуват да бъдат глобени със 70 лева. Директорът на УС на Агенция „Пътна инфраструктура” инж. Светослав Глосов заяви, че срив в системата няма, и отчете, че на 1 януари са продадени 5000 винетки за 380 000 лв.", "date": "2019.01.03", "title": "Проблемите с електронните винетки продължават"}
{"url": "https://www.faktor.bg/bg/articles/novini/balgariya/mahat-tabelite-vinetka-ot-severnata-tangenta-na-sofiya", "text": "Очаква се днес табелите „Винетка” да бъдат махнати от Северната тангента на София, след като споровете дали минаването по отсечката да бъде платено приключиха, съобщава Нова телевизия. След серия от преговори между Агенция \"Пътна инфраструктура\" и Столичната община и недоволство от страна на софиянци, премиерът Бойко Борисов разпореди да не се плаща за използването на скоростното трасе. На последното си заседание за 2018 г. Министерският съвет реши, че тангентата трябва да стане част от новата магистрала \"Европа\" и за нея ще трябва винетка.", "date": "2019.01.03", "title": "Махат табелите \"Винетка\" от Северната тангента на София"}
{"url": "https://www.faktor.bg/bg/articles/novini/svyat/v-pleven-ofitsialno-posreshtat-36-iyat-balgarski-kontingent-ot-misiyata-na-nato-v-afganistan", "text": "36-ият български контингент от мисията на НАТО в Афганистан ще бъде официално посрещнат в Плевен. На тържествения ритуал ще присъстват военният министър Красимир Каракачанов и началникът на отбраната генерал Андрей Боцев, информира Нова телевизия.  По време на мисията те изпълняваха задачи, свързани основно с организирането на контролно- пропускателния режим на летище Кандахар, както и с обучение и методическа помощ на формирования и военни от афганистанската армия.  В състава на българския контингент са включени 160 военнослужещи от сухопътните войски и 68-ма бригада „Специални сили”.", "date": "2019.01.03", "title": "В Плевен официално посрещат 36-ият български контингент от мисията на НАТО в Афганистан"}
