{"url": "https://www.faktor.bg/bg/articles/novini/balgariya/ogranichavat-dvizhenieto-po-struma-i-hemus-utre", "text": "Движението при километър 7 на автомагистрала \"Струма\" в района на тунел \"Мало Бучино\" утре - 8 май, ще се осъществява в една лента в посока София и в една лента в посока Перник, съобщиха от пресцентъра на Агенция \"Пътна инфраструктура\".  Причина за ограничението е монтаж на автоматични пътни знаци. Във всяка посока на движение ще бъде ограничено преминаването по изпреварващата лента, като трафикът ще се пренасочва по активната лента. От 9.00 до 16.00 часа утре ще бъде ограничено и движението по автомагистрала \"Хемус\" между п.в. \"Прелог\" и п.в \"Ябланица\" в посока София. Причината е почистване на дъждоприемни шахти и изсичане на храсти. Трафикът ще се отклонява преди п.в. \"Прелог\" по път I-3 Ботевград - Ябланица и при п.в. \"Ябланица\" /км 74/ ще се пренасочва по автомагистралата.", "date": "2019.05.07", "title": "Ограничават движението по \"Струма\" и \"Хемус\" утре"}
{"url": "https://www.faktor.bg/bg/articles/novini/balgariya/a-tasev-gazprom-spira-ot-1-yanuari-2020-g-dostavkite-na-gaz-prez-ukrayna", "text": "\"Знаете, че \"Газпром\" предупреди, че от 1 януари догодина доставките през Украйна се прекратяват. Спомняте си, че загубихме десетки милиони загуби, когато преди години спря за две седмици газта. Затова много бързо се работи\", заяви пред БНТ енергийният експерт проф. Атанас Тасев.  \"Газта ще спре по трансбалканския газопровод, но не и по българската част, така, че България ще продължи да си получава договорените оеми\", каза Христо Казанджиев от БЕХ. Той обясни, че имаме много повече алтернативни възможности за получаване на газ отколкото през 2009 година. \"Трябва да имаме междусистемни връзки с други държави, да имаме опции от различни страни-доставчици, както и за доставка на американски втечнен газ\", смята проф. Тасев. Според Казанджиев, всичко е въпрос на политическа воля за доставки на газ от Турция. \"Вероятността да се направи откритие на газ в Черно море намалява с времето. Но има позитивни предпоставки, само сондаж ще докаже има ли газ или не. Самият представител на \"Шел\" е скептичен, така че не трябва да разчитаме толкова много на това. Трябва да се фокусираме върху междусистемните връзки и изграждане на газопреносната мрежа\", прогнозира Казанджиев. Според него, \"Булгаргаз\" би могъл да се възползва от американския втечнен газ, така че да постигне изгоден за потребителите ценови микс. \"Турски поток\" има значение почти изцяло върху приходите, които ще получаваме от транзит. Борбата ни трябва да е за конкуренция, която да доведе до снижаване на цените. Лично аз съм много скептичен за \"Турски поток\" в този вид, в който е предвиден\", заяви Казанджиев.", "date": "2019.05.07", "title": "А. Тасев: \"Газпром\" спира от 1 януари 2020 г. доставките на газ през Украйна"}
{"url": "https://www.faktor.bg/bg/articles/voyskite-na-haftar-svaliha-samolet-na-pravitelstvoto-v-libiya", "text": "Войските на Халифа Хафтар съобщиха, че са свалили самолет на силите на либийското правителство на единството близо до Триполи и са заловили чуждестранен пилот \"наемник\". \"Мираж Ф1\" беше свален в района на Ал-Хира, на 70 километра южно от столицата, заяви Либийската национална армия на Хафтар на своята страница във Facebook, цитирана от БГНЕС. Няма коментар във връзка с инцидента от правителството на националното споразумение, чиито сили са заседнали в битка с базираната в Триполи ЛНА, откакто бойците на Хафтар започнаха офанзивата на 4 април.  ЛНА публикува снимки на мъж с рана на главата и изцапана с кръв униформа, когото определят като \"португалски наемник\". Във видеоклип в социалните медии, човекът е попитан на английски от боец от ЛНА в задната част на пикап, дали е войник. „Не, аз съм цивилен“, казва той. При продължаващата пета седмица битка в южните покрайнини на Триполи досега са загинали 432 души, ранените са 2069 и около 55 000 са били принудени да напуснат домовете си, съобщи ООН.", "date": "2019.05.07", "title": "Войските на Хафтар свалиха самолет на правителството в Либия"}
{"url": "https://www.faktor.bg/bg/articles/beliyat-dom-potvardi-poseshtenieto-na-viktor-orban", "text": "От Белия дом потвърдиха, че следващата седмица министър-председателят на Унгария Виктор Орбан ще бъде приет за среща от държавния глава на САЩ Доналд Тръмп, предава AFP. „Президентът Доналд Тръмп ще приветства премиера Виктор Орбан от Унгария в Белия дом на 13 май 2019 г.\", се казва в изявление на администрацията. „Признавайки дългогодишните връзки между САЩ и Унгария, двамата ще обсъдят начини за задълбочаване на сътрудничеството по редица въпроси, включително търговията, енергетиката и кибернетичната сигурност“, се казва още в текста. Като ръководители на страни от НАТО, в изявлението се казва, че Тръмп и Орбан ще „проучат и възможностите да отговорят на многото отговорности на двете страни, свързани с националната сигурност\". За визитата на Орбан съобщи миналата седмица говорителят на правителството в Будапеща Золтан Ковач в социалната мрежа „Туитър“. „В дневния ред на визитата са енергийната сигурност, сътрудничеството в областта на отбраната, двустранните отношения и регионалната сигурност“, пояснява Ковач. По-рано американският посланик в Унгария Дейвид Корнщайн разкри, че Тръмп иска да развива отношения с Орбан, тъй като го възприема като „силен лидер“.  През юли 2016 г. Орбан стана първият лидер от Европейския съюз, който подкрепи Тръмп в предизборната кампания за президентския пост в САЩ. След като се върна на власт през 2010 г., Орбан се сблъска с остри критики от страна на администрацията на Барак Обама за отслабването на демократичните механизми за контрол и върховенство на закона, включително по време на посещението през юни 2011 г. в Будапеща на държавния секретар на САЩ Хилари Клинтън. През последните месеци имаше възход в отношенията между САЩ и Унгария, въплътени например в двустранното споразумение за сътрудничество в областта на отбраната, подписано в началото на април. Появиха се и съобщения за планове на Будапеща за закупуване на ракети със среден обсег от САЩ.  Въпреки това държавният секретар на САЩ Майк Помпео предупреди по време на посещението си в Унгария през февруари, че „авторитарната Русия никога няма да бъде приятел на свободата и суверенитета на по-малките държави\". Думите му бяха насочени към Орбан, който е считан за един от основните съюзници в Европейския съюз на руския президент Владимир Путин. Орбан, който спечели трети поредни избори през април 2018 г., се противопостави на политиката на Брюксел спрямо миграцията и се превърна в модел за подражание на много от европейските националистически и крайнодесни партии.", "date": "2019.05.07", "title": "Белият дом потвърди посещението на Виктор Орбан"}
{"url": "https://www.faktor.bg/bg/articles/novini/svyat/mey-sazhalyava-che-velikobritaniya-shte-uchastva-v-evropeyskite-izbori", "text": "Британската министър-председателка Тереза Мей съжалява, че Великобритания ще участва в изборите за Европейски парламент и е решена да намери начин за успех на споразумение за Брекзит, заяви неин говорител, цитиран от Ройтерс. Попитан за спекулациите, че Мей може да се оттегли, говорителят й каза, че не знае да има промяна в нейното намерение да напусне едва след завършването на първата част от процеса на излизане на Великобритания от Европейския съюз.", "date": "2019.05.07", "title": "Мей съжалява, че Великобритания ще участва в европейските избори"}
{"url": "https://www.faktor.bg/bg/articles/novini/balgariya/krasen-stanchev-balgariya-e-nay-bednata-strana-ne-zaradi-es-a-zaradi-upravlenieto-y-prez-1995-1997-g", "text": "Европейското бъдеще на България вече се е случило, но трябва да се отстоява. Това каза в интервю за „Фокус“ основателя на Института за пазарна икономика и преподавател в СУ „Свети Климент Охридски“ Красен Станчев.  България е най-бедната страна не заради ЕС, а заради управлението й през 1995-1997 г. Ние сме страната с най-бързо растящи доходи за последните 14 години, каза още той. Това, според него е осезаемо за хората. Проблем е това, че българската икономика има много безсмислени харчове, но когато е по-конкурентно способна икономиката ни и съдебната система функционира добре, тогава нещата ще се оправят. „В България има прекалено много „потънали гемии“. Безсмислени средства са похарчени за „Цанков камък“, за „Южен поток“, за АЕЦ „Белене“ и други неща. В общи линии, когато тези не ефективности в използването на публичните финанси се премахнат или поне се намалят, тогава България ще расте много по-бързо. Когато управляват обществените поръчки така, че да има международна конкуренция, тогава българските граждани ще получат по-високо качество на услугите при по-ниска цена и ще се освободят средства за друго, за образование, например. „Потъналите гемии“ са обикновено държавни проекти и половината, а и повече от тях са свързани с интереси на държавни фирми от Руската Федерация. Много е просто. Отрязва се кранчето за такива проекти и готово“, каза икономистът. Според Красен Станчев това не се прави, защото няма такъв навик. В България положението със използване на европейски средства за приятелски фирми не е чак толкова зле, ако се сравним с Унгария и Словакия, където нещата по този компонент са доста по-зле. В Унгария държавните поръчки са около 40-43% от БВП, докато у нас са 22%.", "date": "2019.05.07", "title": "Красен Станчев: България е най-бедната страна не заради ЕС, а заради управлението й през 1995-1997 г."}
{"url": "https://www.faktor.bg/bg/articles/novini/svyat/vaorazhen-mazh-vze-petima-zalozhnitsi-vav-frantsiya", "text": "Въоръжен мъж е взел петима заложници в магазин за тютюневи изделия в град Бланяк близо до Тулуза в Югозападна Франция, съобщи радио Франс инфо.   Мъжът заплашва да открие огън по силите на реда, които отцепиха района. Той настоява с него да се свърже полицейски преговарящ. На място е пристигнал отряд от специалните полицейски части за борба с тероризма и организираната престъпност.", "date": "2019.05.07", "title": "Въоръжен мъж взе петима заложници във Франция"}
{"url": "https://www.faktor.bg/bg/articles/novini/svyat/herman-van-rompoy-otsenyavat-vi-zaedno-s-rumaniya-zatova-oshte-ne-ste-v-shengen", "text": "\"Европа не е на ръба на колапса и ние не сме свидетели на началото на края на Съюза\", заяви бившият председател на Европейския съвет Херман Ван Ромпой по време на конференция \"Политиките на България в евроатлантическата реалност\". Ромпой каза още, че в следващите години европейските институции трябва да работят в посока разрешаване на проблемите, свързани с безработицата, масовата нелегална имиграция, терористичните заплахи, руската заплаха и корупцията. \"Европа има доста предизвикателства - кризата в Еврозоната и бежанската вълна. И тогава някои мислеха, че Европа ще се разедини, което не се случи. Демографията е второто предизвикателство. Африка преживява демографски взрив. Те са сега около милиард, а до края на този век ще станат около 4 милиарда. А Африка ни е съсед. Затова по- добрата защита на външните ни граници е важна. Тези две предизвикателства – глобалния дълг и демографския взрив в Африка - трябва да ги очакваме и да подсилим Еврозоната и Шенгенската зона\", коментира той. България е силен кандидат за присъединяване към Еврозоната. Докато аз бях председател на Европейския съвет правех всичко, което е по силите ми, за да приближа България към Шенгенската зона. Не успях. За малко това да се случи. Обаче нещо се случи в Румъния, а страната ви беше оценявана заедно с Румъния и работата приключи. Аз мисля обаче, че цел на европейските институции трябва да е присъединяването на страната ви в шенгенската зона. И тогава, след като вече сте в единния европейски пазар, ще бъдете членове на еврозоната и Шенген – трите основи на ЕС, тогава ще бъдете в ядрото на ЕС\", смята Ромпой.", "date": "2019.05.07", "title": "Херман Ван Ромпой: Оценяват ви заедно с Румъния, затова още не сте в Шенген"}
{"url": "https://www.faktor.bg/bg/articles/novini/balgariya/vas-otkaza-da-proveryava-mestonahozhdenieto-na-delyan-peevski", "text": "Върховният административен съд отказа да проверява местонахождението на депутата от ДПС Делян Пеевски.  Това стана по време на делото, заведено от соченото за свързано с ексбанкера Цветан Василев НПО БОЕЦ, срещу ЦИК.  Поводът е, че след сигнал на БОЕЦ за незаконосъобразност на кандидатурата на Делян Пеевски за евродепутат, комисията извърши проверка и се произнесе категорично, че той отговаря на всички изисквания на Изборния кодекс да бъде кандидат за член на Европейския парламент. Този отговор на ЦИК не удовлетвори НПО-то и то се обърна към съда, като поиска от него мащабна справка за движението на Делян Пеевски извън страната, нещо, което обаче никога досега не е изисквано за нито един друг кандидат за евродепутат във всички кампании до момента, съобщава Канал 3. Съдът отхвърли като ненужно събирането на подобни удостоверения от Митници, Гранична полиция, НСО, както и  от Външното министерство на ОАЕ. Законът не се интересува от фактическото местоположение на кандидата за евродепутат, повториха от ЦИК пред ВАС. Комисията посочи отново и пред съда, че Делян Пеевски е подал необходимата декларация с данни за настоящ и постоянен адрес. Извършена е проверка на ГРАО и всички изисквания на закона са изпълнени.", "date": "2019.05.07", "title": "ВАС отказа да проверява местонахождението на Делян Пеевски"}
{"url": "https://www.faktor.bg/bg/articles/novini/balgariya/nikolay-nankov-naglost-e-bsp-da-govori-za-patishta-i-magistrali", "text": "\"Бих нарекъл наглост БСП да говори за европейски проекти и европейско финансиране, камо ли по темата за пътища и магистрали\". Това каза пред журналисти в Ловеч зам.-министърът на регионалното развитие и благоустройството Николай Нанков по повод твърдението на БСП, че проверката на пътищата от Европейската сметна палата е европейски шамар за ГЕРБ, предаде „Фокус“.  „Одитът на автомагистралите от Европейската сметна палата е регулярен. Проверява се не само на конкретна страна членка, а се проверява и самата дейност на ЕК по отношение на ангажиментите и изпълнение на планираното, които са заложени за изграждане на паневропейските транспортни коридори. Които ние не само спазваме, но и изпълняваме като страна членка“, обяви Нанков.  „Одитът ще трае до 2020 г. - за какви шамари говори Свиленски“, коментира той. „Знаем коя магистрала построиха те - предизборно откриваха недовършената „Люлин“, най-скъпата магистрала, по 8 млн. евро на км. възложена. Та трябваше след 2009 г. след тях да се оправя в не малка част от порочните й процедури и изпълнения с укрепване на свлачища и така нататък“, посочи Николай Нанков.  „Отново по време на БСП е построена най-дефектната част от магистрала - частта, за която БСП днес коментират, че е нагъната като юфка. Става дума за „Тракия“ между Стара Загора и Чирпан. За този участък понастоящем трябват 120 млн. минимум, за да се оправят бакиите, които БСП съчиниха“, заяви зам.- министърът. „Това е регулярен одит, който се извършва още в Испания, Полша и Чехия. Не е по сигнал, не е нарочен. Знам, че БСП са уникални експерти, имат огромно самочувствие като такива и политици, но убеден съм, че Европейската сметна палата не се е самосезирала по сигнали на Йончева и Свиленски да направи одит по отношение строителството на пътища“, каза още Нанков.", "date": "2019.05.07", "title": "Николай Нанков: Наглост е БСП да говори за пътища и магистрали"}
{"url": "https://www.faktor.bg/bg/articles/obshtestvo/zakon-i-red/razpitvat-porozhanov-po-deloto-s-minyu-staykov", "text": "Тази седмица ще бъде разпитан настоящият министър на земеделието на Румен Порожанов в качеството му на бивш председател на Държавен фонд \"Земеделие\". По думите на прокурор Ангел Кънев наказателно-правният проблем е, че има средствата по европейската програма, които са с лимит, но няколко милиона се генерират и получават от едно лице и именно това е престъпното сдружение, което заобикаля лимитите по програмата.  \"Вместо 20 лозаря в страната, несвързани помежду си да получат европейско подпомагане, средствата отиват при едно лице, което увеличава масивите си\", разясни прокурор Кънев. Той каза още, че от Държавен фонд \"Земеделие\" писмено са докладвали, че ще искат връщане на всички средства, отпуснати по програмата за конверсия на лозя от съответните еднолични търговци, които са свързани в престъпен договор по настоящето дело. След приключване на мярката за неотклонение на Миню Стайков прокурор Ангел Кънев коментира, че няма никакво основание за отвод на нито един от прокурорите. Спецпрокуратурата остави Стайков в ареста. Той опроверга появилите се информации, че си е купил имот на по-ниска стойност от пазарната, като заяви, че всички негови имотни сделки са извършвани на реални пазарни цени само и единствено по банков път, всички средства били декларирани ясно, както и сделките, извършени в един по-ранен период в кариерата му, касаят единствено земеделски земи.", "date": "2019.05.07", "title": "Разпитват Порожанов по делото с Миню Стайков"}
{"url": "https://www.faktor.bg/bg/articles/stroitelna-firma-ostavi-bez-tok-600-domakinstva-v-sofiya", "text": "Строителна фирма остави без ток близо 600 домакинства в столичните квартали \"Горна баня\" и \"Суходол\". Дружеството отново призовава за стриктно и навременно съгласуване на изкопните дейности От ЧЕЗ съобщават, че при несъобразени изкопни дейности са били прекъснати два кабела, поради което в 09.11 часа близо 600 клиенти на дружеството в двата столични квартала са останали без електрозахранване. Работи се по отстраняване на повредите. За причинените щети ще бъдат съставени констативни протоколи.", "date": "2019.05.07", "title": "Строителна фирма остави без ток 600 домакинства в София"}
{"url": "https://www.faktor.bg/bg/articles/balgarska-delegatsiya-shte-pregovarya-v-sasht-za-novite-iztrebiteli", "text": "Българска делегация от няколко институции ще преговаря в САЩ за новите изтребители с американското правителство. Тя е съставена от представители на Министерството на отбраната и на Военновъздушните сили, както и на министерствата на финансите и на икономиката.  Министърът на отбраната Красимир Каракачанов обясни, че ще се преговаря в рамките на фиксираната от парламента цена, без да намалява способностите на самолетите.  Първоначално България беше готова да даде 1,8 милиарда лева, но парламентът прие възможност за повече пари. Решението, според министъра, трябва да отговаря на българските финансови възможности. Плащанията трябва да са разсрочени, защото иначе може да затрудни финансирането на останалите проекти, припомни той.  Каракачанов се надява в рамките на т.нар. „индустриално сътрудничество“ да бъде изграден център за обучение на пилоти в новооткритото училище в Долна Митрополия.  Американската фирма изрази преди месец готовност да предаде и осемте самолета две години след подписването на договор. Първоначалните очаквания на министъра на отбраната са подписването да е през юни или юли.", "date": "2019.05.07", "title": "Българска делегация ще преговаря с правителството на  САЩ за новите изтребители"}
{"url": "https://www.faktor.bg/bg/articles/krasen-stanchev-balgariya-e-namalila-4-pati-energiynata-si-nezavisimost-ot-rusiya", "text": "Най-важното през последните 20 години е, че ЕС има една много важна функция и тя е запазване на националния суверенитет. Това заяви в ефира на БНР икономистът Красен Станчев. Той изтъкна, че в международен план България е придобила независимост в областта на търговията, на икономиката и на енергетиката. \"1999-а година България плаща на Русия около 14 % от БВП за енергоресурси, 2001-ва година - около 11 %, а миналата година - около 3 %. За около 17-18 години има намаляване около 4 пъти и съответно увеличаване на енергийната независимост с толкова\", посочи експертът. По думите на Станчев ръстът на доходите на България за тази година е най-висок в ЕС, само в Румъния е малко по-висок. \"Доходите ни са най-ниски в ЕС, защото спадът на доходите беше много дълбок през 1996-1997 година. До 2014 година България изплаща дълговете на правителството от преди 1989 година\" изтъкна икономистът и отбеляза, че в момента има забавяне на ръста на националния вътрешен продукт, но това не се отразява засега на доходите.", "date": "2019.05.07", "title": "Красен Станчев: България е намалила 4 пъти енергийната си зависимост от Русия"}
{"url": "https://www.faktor.bg/bg/articles/evropeyskata-smetna-palata-startira-proverka-na-parite-za-patishta", "text": "Проверка дали финансирането от ЕС води до създаване на пътна мрежа, която свързва държавите-членки и техните региони, започват от Европейската сметна палата (ЕСП), съобщават от институцията. Обект на одита са България, Чехия, Полша и Испания. От 2007 г. до 2020 г. ЕС ще даде около 82 млрд. евро за пътна инфраструктура, като основните бенефициенти са централноевропейските и източноевропейските държави-членки. „Съществува риск цялата основна мрежа на ЕС да не бъде завършена навреме”, коментира Джордже Пуфан от ЕСП. По думите му все още има пропуски, липсващи връзки и места с недостатъчен капацитет. Сред въпросите, които ще бъдат проверени, е дали Европейската комисия следи пътните планове на страните членки да дават приоритет основната пътна мрежа да е готова и в добро състояние, както и дали финансирането е насочено правилно. Очаква се одитният доклад да бъде публикуван в началото на 2020 г.", "date": "2019.05.07", "title": "България под прицел: Европейската сметна палата стартира проверка на парите за пътища"}
{"url": "https://www.faktor.bg/bg/articles/bfs-izhvarli-vereya-ot-parvenstvoto-zaradi-manipulirani-machove", "text": "След заседание на Дисциплинарната комисия към БФС от централата обявиха, че Верея е аут от Първа лига заради манипулирани резултати от футболни срещи.  Верея ще бъде във Втора лига през следващия сезон. Ето какво пише Българският футболен съюз на сайта си:  \"По сезиране на Експерта по почтеността към БФС и Комисия \"Етика и феърплей\" към БФС за манипулирани резултати от футболни срещи на основание чл. 46, ал.7 от ДП /2018/2019/ - ДК наказва ФК \"Верея\" гр. Стара Загора с преместване във Втора Професионална Футболна Лига /ВПФЛ/ за следващата спортно-състезателна година без право да довърши участието си в настоящото първенство. Старозагорци нямат нито една победа през този сезон в Първа лига. За 32 кръга са записали 6 равенства и 26 загуби, при голова разлика 13:81\".", "date": "2019.05.07", "title": "БФС изхвърли Верея от първенството заради манипулирани мачове"}
{"url": "https://www.faktor.bg/bg/articles/b-tso-n-ce-doblizhi-do-6000-dolapa", "text": "Πaзapът зa ĸpиптoвaлyти ce възcтaнoвявa c бъpзи тeмпoвe. Πo вpeмe нa paннaтa тъpгoвия в Aзия bіtсоіn ce дoближи дo 6000 дoлapa, a еthеrеum дoбaви нaд 10% ĸъм cтoйнocттa cи.  Πъpвaтa ĸpиптoвaлyтa пocĸъпнa c 4,66% дo 5964 дoлapa и дocтигнa нaй-виcoĸoтo cи нивo зa пocлeднитe 5 мeceцa, възcтaнoвявaйĸи чacт oт зaгyбитe cи oт пo-paнo тaзи гoдинa. Зa пocлeдeн път bіtсоіn дocтигнa 6000 дoлapa в cpeдaтa нa нoeмвpи минaлaтa гoдинa, пишe caйтът Іnvеѕtіng.соm, цитиран от money.bg. Еthеrеum нapacнa c 10,27% дo 179,44 дoлapa, ХRР - 2,37% дo 0,3037 дoлapa, a lіtесоіn ce изĸaчи c 6,79% дo 77,52 дoлapa.  Taĸa oбщaтa ĸaпитaлизaция нa пaзapa нa ĸpиптoвaлyти дocтигнa 189 милиapдa дoлapa oт 180 милиapдa дoлapa дeн пo-paнo. B ĸpaя нa минaлaтa ceдмицa bіtсоіn дocтигнa зa пъpви път 6-мeceчeн вpъx дo 5750 дoлapa. O", "date": "2019.05.07", "title": "Bіtсоіn ce дoближи дo 6000 дoлapa"}
{"url": "https://www.faktor.bg/bg/articles/spetsprokuraturata-iska-postoyanen-arest-za-mityu-staykov", "text": "Днес, 7 май 2019 г., Специализираната прокуратура внесе в Специализирания наказателен съд искане за определяне на най-тежка мярка за неотклонение „Задържане под стража“ на Миню Стайков. Бизнесменът е обвинен за участие в престъпен сговор (престъпление по чл. 321, ал. 6 от НК) за злоупотреби с европейски фондове. Очаква се съдът за насрочи час на делото по мярката днес.", "date": "2019.05.07", "title": "Спецпрокуратурата иска постоянен арест за Митю Стайков"}
{"url": "https://www.faktor.bg/bg/articles/prokuraturata-predyavi-obvinenie-na-valcho-arabadzhiev", "text": "Специализираната прокуратура предяви обвинение на Вълчо Арабаджиев и внесе в Специализирания наказателен съд искане за определяне на мярка за неотклонение „Задържане под стража“ по отношение на него. Това съобщиха от държавното обвинение. На 5-ти май специализираният съд реши да остави баща му Ветко Арабаджиев в ареста. Той беше върнат под конвой от Испания след шест месеца издирване. Специализираната акция срещу Арабаджиеви беше в края на август. При претърсването на хотел „Маринела\" бяха открити 10 млн. лева. Издирваха бизнесмените с европейска заповед за арест и червена бюлетина на Интерпол. Двамата са обвинени задочно от Специализираната прокуратура за участие в организирана престъпна група за пране на пари и данъчни престъпления.", "date": "2019.05.07", "title": "Прокуратурата предяви обвинение на Вълчо Арабаджиев"}
{"url": "https://www.faktor.bg/bg/articles/otlozhiha-otnovo-deloto-sreshtu-nikolay-nenchev-za-1-yuli", "text": "Софийски градски съд отново отложи днес за 1 юли делото срещу бившия министър на отбраната Николай Ненчев. Причината е искането на прокуратурата за допълнителни справки. Държавното обвинение иска да знае на какво основание по времето на Ненчев са вдигани български самолети при навлизане на руски в зоната на отговорност.  Според съдията по делото тези справки не са от значение за самия процес. Защитата на Николай Ненчев смята, че целта е съдебната сага да се протака и да се оказва психически натиск срещу бившия военен министър.  Обвинението срещу Ненчев е, че е ощетил руската компания РСК \"Миг\". \"С цел да причини на АО РСК \"МиГ\" вреда в размер на 3 773 000 евро! \" Самолетите са ремонтира на по-изгодна цена в Полша, която е натовска страна. Вчера Николай Ненчев обяви, че в знак на протест ще приеме решението на СГС, каквото и да е то и няма да го обжалва.", "date": "2019.05.07", "title": "Отложиха отново делото срещу Николай Ненчев за 1 юли"}
{"url": "https://www.faktor.bg/bg/articles/obshtestvo/ulitsata/dzhip-blasna-4-detsa-v-sofiya", "text": "Джип блъсна четири деца, след което се преобърна в река в София, съобщи Нова ТВ. Пострадалите са на възраст между 15 и 17 години. Инцидентът станал в района на стадион \"Георги Аспарухов\". Към мястото са изпратени три коли на Спешна помощ.", "date": "2019.05.07", "title": "Джип блъсна 4 деца в София"}
{"url": "https://www.faktor.bg/bg/articles/obshtestvo/zakon-i-red/detsa-prekaraha-chasove-v-aresta-zaradi-falshiva-zaplaha-kam-papa-frantsisk", "text": "Две деца прекараха часове в ареста заради фалшива заплаха към папа Франциск. Вчера около 15 часа следобед, преди началото на Призива за мир, с който настъпи кулминацията в официалното 2-дневно посещение на папа Франциск у нас, на спешния тел. 112 е постъпило анонимно обаждане. Детски глас е съобщил, че около делегацията ще избухне бомба и без други подробности разговорът е приключил. Полицията незабавно е предприела мерки по установяване на извършите на заплахата, съобщи за Дарик говорителят на СДВР Светла Костадинова. По думите й още в самото начало е било ясно, че става въпрос за детска шега. След като разследващите локализирали мястото, откъдето е направено позвъняването - уличен телефон в центъра на столицата, към мястото е изпратен патрул. Задържани са две деца на видима възраст 10 и 12 години. Те са откарани в полицията за изясняване на съпричастността им към инцидента. Няколко часа по-късно е установено, че те нямат общо с отправената заплаха и са освободени. По неофициална информация арестуваните деца са от ромски произход.  Полицията все още издирва извършителите на анонимната телефонна заплаха.", "date": "2019.05.07", "title": "Деца прекараха часове в ареста заради фалшива заплаха към папа Франциск"}
{"url": "https://www.faktor.bg/bg/articles/novini/svyat/sadat-dopusna-begletsa-puchdemon-do-evroizborite", "text": "Бившият ръководител на Каталуния Карлес Пучдемон, който напусна Испания през 2017 г. след обявения за незаконен референдум за отцепване, може да се кандидатира за евродепутат при изборите този месец, съобщи съдът в Мадрид, който анулира предишното решение на избирателния съвет. Пучдемон може да се кандидатира, както и Тони Комин и Клара Понсати, които бяха част от регионалното правителство по време на опита за отцепване и също избягаха. Още новини от Европа и света ще намерите тук Решението дойде само един ден след като висшият съд отсъди, че няма причина да им се забрани участие в изборите и нареди съда в Мадрид \"незабавно” да постанови решение. От там казват, че участието в избори е \"фундаментално право” признато от конституцията и че бягство от страната не може да бъде причина за забрана за участие в избори.", "date": "2019.05.07", "title": "Съдът допусна беглеца Пучдемон до евроизборите"}
{"url": "https://www.faktor.bg/bg/articles/novini/balgariya/ivo-hristov-sam-ne-moga-da-svalya-gerb", "text": "Бившият шеф на президентския кабинет Иво Христов и настоящ кандидат за евродепутат в листата на БСП заяви, че партията на левицата е показала, че може да бъде алтернатива на ГЕРБ. \"Другото важно е, че БСП отвори листата си за известни личности като Елена Йончева\", коментира пред izbori.bg кандидатът Иво Христов. Той допълни, че социалистите са алтернатива на сегашното управление, но избегна въпросите за водачката на листата Елена Йончева, както и дали Корнелия Нинова ще подаде оставка, ако партията му се провали на предстоящите евроизбори.  \"ГЕРБ обявиха, че някой ги е ударил със скандала за апартаментите, но хората виждат всичките големи имения и асансьори. Скандалът с къщите за гости също оказва влияние. Бойко Борисов обяви, че всички ще получат заслуженото, но той е единственият премиер осъждан за лъжа, а знаем, че по време на избори се лъже най-много. Аз работих много 2 години в президентството и много добре знам как работи фабриката за лъжи на ГЕРБ. Не мога да коментирам темата за къщите на гости на Елена Йончева. Мога да кажа, че аз нямам къща за гости\", категоричен беше той. \"За мен листата на БСП стана по-силна след включването на Сергей Станишев в нея. Всеки един носи позитиви в тази листа. Не мога да говоря, че съм вътрешен човек на Румен Радев в БСП. Винаги съм се старал да бъда полезен, когато работих в екипа на президента. Човек е полезен навсякъде с добрата си воля и компетентността си. За мен можем да говорим за конфликт в ГЕРБ. Там има два предизборна екипа - единият си го назначи Бойко Борисов, а другият се ръководи от Цветан Цветанов. Борисов не спира да говори, че всички ще бъдат наказани и Цветанов го е предал. Ето това е конфликт. Между мен и президента няма конфликт. Ако не стана евродепутат, президентът ще реши дали да се върна в неговата администрация. За мен най-важното на тези избори е БСП да победят ГЕРБ. Ако някой си мисли, че есента с действащо правителство на ГЕРБ ще може да си избира свободно кмета, се лъже много. Централната власт държи местната администрация и в България няма да има свободни и честни избори. В момента няма друга алтернатива на ГЕРБ освен БСП. Ако БСП победи на 26 май, ще има друга политическа ситуация в страната. Не мога да коментирам дали ще има предсрочни избори при загуба на ГЕРБ. Бойко Борисов обяви, че няма да подаде оставка. За мен той няма да подаде оставка, докато не си назначи главен прокурор\", разкри Иво Христов. \"Не мога да гадая кой ще бъде следващият председател на ЕК и дали това ще бъде Франс Тимерманс. Днес видяхме, че Виктор Орбан е оттеглил подкрепата си кандидат за председател на ЕК от ЕНП Манфред Вебер. БСП е член на ПЕС и мястото и е там. Председателят на ПЕС е в листата на БСП. Никога не съм казвал, че съм срещу Франс Тимерманс. Има разнобой в мненията ни, но това не означава конфликт\", каза още Христов. \"По темата за влизането ни в еврозоната съм предпазлив. Трябва да има много трезва и реална преценка. Трябва да има дебати и да преценят експертите, а не както стана със самолетите, когато ГЕРБ казаха - не ни интересува мнението на военните, ние знаем кой е правилния изтребител. Ако това стане с еврото, няма да е никак добре. Как да влезем в Шенген, когато по плажовете на Черно море изплува безстопанствен кокаин?\", попита Иво Христов. \"Аз не мога да сваля ГЕРБ от власт. За тази цел трябва да има гражданска активност. Всичко е плод на борба. Нашият лозунг е - справедливост сега. Не мога да коментирам дали ще има оставки в БСП, ако бъдат загубени изборите. Аз дори не съм член на БСП\", завърши кандидатът за евродепутат.", "date": "2019.05.07", "title": "Иво Христов: Сам не мога да сваля ГЕРБ"}
{"url": "https://www.faktor.bg/bg/articles/novini/svyat/-dyasnata-raka-na-tramp-vliza-v-zatvora-zaradi-ruskata-afera", "text": "Бившият адвокат на американския президент Доналд Тръмп Майкъл Коен беше осъден на 3 години затвор и няколко глоби в общ размер от 2 млн. долара, предаде CNN. Той бе осъден за лъжесвидетелстване, подкупи, укриване на данъци и други престъпления. \"Дясната ръка\" на Тръмп трябва да се яви в затвора на 6 март. Коен заяви, че \"поема пълната отговорност за действията си\". Той изрази съжалението си, че е работил за Тръмп и се е съгласил да покрива мръсните му дела.  Той описа работата си за държавния глава като \"личен и душевен затвор\" от самото начало. Това е най-тежката присъда до момента, издадена във връзка с разследването на спецпрокурора Робърт Мълър по т.нар. \"руска афера\". Според адвокатите му, Коен не трябваше да бъде осъден за делата си, тъй като те са били извършени по нареждане на Тръмп, а не по волята на клиента им. Съдията по делото обаче бе на друго мнение. Часове след обявяването на присъдата, от National Enquirer признаха, че са прикривали неудобни за президента факти. Сред тях са и аферите с въпросните жени, на които Коен призна, че е плащал, за да мълчат. Както е известно, ръководството на изданието е приближено от десетилетия до Тръмп, но сега обеща да сътрудничи на прокуратурата.  Преди това Коен се призна за виновен, че е излъгал Конгреса за връзките си с руснаци по време на предизборната кампания през 2016 г. Също така бе доказано, че е дал пари на две жени, с които Тръмп е имал извънбрачни връзки, за да мълчат по време на предизборната му кампания. В началото на декември стана ясно, че Коен е вярвал, че ако покаже лоялност към държавния глава, той ще го помилва, след като през април ФБР претърси дома му във връзка с разследването.  Тогава Тръмп защити Коен, като го нарече \"добър човек\". По-късно обаче отношенията им охладняха и президентът се дистанцира. Адвокатът на президента Рудолф Джулиани отсече, че помилване е изключено. Пред журналисти Тръмп коментира, че Коен лъже за контактите с руснаците, за да получи по-малка присъда. Според държавния глава всеки знае за предложението да се построи \"Тръмп тауър\" в Москва по време на предизборната кампания, което в крайна сметка Тръмп реши да не осъществи. Според него Майкъл Коен не е заплаха за президентството му. Ден по-рано обаче източник разкри, че Тръмп \"е изразил опасения, че може да бъде отстранен от длъжност\" (импийчмънт) заради плащанията, направени от бившия му адвокат към жени, за да си мълчат за аферите му с тях. Най-малко 16 души от обкръжението на Доналд Тръмп са контактували с руски представители по време на изборната кампания през 2016 г., съобщи по-рано CNN. Сред уличените са бившият шеф на изборния щаб на Тръмп - Пол Манафорт, Рик Гейтс - също член на щаба му и негов делови партньор, бившият му съветник по националната сигурност Майкъл Флин и бившият съветник по външната политика Джордж Пападопулос. В списъка фигурират още двама бивши съветници - Картър Пейдж и Роджър Стоун, бившият главен прокурор Джеф Сешънс, членът на изборния щаб Джефри Гордън, бившият консултант на Тръмп Майкъл Капуто, бизнес партньорът му Феликс Сейтър, основателят на частната военна компания Blackwater Ерик Принс.", "date": "2019.05.07", "title": "\"Дясната ръка\" на Тръмп влиза в затвора заради \"руската афера\""}
{"url": "https://www.faktor.bg/bg/articles/novini/svyat/po-vreme-na-prezidentskite-izbori-rusiya-e-sazdavala-mezhdurasovo-naprezhenie-v-sasht", "text": "В хода на кампанията за дезинформация по време на президентските избори в САЩ през 2016 година, Русия е създавала междурасово напрежение в страната, от което да се възползва. Това става ясно от доклада \"Положението на чернокожите в Америка\" на правозащитната организация National Urban League, цитиран от Voice of America. Докладът отделя особено внимание на руската намеса, като разкрива мащабната кампания на \"Агенцията за интернет-изследвания\", свързана с приближения на Путин и наричан \"готвача на Путин\" руски милиардер Евгений Пригожин. Използвани са хиляди акаунта във Facebook, Туитър и на други платформи. Един такъв акаунт в Туитър, @WokeLuisa, е събрал 50 хиляди последователи, а постовете му са цитирани в десетки известни медии. Авторът на акаунта се старае да убеди чернокожите избиратели да не гласуват, за да се осигури победа на републиканците, докато други, поддържани от Русия профили прокарват идеите на белия екстремизъм. \"Това са били целенасочени, фокусирани усилия. Те специално са \"наливали масло в огъня\" на расовото напрежение\", се казва в текста.", "date": "2019.05.07", "title": "По време на президентските избори Русия е създавала междурасово напрежение в САЩ"}
{"url": "https://www.faktor.bg/bg/articles/novini/svyat/v-novosibirsk-shte-otkriyat-nov-pametnik-na-stalin", "text": "Въпреки протестите на част от населението, в руския град Новосибирск на 9 май ще бъде открит паметник на Йосиф Сталин. Той ще се издига на улица \"Болшевишка\", пред областния комитет на Комунистическата партия, съобщава \"Росбалт\". Паметникът ще бъде открит от кмета на града, а след официалното откриване, ще има полагане на цветя пред бюста на Сталин от граждани. \"Независимо от това, че в последно време в обществото се засилва положителното отношение към личността на Йосиф Висарионович Сталин, негативните последици от действията на антикомунистическата истерия от времената на перестройката и управлението на Елцин още съществуват. Затова смятаме, че е крайно важно да се борим с фалшификацията на историята\", обясняват новосибирските комунисти. Положителното отношение на руснаците към Йосиф Сталин е достигнало максимално ниво за всичките години, през които са правени изследвания, сочи проучване на независимата социологическа агенция \"Левада Център\". Възхищение, уважение или симпатия към \"вожда\" са заявили 51%. Най-забележимо се е повишило уважението към Сталин (с 12%) - такова отношение към Сталин са декларирали 41%. Експертите от агенцията отбелязват, че в началото на 2000 г. е имало относително равен брой негативни и положителни мнения по отношение на Сталин. През 2008-2014 започва да соминира неутралното отношение, но от началото на 2015 година намалява броя на руснаците, които се отнасят негативно. Такава е тенденцията и по въпроса за \"заслугите на Сталин\" пред страната. 70% от руснаците смятат, че те са положителни, едва 19% оценяват дейността му като отрицателна. Положителното отношение към Сталин е по високо отколкото към  Михаил Горбачов и Борис Елцин. Според социолога от РАН Леонтий Бизов, този процес се поддържа от държавните медии, формиращи положителен образ на Сталин. \"Сталин се възприема като защитник на угнетените, символ на справедливостта. Той е възприеман като цар, който е наказвал лошите \"боляри\"\", отбелязва Бизов. \"Новата сталинизация\" е тенденция, отбелязват от \"Левада Център\", а руснаците смятат, че най-изтъкнатата фигура в световната история е Сталин.", "date": "2019.05.07", "title": "В Новосибирск ще открият нов паметник на Сталин"}
{"url": "https://www.faktor.bg/bg/articles/valiyata-na-istanbul-shte-bade-vremenno-izpalnyavasht-dlazhnostta-kmet", "text": "Турското министерство на вътрешните работи назначи валията на Истанбул Али Йерликая да изпълнява временно длъжността на кмет на Истанбулската голяма община до произвеждането на нови избори за кмет на мегаполиса на 23 юни, съобщава турският телевизионен канал НТВ. Решението бе обявено, след като Висшата избирателна комисия на Турция отмени вчера резултатите от изборите за кмет на Истанбул, произведени на 31 март, на които кандидатът на управляващата Партия на справедливостта и развитието Бинали Йълдъръм претърпя поражение от Екрем Имамоглу от опозиционната Народнорепубликанска партия. Имамоглу спечели с около 13 000 гласа преднина пред опонента си. ПСР оспорва изборните резултати, аргументирайки се с установени нередности, и вчера ВИК прие иска за анулиране и повторение на изборите в Истанбулската голяма общината. ВИК обяви, че вотът ще бъде повторен на 23 юни, когато турските избиратели ще се явят отново пред урните, за да гласуват повторно за кмет на Истанбул.", "date": "2019.05.07", "title": "Валията на Истанбул временно става кмет"}
{"url": "https://www.faktor.bg/bg/articles/novini/svyat/feyk-nyuz-ot-kremal-zelenski-shte-zaselva-v-donbas-bezhantsi-hristiyani-ot-evropa-i-evrei", "text": "Съветникът на президента Владимир Путин - Сергей Глазев - твърди пред вестник \"Завтра\", че администрацията на президента Доналд Тръмп дълго преди изборите в Украйна  заложила на Владимир Путин, а в Донбас \"при новата власт масово ще бъдат заселвани жители на Израел\". \"Аз не изключвам масово преселване на уморени от постоянните войни в Близкия Изток жители на Обетованата земя, а също така на бягащи от ислямизираща се Европа християни\", заявил Глазев. Той призовава Кремъл да не се заблуждава от риториката на Киев и да \"провежда системна политика за освобождение на Украйна\".", "date": "2019.05.07", "title": "Фейк нюз от Кремъл: Зеленски ще заселва в Донбас бежанци-християни от Европа и евреи"}
{"url": "https://www.faktor.bg/bg/articles/novini/balgariya/zhan-klod-yunker-prizna-dvete-osnovni-greshki-na-mandata-si", "text": "Председателят на Европейската комисия Жан-Клод Юнкер открои две основни грешки по време на мандата си – забавената реакция по скандала \"Люкс лийкс\" и ненамесата си в кампанията по Брекзит.  На продължилия близо час брифинг преди неформалната среща на лидерите на ЕС в Сибиу Юнкер отбеляза, че тази комисия е осигурила растеж на Общността вече пета година, както и че благодарение на плана \"Юнкер\" в момента икономическото ниво е като това преди кризата.  Запитан за допуснати грешки, той открои на първо място реакцията си по скандала \"Люкс лийкс\". При него излязоха наяве щедрите данъчни облекчения, от които близо 400 транснационални дружества са се ползвали в Люксембург, докато Юнкер е бил министър-председател: \"Трябваше да отговоря незабавно. Беше огромна грешка това, че изчаках твърде дълго, за да го направя\".  Като втора грешка той определи факта, че е послушал бившия британски премиер Дейвид Камерън да не се намесва по време на кампанията за референдума за Брекзит: \"Беше грешка да не се намесвам и да не говоря. Защото ние бяхме единствените, които можехме да разбием лъжите, които сновяха наоколо. Сбърках, когато замълчах в такъв важен момент\".", "date": "2019.05.07", "title": "Жан-Клод Юнкер призна двете основни грешки на мандата си"}
{"url": "https://www.faktor.bg/bg/articles/novini/svyat/kolko-bogati-sa-nepalnoletnite-detsa-na-ruskite-polititsi", "text": "Много от децата на служители в руската държавна администрация получават доста големи доходи, това разкриват тазгодишните им данъчни декларации, пише в. \"Комерсант\". Според антикорупционните закони в Русия държавните служители са длъжни да посочат и активите на своите непълнолетни деца. Източниците на доходите обаче остават скрити, изтъква руският ежедневник. \"Най-богатото дете в Държавната дума, получило 2 866 000 рубли, е на Елена Серова\", депутат от партията с мнозинство в парламента, \"Единна Русия\". Най-богатото дете в горната камара на руския парламент, Съвета на Федерацията, е на сенатора от Ростовска област Евгений Бушмин. Според декларациите му то вече трета година поред получава доходи по 1,5 милиона рубли, а на негово име се води и апартамент от 72,7 квадратни метра. Детето на сенатор Михаил Афанасов има доход 126 хил. рубли и къща от 331 квадрата. Двете деца на колегата му Сергей Мамедов са получили за година по 10 хил. рубли, но освен това притежават парцел от 2021 кв. метра, къща от 492 кв. м и необитаемо помещение от 162 кв. метра. Най-много недвижими имоти имат децата на сенатора Алексей Руских - седем парцела за вилно строителство, жилищна сграда, четири апартамента, седем гаражни места и стопанска постройка. А двете непълнолетни деца на Алексей Газаров, министър на имуществените отношения на руския Ставрополски край, притежават къща от 160 кв. м в Канада, пише БТА.", "date": "2019.05.07", "title": "Колко богати са децата на руските политици?"}
{"url": "https://www.faktor.bg/bg/articles/zashto-bpts-obarna-grab-na-papa-frantsisk", "text": "И днес немскоезичните медии отразяват и коментират завършилото посещение на папа Франциск в България. „Папата окуражава мигрантите в България\" изнася в заглавие швейцарският „Нойе Цюрхер Цайтунг”, а тази тема присъства и в много други издания. Медиите отразяват срещата на папата с бежанци във Враждебна, както и посещението му при католиците в Раковски. В тази връзка „Тиролер Тагесцайтунг“ отбелязва: „Католиците са незначително малцинство в България, но в Раковски те са мнозинството. И докато ръководството на Православната църква обърна гръб на папата, ентусиазмът в тази католическа провинция беше огромен.\" Медиите се спират и на „Събитието за мир“ на площад „Независимост“ в София, в което снощи участва Франциск, и подчертават отсъствието на БПЦ. Католическото „Домрадио“ отбелязва, че това отсъствие има символичен характер: „Официалните представители на БПЦ бяха неприятно изненадани от посещението на папата в България. Те се държаха се учтиво, но резервирано и наблюдаваха с подозрение еуфорията около Франциск\", коментира радиото. Същата медия излъчи и интервю с д-р Йоханес Йолдеман, специалист по православие в Икуменическия институт „Йохан-Адам Мьолер“. В началото репортерът припомня категоричната позиция на българския патриарх Неофит, че по въпросите на вярата не може и не бива да има компромиси и пита защо българското православие се държи по този начин. Йолдеман отговаря, че в БПЦ има широко разпространена нагласа срещу икуменическото движение. По-нататък той коментира: „Нейните корени трябва да търсим в началото на 1990-те години, когато се появиха първите наченки на критично преосмисляне на миналото на собствената църква по времето на комунизма. Тогава съществуваше подозрението, че патриарх Максим е бил инсталиран от комунистите. Освен това витаеше предположението, че цялото отваряне на БПЦ към икуменизма се е случило по инициатива на комунистите. Икуменизмът и комунизмът бяха дамгосани, тъй да се каже, с един и същи белег. През 1992 г. възникна дори алтернативен Синод с алтернативен патриарх и в църквата настъпи разцепление, което беше преодоляно с много мъки чак през 1998 г. Но все още се усеща в БПЦ. (…) Икуменизмът и комунизмът просто съвпадат по време. В комунистическата сфера на влияние - не само в България, но и в Румъния, Русия и в други държави - православните църкви започнаха да се отварят някъде около 1961 г., по времето, когато комунистите бяха на власт. Според мнозина критици, православните църкви са допуснали да бъдат овладяни от комунистите, а икуменическият им ангажимент е целял да демонстрира, че в страната всичко е наред с религията и с църквата. Така църквата позволи на властниците да злоупотребят с нея в сферата на икуменизма, казва експертът. По същата тема Католическата осведомителна агенция (КНА) цитира думите на Пловдивския митрополит Николай, че посещението на римския папа било политически акт с цел да се обединят всички църкви около Рим и когато дойде Антихристът, папата да го посрещне. „Домрадио\" коментира, че дори в собствената си църква Николай е оспорван като владика. По същото радио репортерът се връща към изявлението на българския патриарх, че по въпросите на вярата компромис не може да има. Това изявление Йоханес Йолдеман коментира така: „Като начало трябва да кажа, че той всъщност има право. По въпросите на вярата наистина не може да има компромиси. Според мен, тази формулировка идва от това, че от българска и православна гледна точка икуменизмът изглежда като терен, където се практикува дипломация. Тоест, на мястото на междудържавната дипломация се води междуцърковна. А във всяка дипломация, естествено, се търсят компромиси, сглобяват се съюзи и има стремеж към споразумение под най-малкия възможен знаменател. По въпросите на вярата обаче това не бива да се прави - от наша, католическа гледна точка също. Възможно е най-много да се търси някакво разбиране по онези въпроси, по които сме на различно мнение - например за ролята на папата в една отново обединена църква.\" По повод срещата на папа Франциск с бежанци във Враждебна „Домрадио\" коментира: „България граничи с Турция и обикновено е транзитна страна за бежанците. В тази най-бедна държава от ЕС по принцип никой не желае да остава. Много българи - също.\" И кореспондентът на агенция „Ройтерс\" от София поставя сходен акцент: „България, най-бедната страна в ЕС, застава на антимиграционни позиции, независимо от бързо застаряващото си население и ниската раждаемост. Повече от 2 милиона българи са напуснали страната след падането на комунизма през 1989, за да търсят по-добри перспективи на Запад. Общото недоволство поради бавния икономически растеж, заплахите за сигурността от страна на ислямистки екстремисти и съпротивата срещу миграцията през отворените граници на ЕС увеличиха подкрепата за евроскептичните националисти в много страни-членки в навечерието на изборите за Европейски парламент в края на месеца.\"", "date": "2019.05.07", "title": "Защо БПЦ обърна гръб на папа Франциск?"}
{"url": "https://www.faktor.bg/bg/articles/obshtestvo/zakon-i-red/do-12-may-nova-aktsiya-na-kat", "text": "От днес до 12 май започва специализирана полицейска операция за използването на колани от шофьорите и пътниците, съобщиха от МВР. Специално внимание ще се обърне върху правилното превозване на деца, а също и върху това дали правилно са поставени регистрационните номера върху мотоциклетите, заявиха от пътна полиция. Според изискванията регистрационните табели на мотоциклетите се поставят само отзад, но така че да има осигурен видимост, както и да бъдат осветени през нощните часове. Освен това при закрепването не трябва да се нарушава формата на табелата, целостта на графиката и символите на номера, уточняват от пътна полиция. Миналия месец бяха проведени две подобни операции. При първата бяха проверени 28 869 моторни превозни средства и бяха констатирани общо 3402 нарушения. В 444 от случаите водачите са били без предпазен колан, а в други 367 – нарушители са бъли пътниците на задната седалка. При втората операция има проверени близо 50 000 моторни превозни средства и са констатирани 122 нарушения.", "date": "2019.05.07", "title": "До 12 май - нова акция на КАТ"}
{"url": "https://www.faktor.bg/bg/articles/obshtestvo/zakon-i-red/anton-todorov-osadi-za-kleveti-vestnik-duma", "text": "Антон Тодоров осъди партийния орган на БСП вестник \"Дума\". Политологът си потърси правата в съда заради клеветнически дописки по негов адрес. \"Осъдих типовете от болшевишкия вестник \"Дума\" заради поредица от гнусни статии от есента на 2017 г., където се надпреварваха да ме наричат \"платен лайномет\" и т.н.  Продължавам със следващите, нито един клеветник и автор на обиди срещу мен и семейството ми няма да остане без моето внимание\", написа във Фейсбука си Антон Тодоров. Припомняме, че през април излезе решение, с което Тодоров осъди и Сашо Диков за обиди в парламента.", "date": "2019.05.07", "title": "Антон Тодоров осъди за клевети вестник \"Дума\""}
{"url": "https://www.faktor.bg/bg/articles/minyu-staykov-ostava-v-aresta", "text": "Миню Стайков остава в ареста. Това реши Специализираният наказателен съд. По-рано днес Специализираната прокуратура внесе в Специализирания наказателен съд искане за определяне на най-тежка мярка за неотклонение „задържане под стража“ на Миню Стайков. Той е обвинен за участие в престъпен сговор за злоупотреби с европейски фондове.", "date": "2019.05.07", "title": "Миню Стайков остава в ареста"}
{"url": "https://www.faktor.bg/bg/articles/novini/svyat/facebook-iztri-nad-100-stranitsi-grupi-i-profili-ot-rusiya", "text": "Над 100 страници, групи и профили във Фейсбук от Русия са били изтрити заради \"неавтентично поведение\" на създателите им, предаде Франс прес. Агенцията отбелязва, че това е най-новият пример за прочистването на социалната мрежа, което засегна няколко страни. Фейсбук заяви, че е провел две несвързани помежду си операции в Русия с цел разкриване на истинските цели на потребители. В рамките на едната операция са били изтрити 97 профили, страници и групи, свързани със ситуацията в Украйна. Техните създатели са използвали фалшиви профили, за да администрират страниците, а също така и за да насърчават последователите им да посещават външен уебсайт. Изтритите профили са съдържали публикации във връзка с военния конфликт в Украйна, войната в Сирия и руската политика, казаха от Фейсбук, без да предоставят детайли за самоличността на създателите на профилите. Фейсбук е идентифицирал част от профилите и страниците благодарение на задълбочени разследвания във връзка с други профили, изтрити по-рано тази година преди президентските избори в Украйна. Изтрити са и други 21 създадени в Русия профили и страници във Фейсбук и Инстаграм. Те са съдържали публикации, свързани с Австрия, Великобритания, Германия, Испания, Украйна и балтийските държави. Фейсбук съобщи, че е споделил откритията си със съдебните власти.", "date": "2019.05.07", "title": "Facebook изтри над 100 страници, групи и профили от Русия"}
{"url": "https://www.faktor.bg/bg/articles/rosen-plevneliev-1-3", "text": "Разбирам аргументите на Макрон, когато говори за цялостна реформа в Европа. Това каза президентът Росен Плевнелиев (2012 – 2017 година) на пресконференция на тема \"Европейското бъдеще на България\". Преди няколко години бяхме свидетели как много държави в Европа издигаха граници, бариери и всеки по свой начин се опитваше да реагира на ситуацията с мигрантите в Европа. Не е проблем, че тези хора търсят спасение, проблемът е, че ни прегазиха без никакъв контрол и в режим на хаос, когато правителства си прехвърляха отговорности, заяви Плевнелиев. Съгласен съм с Макрон, който казва, че всеки един от нас трябва да допринесе за решаване на тази криза, защото иначе няма да има работещо решение. Решението на всяка една криза, с която се сблъскваме в момента, е решението, работещо с консенсус. Няма половинчата демокрация, няма половин истина – имаме демокрация и истина или нямаме, нямаме половин върховенство на правото – или го има, или го няма. Надявам се европейските лидери да насочат прожекторите там, където има проблеми. За да решим един проблем, трябва да го осветлим, коментира Росен Плевнелиев. Това, че днес националпопулистите са във възход, може да изиграе и позитивна роля за реформа в Европейския съюз. Най-яркият пример за това, че националпопулистите не знаят какво искат, е Брекзит. Необходима е дълбока реформа в Европейския съюз. Аз вярвам в силен съюз на силни национални държави. Не виждам никакво противоречие в това Европейският съюз да е силен и да прави държавите силни. Реформи са необходими, но съм сигурен, че националпопулистите не могат да правят реформи и не са решение на проблема, каза още Плевнелиев, посочват novini.bg.", "date": "2019.05.07", "title": "Росен Плевнелиев: Националпопулистите не са решение за ЕС, те не умеят да правят реформи"}
{"url": "https://www.faktor.bg/bg/articles/papata-v-skopie", "text": "Вие сте мост между Изтока и Запада, каза Папа Франциск в Скопие, предаде местният в. Денес. Светият отец днес е пристигнал на първото си посещение в Македония. След официалното посрещане на аерогарата той е произнесъл реч в резиденцията на държавния глава Георге Иванов \"Водно\". Главата на Римокатолическата църква е благодарил на домакините си за поканата и топлото посрещане. \"Аз ви подкрепям за избрания път и смятам, че вашата страна трябва да стане светилник на мира! С вашето културно наследство от различни епохи, с вашата мозайка от етноси и религии, които живеят заедно, вие сте пример за това как представители на различни нации и вероизповедания може да съществуват в разбирателство\", е казал той. Папата също е припомнил как страната-домакин е била залята от имигранти (2015 и 2016 г.). \"Тези хора бягаха от бойните полета на Близкия изток и вие проявихте хуманност и милосърдие, както и Майка Тереза\", е посочил още той. Наместникът на Свети Петър е отслужил меса на централния скопски площад \"Македония\" и посетил родната къща на Майка Тереза в македонската столица.", "date": "2019.05.07", "title": "Папата в Скопие: Северна Македония трябва да остане светилник на мира!"}
{"url": "https://www.faktor.bg/bg/articles/v-pozharnata-sa-podadeni-64-signala-za-navodneni-postroyki-i-padnali-darveta", "text": "През последните два дни в Пожарната са подадени 64 сигнала за наводнени постройки и паднали дървета след силния вятър и проливния дъжд. Подобно време се очаква и в следващите дни у нас, съобщи пред \"Хоризонт\" на БНР главен инспектор Стефан Стефанов, началник сектор \"Превантивна дейност“ в Главна дирекция \"Пожарна безопасност и защита на населението\":  \"Опасностите са свързани с неукрепени предмети, недобре затворени прозорци, падащи части от дървета – клони или цели дървета, така че трябва да бъдем внимателни къде се движим. Трябва да се движим на място, където ще сме сигурни, че е безопасно. Тоест няма да сме в близост до електропроводи, няма да сме в близост до места, където неукрепените предмети от силния вятър биха могли да достигнат до нас. Да внимаваме къде паркираме автомобилите си и къде заставаме, там, където има възможност дърветата да бъдат засегнати от силния вятър, който да предизвика отчупване на клони или падането на цели дървета. По време на път трябва да внимаваме за носещи се от вятъра предмети, които биха могли да навредят на нас\".", "date": "2019.05.07", "title": "В Пожарната са подадени 64 сигнала за наводнени постройки и паднали дървета"}
{"url": "https://www.faktor.bg/bg/articles/bi-ti-vi-vodim-razgovori-slavi-ochakvame-otgovor", "text": "Водим разговори със „Седем осми“ (фирмата продуцент на предаването – б.р.) и, както обикновено, поканихме Слави да продължим сътрудничеството си след настоящия сезон, но не сме стигнали до резултат. Все още нямаме официален отговор от „Седем осми”, посочиха от bTV Media Group във връзка с изказването на Трифонов, че спира \"Шоуто на Слави\".  На 31 юли „Шоуто на Слави” спира да съществува, обяви самият Слави Трифонов в ефира на предаването си по bTV. Като мотив той посочи, че екипът на предаването не се чувства „част от медийната среда” у нас. „Погледнете всичко около вас, как е организирано и как работи, и ми кажете - вие чувствате ли се на място? Така се чувстваме и ние. Като хора, работещи в телевизия, ние правихме през тези години нещата така, както ги усещаме. Бихме желали медийната среда да е друга”, заяви Трифонов, като подчерта, че решението му не е резултат от търкания с Би Ти Ви Водещият благодари на телевизията, в ефира на която върви шоуто от създаването си преди 19 години.", "date": "2019.05.07", "title": "Би Ти Ви: Водим разговори със Слави, очакваме отговор"}
{"url": "https://www.faktor.bg/bg/articles/novini/svyat/erik-rubin-balgariya-shte-poluchi-vazmozhno-nay-dobra-tsena-za-f-16", "text": "\"България ще получи възможно най-добра цена за изтребителите Ф-16\", прогнозира пред БНР американският посланик Ерик Рубин. Според американския посланик цената на изтребителите е разумна. Рубин допълни, че сумата е голяма и затова Щатите ще подкрепят възможно най-добрите условия, \"погледнати през нуждите на България\".  Той повтори, че сключването на сделка е \"много важна цел не само за сигурността на страната, а и за сигурността на НАТО\".  Припомняме, че за САЩ днес заминава делегация от български министерства, която трябва да уточни детайли по преговорите, свързани с начина на плащане на нови самолети за бойната ни авиация и цената им.", "date": "2019.05.07", "title": "Ерик Рубин: България ще получи възможно най-добра цена за Ф-16"}
{"url": "https://www.faktor.bg/bg/articles/krasimir-valchev-studentite-tryabva-da-uchastvat-v-razgovora-za-badeshteto-na-vissheto-obrazovanie", "text": "\"Една от най-важните задачи пред студентските представители е да участват в разговора за бъдещето на висшето образование, който е и разговор за бъдещето на обществата, в които живеем\". Това каза министърът на образованието и науката Красимир Вълчев при откриването на 76-то заседание на борда на Европейския студентски съюз /ЕСС/, което се организира в София. Домакин на заседанието е Софийският университет. Срещата ще продължи до 12 май и в нея участват над 130 делегати от 45 студентски организации от Европа. Събитието се осъществява от Националното представителство на студентските съюзи /НПСС/ и е с подкрепата на МОН, Националния студентски дом, СУ \"Св. Климент Охридски\", ШУ \"Епископ Константин Преславски\", Съюза на ректорите и Столичната община. Министър Вълчев отбеляза, че през следващите десетилетия светът ще претърпи още по-мащабни трансформации и много малка част от настоящите студенти ще имат 40 години една и съща професия. Според него това променя и ролята на висшето образование, променя и ролята на студентите. Все по-голяма част от нас, от вас, ще бъдат студенти през целия живот, а това променя и предизвикателствата през висшите училища, каза Вълчев. Министърът напомни, че реализацията на решението за създаването на европейско образователно пространство и за финансиране на създаването европейски университетски мрежи е започнало по време на българското председателство. Тогава беше предложено и удвояване на средствата за европейската програма \"Еразъм\", каза министърът и допълни, че тя в най-голяма степен спомага за обмяната на практики и насърчаването на ценностите на европейското гражданство, толерантността и взаимното уважение на културите. Надявам се повече български висши училища да се включат в европейските университетски мрежи, каза министърът. По думите му европейското висше образование трябва да се развива във все по-големи рамки на сътрудничество, защото самостоятелно дори най-големите европейски училища не са конкурентоспособни на фона на глобализиращия се образователен пазар, където доминират американските и китайските университети, печелещи от мащаба.  Министърът коментира пред журналисти ситуацията със студентския съвет във Великотърновския университет. Отнемането на студентски права на представителите на студентския съвет е намеса в студентското самоуправление, което е част от академичната автономия и тази намеса е недопустима, каза Вълчев и допълни, че тази намеса рискува да опорочи предстоящия избор на ректор. Изпратил съм във ВТУ проверка относно избора за попълване на студентския съвет, каза още министърът. Той посочи, че са препоръчали на ректора да върне студентите и да се въздържа от намеса в избора на представители на студентите в Общото събрание на университета.", "date": "2019.05.07", "title": "Красимир Вълчев: Студентите трябва да участват в разговора за бъдещето на висшето образование"}
{"url": "https://www.faktor.bg/bg/articles/pompeo-vnezapno-otmeni-vizitata-si-v-germaniya", "text": "Американският държавен секретар Майк Помпео внезапно отмени визитата си в Германия, часове преди планираното му пристигане, а говорителката му се позова на „належащи въпроси”. Това съобщи БГНЕС. „Очакваме с нетърпение да пренасрочим този важен набор от срещи”, заяви Морган Ортагус, говорителка на Помпео. „Секретарят очаква скоро да бъде в Берлин”, допълва тя. Ортагус не даде повече детайли или обяснения за внезапната промяна на плановете. Помпео трябваше да се срещне с германския канцлер Ангела Меркел и с германския външен министър Хайко Маас по-късно днес. Все още не е ясно дали той все пак ще пътува до Великобритания в сряда, когато трябва да се срещне с британския премиер Тереза Мей или в четвъртък, когато трябва да посети Гренландия и така да завърши своето европейско турне. Помпео започна своята обиколка от Финландия, където участва в срещата на министрите от Арктическия съвет в северния финландски град Рованиеми. От офиса на Меркел прехвърлят всички въпроси относно прекратената визита на Помпео към американското посолство в Берлин, което не даде веднага повече подробности.", "date": "2019.05.07", "title": "Помпео внезапно отмени визитата си в Германия"}
{"url": "https://www.faktor.bg/bg/articles/novini/balgariya/mvr-otkriva-denonoshtna-liniya-za-signali-za-izborni-narusheniya", "text": "МВР открива денонощна линия за сигнали за нарушения, свързани с изборния процес, съобщиха от МВР. Подаваната информация трябва да е относима към дейността на МВР по време на изборния процес. До 27 май ще функционира денонощно открита линия на МВР (телефон 02/982 22 32 и e-mail izbor@mvr.bg ) за приемане на сигнали, свързани с нарушения на изборния процес при подготовката и произвеждането на изборите за членове на Европейския парламент.", "date": "2019.05.07", "title": "МВР с гореща линия за подаване на сигнали за изборни нарушения"}
{"url": "https://www.faktor.bg/bg/articles/ruski-politik-rusiya-veche-ne-e-svrahdarzhava-video", "text": "Русия вече не е свръхдържава, за мое огромно съжаление. Това заяви Никита Исаев, лидер на партия \" Новая Россия\"  ,  в предаването \"Радиорубка\" на радио КП.  Ние вече неспасямо изоставаме в технологиите, включително тези във военно-промишления сектор. Сега не сме в състояние да противостоим на Запада в нищо, категоричен е той.  Исаев разкрива ясно, компетнентно и точно цялата несъстоятелност на руската политика по отношение на технологиитеу като категорично и с факти оборва доводите на събеседника си , който е просто един от рупорите на кремълската пропаганда.  Губим Китай, Индия и средноазиатските републики като търговски партньори на руските военни технологии и това ще доведе до голям спад на приходите от ВПК, смята Исаев..  А как Китай завзема руски територии....", "date": "2019.05.07", "title": "Руски политик: Русия вече не е свръхдържава (ВИДЕО)"}
{"url": "https://www.faktor.bg/bg/articles/petak-13/koy-e-bulat-subaev-i-kakvo-shte-e-myastoto-na-lukoyl-v-zhivota-na-balgariya", "text": "Пресслужбата на „ЛУКОЙЛ-България“ ЕООД направи едно лаконично съобщение на 19 април, касаещо новия  шеф за България и съдбата на стария. От него се разбра само основното: 44-годишният Булат Субаев, който от 8 години е генерален директор на „Лукойл ЦИЕ и Белгия“ – дивизията на „Лукойл“ за Централна и Източна Европа, е новият управител на „Лукойл България“.  Официалното решение е от 10 април 2019 г., като то беше публикувано в Търговския регистър на 19 април. Т.е.,   В последния възможен момент.  Какво ли толкова потайно има в нея? Ще се разбере някой ден…  „В Русия всичко е секрет, но нищо не е тайна”, както казвала мадам дьо Стал.  Ключовият въпрос е защо изпращат един от най-блестящите си мениджъри точно в България, която с нейния малък пазар едва ли е толкова интересна на нефтения гигант. Сигурно си има причина, а тя може да не е само в нефтения бизнес. Пресслужбата на „ЛУКОЙЛ-България“ ЕООД съобщи също, че „Генералният директор на дружеството г-н Валентин Златев е назначен за Председател на Контролния съвет на „ЛУКОЙЛ-България“, като заменя на тази длъжност представителя на Президента на ПАО ЛУКОЙЛ г-н Алексей Ламбин. „Заедно със зам.-председателския пост в Надзорния съвет на „ЛУКОЙЛ Нефтохим Бургас“ на новата си по-висока позиция той ще координира цялостната дейност на двете дружества от групата ЛУКОЙЛ и ще осъществява контролни функции над работата им, свързана с мястото им в социално-икономическия живот на страната.” Дали в последните думи не е ключът от бараката Това е цяла безбрежна тема за анализаторите -  мястото на   За Булат Субаев в руските медии се говори много малко и много рядко, но пък  само суперлативи. Единственото интервю, което открихме е от 2011 г., когато отива в Чехия, за местното издание T?DEN.CZ.  Говори само за бизнес и казва:  „Преди година ми беше зададен въпрос: как ще се развиваме? Говорих за стратегическите планове на компанията за десетилетието. По-конкретно в Белгия, говорих, че тези планове ще бъдат изпълнени по проекти, които ние сами ще разработим. Тогава никой не ми повярва, те не ме разбраха! И днес, когато тези проекти са били факт и много от нашите планове вече са изпълнени, белгийските колеги и партньори осъзнаха, че руснаците знаят как да управляват бизнес,  в крайна сметка не по-лошо от американците. В известен смисъл сме по-добри.” Интересна констатация…  През 2002 г. вестник “Ведомости” пуска една информация за  Субаев, която почти нищо не казва. Просто се стреми да му създаде образ на блестящ бизнесмен.  Той бил пример за  Човек, който знае как да постига целите си.  “Субаев ясно и лаконично формулира това, което иска да постигне в определен срок, определя етапите на движението си към целта, поставя  временни ориентири и описва критериите за постигането на целта. Понякога той се вглежда в този план, за да разбере колко е напреднал, дали приоритетите му не са се променили, дали не е време да вдигне летвата и да си постави по-сложни цели”, пише “Ведомости” . Малко по-интересно е това, което споменава за него информационно-аналитичният портал „Нефтът на Русия”. Годината е 2008. Авторът Игор Марин пише: „Много бих искал да запозная по-отблизо читателя с Булат Субаев, удивително талантлив представител на новото младо поколение съвременни руски мениджъри, отличаващ се с дълбок професионализъм и разностранна човешка култура. Но обемът на тази статия ме принуждава да се огранича до кратка биографична бележка, която обаче обяснява много. Той е роден и израснал в семейство на работещи в нефтената промишленост, в нефтодайна Татария. Завършва училище в Когалима, което определя съдбата му. С диплома от Института, носещ името на И. М. Губкин се завръща в Западен Сибир, работи като   След това е бил ангажиран в организирането на петролни продукти в Москва, а през 2000 г. е поканен в ЛУКОЙЛ, назначен за ръководител на отдела. Като част от първата група от обещаващи специалисти на Лукойл, той заминава за годишен стаж в американската ConocoPhillips. Скоро след завръщането си в Русия получава предложение да стане изпълнителен директор по маркетинга на дъщерното дружество на Лукойл в САЩ. Там той придобива богат опит в интегрирането на чуждестранни активи в групата на ЛУКОЙЛ, провеждане на ребрандиране и организиране на бизнес според най-добрите западни модели на управленска бизнес култура. Имайте предвид, че днес Булат е само на 33 години ...” Имайте предвид и това, че от Русия извънредно рядко, да не кажа никога,  изпращат някого в САЩ просто така.", "date": "2019.05.07", "title": "Кой е Булат Субаев и какво ще е мястото на Лукойл в живота на България?"}
{"url": "https://www.faktor.bg/bg/articles/obshtestvo/ulitsata/zapochva-izchislyavaneto-na-pensiite-po-dvete-metodiki", "text": "От днес бъдещите пенсионери могат да попълват новия образец на заявлението за отпускане на пенсия. Чрез него служителите на Националния осигурителен институт ще изчисляват по служебен път коя методика за пресмятане на размера на пенсията е по-благоприятна за съответния човек - старата или новата.  В събота влязоха в сила обнародваните в Държавен вестник промени в Кодекса за социално осигуряване. Те дават право на хората да избират до 1-и януари 2023 година по коя методика да се изчислява индивидуалният им коефициент и съответно размерът на пенсията - по т.нар. нова - с осигурителният доход след 2000 година или по старата - с включване на трите най-добри последователни години от последните 15 години преди 1-и януари 1997 и осигурителният доход на човека след тази дата. В новия образец на заявлението хората трябва изрично да посочат, че желаят изчисление по старата методика и да отбележат кои са въпросните три години. Тогава експертите на НОИ ще пресметната и по новата методика, след което ще отпусне по-благоприятният размер на пенсията, информира БНР.  Изчисленията на прогнозния ѝ размер се правят с обновения електронен калкулатор, който беше качен на сайта на НОИ в петък. Ако хората нямат компютър и интернет, могат да ползват услугите на служителите на института в териториалните му поделения, в изнесените приемни или мобилните екипи, които тръгват на обиколки по график от днес.", "date": "2019.05.07", "title": "Започва изчисляването на пенсиите по двете методики"}
{"url": "https://www.faktor.bg/bg/articles/germaniya-povtornoto-provezhdane-na-kmetskite-izbori-v-istanbul-e-neprozrachno-i-neponyatno-za-nas", "text": "Министърът на външните работи на ФГ Хайко Маас разкритикува във плановете за повторно провеждане на кметските избори в Истанбул като „непрозрачно и непонятно за нас\", предава AFP , цитирана от \"Фокус\". „Кой да заеме кметския пост Истанбул може да се реши само по волята на турските избиратели\", се казва в изявление на Маас. Най-големият изборен орган на Турция нареди в понеделник повторно провеждане на изборите в Истанбул, след като управляващата партия на Реджеп Тайип Ердоган – „Партия на справедливостта и развитието“ се оплака от „нередности\" и „организирана престъпност\" в хода на гласуването, припомня агенцията.", "date": "2019.05.07", "title": "Германия: Повторното провеждане на кметските избори в Истанбул е непрозрачно и непонятно за нас"}
{"url": "https://www.faktor.bg/bg/articles/orban-ottegli-podkrepata-si-za-kandidaturata-na-manfred-veber-za-evrokomisiyata", "text": "Премиерът на Унгария Виктор Орбан оттегли подкрепата си за кандидата за председател на Еврокомисията от Европейската народна партия Манфред Вебер, съобщи Франс прес, цитирана от БНР. Орбан определи като \"обидно\" изявлението на Вебер, че няма да приеме поста, ако ще зависи от гласовете на унгарската партия ФИДЕС. ЕНП замрази членството на ФИДЕС през март след поредица от публични нападки на унгарските управляващи срещу настоящия председател на Еврокомисията Жан-Клод Юнкер заради политиката му по имиграционния въпрос. \"Дали ФИДЕС ще напусне ЕНП, ще зависи от посоката, по която консерваторите ще поемат след изборите за Европейски парламент\", каза днес Виктор Орбан. Застанал редом до австрийския вицеканцлер Хайнц-Кристиан Щрахе, той заяви, че десноцентристките партии в Европа трябва да си сътрудничат с \"патриотичната десница\", какъвто е случаят в Австрия.", "date": "2019.05.07", "title": "Орбан оттегли подкрепата си за кандидатурата на Манфред Вебер за ЕК"}
{"url": "https://www.faktor.bg/bg/articles/po-zaraka-na-borisov-oglezhdat-shtetite-ot-gradushkata-v-plevensko", "text": "Представители на Държавен фонд \"Земеделие\" ще опишат щетите от градушката в Плевенско. Ще бъде направено всичко възможно хората да бъдат подпомогнати. Това обяви министър-председателят след като изпрати папа Франциск на летище София. \"За градушките съм възложил, както направихме за хората в Исперих, шефът на фонд \"Земеделие\" следобед да е там със службите, които са в региона, и с индивидуален де минимис да ги подпомогнем\", обясни Борисов. Той посочи, че не може да се каже каква ще бъде сумата, с която ще бъдат подпомогнати земеделците, чиято реколта беше унищожена. Той обясни само, че съществува такава възможност от фонд в сферата на националните доплащания. \"Ще ги пратя да изчислят, да видят, да не ги раздавам аз парите\", отвърна Борисов в отговор на въпрос. В понеделник градушка унищожи реколтата на земеделци в Плевенско, като най-много пострадаха посевите в село Българене. Там има и изпочупени дървета и щети по домовете на хората. Ледени късове са паднали и в Ловешко, Сливенско и Врачанско. За днес е обявен жълт код за бури в 18 области в Западна и Централна България.", "date": "2019.05.07", "title": "По заръка на Борисов оглеждат щетите от градушката в Плевенско"}
{"url": "https://www.faktor.bg/bg/articles/bryuksel-s-kritiki-kam-turtsiya-zaradi-kmetskite-izbori-v-istanbul", "text": "ЕС разкритикува решението на Висшата избирателна комисия на Турция да отмени резултатите от изборите за кмет в Истанбул и да проведе повторно гласуване на 23 юни, предаде ТАСС. В съвместно изявление дипломат номер едно на ЕС Федерика Могерини и еврокомисарят по разширяването Йоханес Хан казват, че това решение противоречи на самата идея на демократичния изборен процес. В документа се отбелязва, че решението е било политизирано и противоречи на ключовата цел на демократичния изборен процес, изразяваща се в признаване на народната воля. Освен това тази стъпка подкопава изборния процес, към който турският народ е засвидетелствал привързаност, като е гласувал при много висока избирателна активност. Решението нарушава също така задълженията на Турция като член на Съвета на Европа, се казва още в изявлението.", "date": "2019.05.07", "title": "Брюксел скочи срещу Турция заради изборите в Истанбул"}
{"url": "https://www.faktor.bg/bg/articles/nyama-priznavane-na-kosovo-nyama-prisaedinyavane-na-sarbiya-kam-es", "text": "Сърбия не бива да бъде допускана в Европейския съюз преди да признае независимостта на Косово. Това подчерта германският дипломат Волфганг Ишингер, председател на годишната конференция по сигурността в Мюнхен (МСС), в съобщение в социалната мрежа „Туитър“ „Сега всеки знае малко повече за това какво не е желателно. Как можем да продължим? Какво трябва да получи Сърбия (за признаване на Косово)? Бързо присъединяване към ЕС? Едно е ясно: няма признаване - няма присъединяване! А Косово трябва веднага да спре повишаването на митата и да получи либерализация на визовия режим!\", написа германският дипломат.", "date": "2019.05.07", "title": "Няма признаване на Косово - няма присъединяване на Сърбия към ЕС!"}
{"url": "https://www.faktor.bg/bg/articles/papa-frantsisk-pristigna-v-severna-makedoniya", "text": "В сутрешните часове на деня папа Франциск пристигна от България в съседна Северна Македония, където бе посрещнат на международното летище в Скопие от министър-председателя Зоран Заев и държавния глава Георги Иванов, предава платформата „Сакам да кажам“. Посещението на предстоятеля на Католическата църква съвпада с 25-тата годишнина от установяване на дипломатически отношения между Македония и Ватикан. Това е първата по рода си визита на папа в югозападната ни съседка.  След официалния прием в президентската резиденция във Водно, папата ще се срещне с Иванов, премиера Зоран Заев, представители на гражданския сектор и дипломатическото ръководство. Посещението на папа Франциск в Македония ще завърши следобед.", "date": "2019.05.07", "title": "Папа Франциск пристигна  в Северна Македония"}
{"url": "https://www.faktor.bg/bg/articles/pendarovki-politikata-na-tormoz-i-presledvane-na-balgarskoto-samosaznanie-v-makedoniya-veche-e-minalo", "text": "Политиката на тормоз и полицейско преследване на хората с българско самосъзнание в Македония вече е минало. Това заяви в интервю за БНТ новият президент на Северна Македония Стево Пендаровки. Хората, чувстващи се българи, ще имат същите права, както всички останали в страната, заяви Пендаровски в отговор на въпрос за неговата позиция за правата на македонските граждани с българско самосъзнание. Той обаче уточни и че очаква същото за онези български граждани, които се определят като македонци. Иначе Пендаровски иска да е президента на всички граждани на страната си. По думите ми петите президентски избори в страната са преминали спокойно, демократично и прозрачно. Президентът видя в това аргумент Северна Македония още през месец юни да получи дата за начало на преговорите за членство в Европейския съюз. Пендаровски очерта и трите най-важни приоритета в неговия мандат - укрепване на вътрешното единство и на междуетническите отношения в Македония, развиване на отношенията с петте съседни на страната държави, евроатлантическа интеграция на Северна Македония.", "date": "2019.05.07", "title": "Пендаровски: Политиката на тормоз и преследване на българското самосъзнание в Македония вече е минало"}
{"url": "https://www.faktor.bg/bg/articles/borisov-pozdravi-myusyulmanite-s-nachaloto-na-sveshteniya-mesets-ramazan", "text": "Поздравявам всички мюсюлмани с настъпването на свещения за тях месец Рамазан. Това написа на официалната си страница във фейсбук премиерът Бойко Борисов. Пожелавам им здраве, благоденствие и да продължим да живеем в мир и разбирателство помежду си.", "date": "2019.05.07", "title": "Борисов поздрави мюсюлманите с началото на свещения месец Рамазан"}
{"url": "https://www.faktor.bg/bg/articles/premierat-v-yambol", "text": "След БСП винаги взимам управлението на дефицит, винаги с празна хазна. Винаги! Това заяви пред журналисти в Ямбол министър-председателят Бойко Борисов, който е в града, за да направи оглед на местната болница. ,,Даже Станишев, преди да си тръгне, ме \"почерпи\", вдигайки с 10 процента пенсиите без да има пари в бюджета. При втория път вдигнаха с 280 млн. лева заплатите на полицаите отново без да има финансова обезпеченост'', допълни още премиерът. ,,Хората не знаят какви грандиозни строежи се правят. Виж, ако намериш тераса - идват веднага (БСП - бел. р.). Но тези тунели и мостове под Стара планина въобще не са им интересни'', посочи Борисов. ,,Имаше само 3 или 4 колони на Дунав мост 2 и като паднахме от власт, Орешарски и Миков отидоха да откриват моста. Боже, какви нахалници! По-нахално от комунист няма'', завърши премиерът.", "date": "2019.05.07", "title": "Премиерът в Ямбол: След БСП винаги взимам властта с празна хазна (Видео)"}
{"url": "https://www.faktor.bg/bg/articles/ekspert-veroyatno-sasht-shte-predlozhat-na-balgarskata-strana-da-vzeme-bankov-zaem-za-f-16", "text": "При такива военни програми (за покупка на военна техника - б.р.) правителството на САЩ работи с директно плащане наведнъж. Вероятно Щатите ще предложат на българската страна да вземе банков заем, за да плати цялата сума, а след това да плаща съответните вноски на банката.  Преговорите са \"обречени на успех, въпреки че е възможно да се удължат леко\". Може да има компромиси, най-вече от страна на България. Това стана ясно от думите на о.р.полк. Любен Лозанов пред БНР. Той е бивш военен пилот и е отговарял за безопасността на полетите в Щаба на Военновъздушните сили.Припомняме, тази сутрин за САЩ замина българска делегация, която да преговаря за цената и сроковете за доставка на изтребители Ф-16. В делегацията ни са представители от няколко институции - Министерството на отбраната и на Военновъздушните сили, както и на министерствата на финансите и на икономиката. Министърът на отбраната Красимир Каракачанов обясни, че ще се преговаря в рамките на фиксираната от парламента цена, без да намалява способностите на самолетите. Първоначално България беше готова да даде 1,8 милиарда лева, но парламентът прие възможност за повече пари. Първоначалните очаквания на министъра на отбраната са подписването на договора да е през юни или юли, а от САЩ изразиха готовност две години след това да ни доставят 8 самолета.   По думите на полковник от резерва Лозанов \"Става дума за търговска сделка и пресечната точка с нашите възможности ще е при цена от около 2,5 млрд. лева\". \"Според мен вече текат предварителни разговори през посолството на САЩ в България. По всяка вероятност ще купим самолети Ф-16, които леко ще бъдат осакатени от гледна точка на въоръжение и възможности и може би на по-висока цена\", коментира о.р.полк. Лозанов. \"В нашата армия има няколко вертолета, които почти не летят, и три транспортни самолета. Друго въоръжение не е внесено.  Бойна техника и бойни платформи нямаме. Радарите едва смогват да дадат картина на въздушната обстановка. Този дълъг период на пренебрегване на армията като елемент на националната ни сигурност и разчитане на атлантическата солидарност и това, че като сме в НАТО, ще важи Член 5, доведе до този тъжен резултат\", заяви полк. Лозанов.", "date": "2019.05.07", "title": "Експерт: Вероятно САЩ ще предложат на българската страна да вземе банков заем за Ф-16"}
{"url": "https://www.faktor.bg/bg/articles/ruski-ekspert-rossaviatsiya-pokriva-zadnika-si-za-smartta-na-horata-na-sheremetievo-video", "text": "Авиокатастрофата на летище \"Шереметиево\" доведе до гибелта на 41 души.  Проектът «Суперджет» глътна 675 милиона долара от руския бюджет. За него отговаряше Сергей Чемезов, приятел на Владимир Путин, съобщават от екипа на Навальный LIVE От там са се обърнали към независимия авиоексперт Вадим Лукашевич, който обяснява какви мерки трябва да вземат властите , за да предотвратят нови трагедии. По негово мнение, експлотатацията на всички самолети «Суперджет» трябва категорично да се забрани до изясняването на причините за катастрофата.   \"Властта покрива задника си за смъртта на хората на \"Шереметиево\", ядосан е той. Вадим Лукашевич смята, че е непонятно как удар на мълния може да изключи бордовите системи.", "date": "2019.05.07", "title": "Руски експерт: Властта покрива задника си за смъртта на хората на \"Шереметиево\" (ВИДЕО)"}
{"url": "https://www.faktor.bg/bg/articles/amerika-razdelena-v-podkrepata-za-prezidenta-donald-tramp", "text": "Популярността на американския президент Доналд Тръмп премина прага от 45 процента, според института Галъп. Това се случва за първи път, откакто Тръмп влезе в Белия дом на 20 януари 2017 г., предаде Франс прес. Според данните 46 процента от американците одобряват действия на президента си. 50 процента не ги одобряват. Тези данни бяха оповестени след публикуване на серия от добри икономически индикатори и на доклада на специалния прокурор Робърт Мълър, който заключи, че е нямало съглашателство между екипа на Тръмп и Русия по време на изборите през 2016 г. Данните са въз основа на допитване, извършено от 17 до 30 април, тоест преди последните разкрития за писмото на Робърт Мълър до министъра на правосъдието Бил Бар, в което той изразява недоволството си от начина, по който последният обобщи изводите от разследването му. Сред републиканците Тръмп се радва на 91-процентно доверие, а сред демократите на едва 12-процентно, показва допитването.", "date": "2019.05.07", "title": "Америка разделена в подкрепата за президента Тръмп"}
{"url": "https://www.faktor.bg/bg/articles/seriya-ot-greshki-na-pilotite-doveli-do-tragediyata-na-sheremetievo", "text": "Като най-вероятна причина за трагедията на московското летище \"Шереметиево\" еспертите коментират серия от грешки на пилотите на самолета, който се запали при аварийно кацане. Руският държавен превозвач \"Аерофлот публикува списък на пътниците на полет SU1492 Москва-Мурманск. Уебсайтът на авиокомпанията съдържа имената на 73 души и датите на раждане. Списъкът не включва имената на петима членове на екипажа. На 5 май самолетът извърши аварийно кацане  на 28 минута от полета на московското летище \"Шереметиево\". При кацането колесникът се счупи и двигателите се запалиха. На борда на машината имаше 78 души. 41 от тях загинаха в катастрофата. Сред пострадалите няма българи. В Мурманска област е обявен тридневен траур в памет на загиналите при катастрофата 41 пътници.", "date": "2019.05.07", "title": "Серия от грешки на пилотите довели до трагедията на \"Шереметиево\""}
{"url": "https://www.faktor.bg/bg/articles/balgarskiyat-poslanik-vav-vatikana-ne-vyarvam-che-mitropolit-nikolay-e-kazal-papata-e-tuk-za-da-posreshtne-antihrista", "text": "Не съм чул подобни изказвания от отец Николай. Допускам, че тези думи са „сложени в устата му”, тъй като както знаем той е един от митрополитите с по-колоритен език. Не вярвам, че го е казал точно по този начин”. Това каза Богдан Паташев, избран за български посланик във Ватикана. За „Здравей България” на Нова тв той коментира твърденията на някои медии, че пловдивският митрополит Николай е казал, че папата е тук, \"за да посрещне антихриста\". „Мисля, че посещението на папата е успешно – и като гостоприемство, и като поука от тук нататък има какво да се доразвива”", "date": "2019.05.07", "title": "Посланикът ни във Ватикана:  Не вярвам, че митрополит Николай е казал \"папата е тук, за да посрещне антихриста\""}
{"url": "https://www.faktor.bg/bg/articles/finansovoto-ministerstvo-na-sasht-otkazva-da-dade-danachnite-deklaratsii-na-tramp-na-kongresa", "text": "Американското министерство на финансите отказва за предаде на Конгреса данъчните декларации на президента Доналд Тръмп. Това заяви американският министър на финансите Стивън Мнучин. Комисия в Камарата на представителите, контролирана от демократите, поиска достъп до данъчните декларации на президента. Според Мнучин в искането няма легитимна цел и то поражда сериозни въпроси от конституционно естество, които може да имат последствия върху всички данъкоплатци. Искането беше отправено от комисията по данъчното облагане в Камарата на представителите. Тръмп е първият президент от Ричард Никсън насам, който отказва за направи обществено достояние данъчните си декларации, пише БТА. Камарата на представителите иска освен това да получи и незасекретената версия на доклада за разследването на руската намеса, изготвен от Робърт Мълър. Демократите в Камарата бяха дали краен срок на министерството на правосъдието до вчера сутринта, за да им даде тази версия. Това така и не се случи. Ето защо демократите обявиха, че ще започнат утре рядко използвана процедура срещу министъра на правосъдието Бил Бар за възпрепятстване на разследващите прерогативи на Конгреса. Правосъдната комисия в Камарата на представителите ще се събере утре в 14 ч. по Гринуич, за да дебатира и после да гласува вот на недоверие на Бил Бар, като го обвини в сериозно възпрепятстване на прерогативите на Конгреса. Ще последва и вот в пленарна зала на неуточнена дата. Ако обаче министерството предостави доклада, то тогава председателят на комисията Джери Надлър си запазва правото да отложи процедурата. Същевременно 400 бивши американски федерални прокурори пишат в отворено писмо, че ако Доналд Тръмп не беше президент, той можеше да бъде съден за възпрепятстване на правосъдието на базата на елементи, събрани от Мълър, предадоха световните агенции. \"Докладът на специалния прокурор Мълър описва няколко действия, отговарящи на критериите за обвинение във възпрепятстване\", пишат бившите федерални прокурори, които уточняват, че са работили при републикански и демократически администрации. \"Ако описаното поведение не беше на президент, който не може да бъде изправен пред съда по време на изпълнение на задълженията му, то това поведение щеше за доведе до обвинение по няколко пункта за възпрепятстване на правосъдието\", казват бившите прокурори в отвореното писмо, публикувано в платформата в интернет Медиум. В доклада, публикуван след 22 месеца на разследване, Мълър казва, че не е открил доказателства за съглашателство между Москва и антуража на Тръмп по време на предизборната кампания през 2016 г. Мълър обаче описва и около 10 случая на натиск, упражнени от президента, включително и опит да бъде уволнен, но не се произнася какво трябва да се направи във връзка с това. Министърът на правосъдието Бар заключи, че тези елементи не са достатъчни, за да започне съдебно преследване срещу Тръмп.", "date": "2019.05.07", "title": "Финансовото министерство на САЩ отказва да даде данъчните декларации на Тръмп на Конгреса"}
{"url": "https://www.faktor.bg/bg/articles/ekspert-napalno-realistichno-e-prez-2020-g-severna-makedoniya-da-bade-prieta-v-nato", "text": "\"Основната задача на премиера Зоран Заев и на новоизбрания президент Стево Пендаровски е да присъединят Северна Македония в НАТО и в Европейския съюз\". Това заяви в интервю за БНР проф. Ангел Димитров, председателят от българска страна на Българо-македонската експертна комисия. Според него е напълно реалистично през 2020 година Северна Македония да бъде приета в НАТО. \"Пендаровски беше лансиран като кандидат за президент от управляващата партия и по-точно от Заев заради усилията му да работи в хармонично съжителство с другите етнически общности в страната. Мисля, че сега вече държавната власт ще бъде хомогенна в своите политически цели и това ще донесе една много по-голяма политическа сигурност при осъществяването на необходимите реформи и при взимането на важните външнополитически решения в интеграционния процес\", уточни Димитров в предаването \"Преди всички\" по програма \"Хоризонт\" на БНР. Според него населението на Република Северна Македония е поделено не толкова по партийна линия, а по отношение към митовете и стереотипите на македонския национализъм, \"тези дълбинни нагласи, които бяха формирани десетилетия наред\".  Проф. Ангел Димитров изрази очакване да се ускори работата на съвместната българо-македонската експертна комисия и да има повече заседания:  \"Надявам се, че с тази нова конфигурация във върховете на властта колегите ни ще бъдат по-енергични в съвместната ни работа\". По темата за продължаващата визита на папа Франциск на Балканите, който днес отпътува от България за Северна Македония, проф. Димитров коментира, че фактът, че папата направи своето послание и молитва за мир от София, е признание за България и за политиката ѝ за мир - не само в Югоизточна Европа.  ", "date": "2019.05.07", "title": "Експерт: Напълно реалистично е през 2020 г. Северна Македония да бъде приета в НАТО"}
{"url": "https://www.faktor.bg/bg/articles/rumyana-kolarova-1-3", "text": "\"Посланията на папата са глобални. Той е един от най-популярните лидери в света. Нямаше по-хубаво начало за изборната кампания от посещението на папата. Става дума за ценностите. Едните хора се идентифицираха с посещението, а други замълчаха. Замълчаха тези, които имат послания на омраза и агресия\". Това посочи политологът Румяна Коларова в студиото на \"България он Еър\".  Тя подчерта, че посещението на папа Франциск е било насочено към изконните ценности на българския народ. \"Отдавна не сме виждали някого, толкова значим като папата, да постави България в центъра на своята визита\", отбеляза Коларова.", "date": "2019.05.07", "title": "Румяна Коларова: При посещението на папата замълчаха хората с послания за омраза и агресия"}
{"url": "https://www.faktor.bg/bg/articles/hasan-ademov-1-2", "text": "От днес бъдещите пенсионери могат да попълват новия образец на заявлението за отпускане на пенсия. Чрез него служителите на Националния осигурителен институт (НОИ) ще изчисляват по служебен път коя методика за пресмятане на размера на пенсията е по-благоприятна за съответния човек - старата или новата. В събота влязоха в сила обнародваните в Държавен вестник промени в Кодекса за социално осигуряване. Те дават право на хората да избират до 1 януари 2023 година по коя методика да се изчислява индивидуалният им коефициент и съответно размерът на пенсията - по т.нар. „нова“ - с осигурителния доход след 2000 година, или по старата - с включване на трите най-добри последователни години от последните 15 години преди 1 януари 1997 година и осигурителния доход след тази дата.  „За категорийните работници - миньори, металурзи и химици и тези, които работят в тежката промишленост, и за хора с възнаграждения над средните - преди 2000 година, е по-изгодно да се пенсионират по старата методика, защото техните доходи тогава са били по-високи. За тези, които са се осигурявали само на минимален или само на максимален осигурителен доход, няма никакво значение дали по старата, или по новата методика. А за тези, за които след 2000 г. темпът на нарастване на техните възнаграждения е по-ускорен, например учители, служители от сектор „Сигурност“, хора с увреждания, биха получили по-висок размер на пенсията, ако се възползват от новата методика“. Това заяви в интервю за БНР председателят на социалната комисия в парламента д-р Хасан Адемов. Той обясни, че по закон - всяка новоотпусната пенсия е по-висока от отпуснати в предходни години пенсии, „защото във формулата за изчисляване на пенсиите има един параметър - среден осигурителен доход за страната една година преди датата на пенсиониране, а той винаги расте“. „Предложение за осъвременяване на пенсиите са правени в годините от различни парламентарни групи, но за това се изисква значителен финансов ресурс, а от друга страна - обществено и парламентарно съгласие, за да се приеме тази мярка  която би могла да приближи размерите на старите и новите пенсии, при еднакви условия“, заяви Адемов. Няма опасност да настъпи объркване при попълването на заявленията, увери Хасан Адемов в предаването „Преди всички“ по програма „Хоризонт“: „Направена е организация по регионалните управления „Социално осигуряване“, включително и с мобилни приемни, за да имат хората достъп до необходимата информация. Смятам, че всички мерки са предприети“.", "date": "2019.05.07", "title": "Хасан Адемов: Много категории могат да получат по-висок размер на пенсията, ако се възползват от новата методика"}
{"url": "https://www.faktor.bg/bg/articles/borisov-izvinyavame-se-na-tezi-koito-ne-haresvat-papata", "text": "Голямо благодаря на всички, които взеха участие в посрещането на папа Франциск, на всички служители на МВР, на Бърза помощ, които работиха. Извиняваме се на онези, които не харесват папата заради тежкия трафик. Това заяви премиерът Бойко Борисов, след като изпрати на летище \"София\" главата на Ватикана и римокатолическата църква .   Мисля, че тридневното му посещение е една добра реклама за България по света. Виждате, че всички медии отразяват посещението. Най-силното послание, което отправи е посланието за мир, смята той.  Оказа се, че темата за Западните Балкани от нашето председателство е важна за света там, заяви премиерът. В лицето на папата имаме един голям приятел на България, продължи той. Атентатът срещу папата / Йоан Павел  II -б.р./беше приписан на България. Съжалявам, че Сергей Антонов изстрада толкова от една световна конспирация, с която нямахме нищо общо. Десетилетия наред този атентат се свързаваше с България.  А ето, че три дни папата се разхожда из България, сред хората, месата я излъчихте вие, всички медии по света...  Последните му думи бяха продължавайте да правите мостове, магистрали на Балканите. В негово лице имаме голям приятел на България, заяви Борисов. Премиерът коментира призивите на Светия отец за повече грижа за мигрантите.  Борисов заяви, че винаги ясно е разграничавал хората, които бягат от войните и тези, които нелегално искат да влязат в страната ни. „Тези войни ги правим ние. Длъжни сме да помагаме на хората, които бягат от тях. Трябва да ги приютим и да ги върнем в собствената им страна. През годините така сме бягали и ние и така са ни приютявали и нас. Ние сме против тези, които преминават границата през нощта, нарушавайки закона\", каза още Борисов.", "date": "2019.05.07", "title": "Борисов: Извиняваме се на тези, които не харесват папата"}
{"url": "https://www.faktor.bg/bg/articles/novini/balgariya/nenchev-s-protestno-reshenie-dori-i-dnes-da-e-osaditelna-prisadata-sreshtu-men-nyama-da-ya-obzhalvam", "text": "„Безусловно заявявам, че ако присъдата на първа инстанция срещу мен е осъдителна, колкото и тежка и несправедлива да е тя - няма да обжалвам!” Това обяви бившият военен министър Николай Ненчев на страницата си във фейсбук. Днес от 10.00 часа, в СГС е поредното заседание на делото срещу Николай Ненчев заради изтребителната ни авиация и договора, подписан за ремонт на изтребителите ни не в Русия, а в съюзническа Полша. Съдебното заседание може и да е последно на първа инстанция.  „Нямам колебание. Не изпитвам и страх, само съжаление, че държавното ни обвинение, както в миналото, така и днес се е поставило в услуга на чужда държава и защитава не българския, а руския национален интерес. Решен съм до край да отстоявам принципите и убежденията си! Безусловно заявявам, че ако присъдата на първа инстанция е осъдителна, колкото и тежка и несправедлива да е тя - няма да обжалвам! Ще последвам примера на Никола Д. Петков и на хилядите негови последователи и ще самопожертвам себе си!”, категоичен е Ненчев.", "date": "2019.05.07", "title": "Ненчев с протестно решение: Дори днес да е осъдителна присъдата срещу мен, няма да я обжалвам"}
{"url": "https://www.faktor.bg/bg/articles/kitay-se-styaga-za-targovska-voyna-sas-sasht", "text": "Властите в Китай имат намерение да предприемат мерки за стимулиране на икономиката в случай, че на 10 май САЩ повишат митата за китайски стоки на 25%, предаде ТАСС, позовавайки се на местни медии.  Става дума за възможно понижаване на данъците, стимулиране на потреблението, продажбите на автомобили и битова техника, намаляване на лихвите по кредитите. Целта на тези мерки е да бъдат подкрепени, преди всичко, малките производители, които ще пострадат най-много при търговска война със САЩ, пише вестник „South China Morning Post“.  Сред другите разглеждани варианти за стимулиране на икономиката са смекчаване на ограниченията за продажба на жилища в малките градове, както и мерки за по-нататъшно отваряне на икономиката за чуждестранни инвеститори.  Експерти отбелязват, че правителството на Китай е разглеждало възможен сценарий за липса на търговска сделка със САЩ, когато е разработвало икономическата си политика за тази година. Китайските власти са разработили план, свързан с ответни мерки и сега те могат да бъдат реализирани.", "date": "2019.05.07", "title": "Китай се стяга за търговска война със САЩ"}
{"url": "https://www.faktor.bg/bg/articles/zhalt-kod-za-silen-vyatar-v-18-oblasti-v-stranata-termometarat-leko-tragva-nadolu", "text": "Жълт код за силен вятър е обявен в 18 области на страната. Очаква се поривите на вятъра да достигнат до 80-90 км/час.  Областите с предупредителен код са София град, София област, Благоевград, Кюстендил, Перник, Пловдив, Пазарджик, Стара Загора, Сливен, Плевен, Велико Търново, Габрово, Търговище, Ловеч, Русе, Видин, Враца и Монтана. Най-силен вятър с пориви до 22-24 м/сек. се очакват в областите Русе, Велико Търново, Плевен, Враца, Монтана и Видин. Ветрове със сила 20-22 м/сек. се очакват в София град и София област, Благоевград, Пловдив, Пазарджик, Стара Загора, Сливен, Ловеч и Габрово. Минималните температури ще бъдат между 5 и 12 градуса, като най-високите се очакват по Черноморието, а най-ниските - в София и Благоевград. Максималните ще са между 9 и 18 градуса. Над Черноморието ще има значителна облачност. На места в южната част ще превали дъжд. Ще духа умерен северозападен вятър. Максималните температури на въздуха ще са 16-18 градуса. Температурата на морската вода ще е 14-15 градуса. Вълнението на морето ще бъде около 2 бала. Над планините ще има значителна облачност и ще превалява предимно сняг. Ще духа силен северозападен вятър. Температурите ще се понижат, максималната на 1200 метра ще е около 3 градуса, на 2000 метра - около минус 3 градуса. Атмосферното налягане ще се повиши, но ще остане малко по-ниско от средното за май.", "date": "2019.05.07", "title": "Жълт код за бурен вятър в 18 области в страната, термометърът леко тръгва надолу"}
{"url": "https://www.faktor.bg/bg/articles/nad-15-000-ochakvat-papa-frantsisk-na-istorichesko-poseshtenie-v-severna-makedoniya", "text": "Над 15 000 души от всички части на страната, високопоставени представители, вярващи и чуждестранни гости от съседни страни се очаква да се стекат по улиците на Скопие, за да присъстват на историческото посещение на папа Франциск в Северна Македония. Северна Македония ще стане 42-рата страна, посетена от Светия отец. А Франциск - първият папа, стъпил на нейна земя. Преди това българският премиер Бойко Борисов ще изпрати папа Франциск на летище София рано сутринта, когато приключва апостолическото пътуване на Светия отец в България, съобщиха от правителствената пресслужба. Очаква се в Скопие Светият отец в посланието си към местните да заяви, че една от основните причини да отиде в страната е Майка Тереза - албанката, родена в Скопие, която самият той канонизира за светица през 2016 година. В Северна Македония се прилагат строги мерки за сигурност и ограничения на трафика. На хората, които пътуват, се препоръчва да използват обществения транспорт, който ще е безплатен, а на жителите, идващи от други градове - да използват влак до Скопие, който също ще е безплатен. Заради посещението на папата денят е обявен за неработен в столицата на Северна Македония, като основните и средни училища също ще бъдат затворени, отбелязва БТА.", "date": "2019.05.07", "title": "Над 15 000 очакват папа Франциск на историческо посещение в Северна Македония"}
{"url": "https://www.faktor.bg/bg/articles/istanbul-se-vdigna-na-protest-zaradi-anuliranite-izbori-v-grada", "text": "Жителите на много райони на Истанбул организираха „протест на тенджерите“ във връзка с решението на Централната избирателна комисия да анулира изборните резултати за кмет, който бе спечелен от опозиционния кандидат Имамоглу, предаде БГНЕС. Турски граждани, живеещи в различни части на Истанбул, включително Бешикташ, Кадиккьой, Сисли, посрещнаха решението на ЦИК с протести и чукане на тенджери и тигани. Протестите започнаха след 22 часа вчера в много райони на града. В тях се включиха шофьори, натискащи клаксоните на автомобилите си. Точно същата реакция, която журналистите нарекоха “революция на тенджерите“, се наблюдаваше в цяла Турция по време на месец и половина протести през 2013 г. във връзка с плановете на властите да застроят парка „Гези“ в центъра на Истанбул. Кадрите показваха, че жителите на Истанбулските квартали отварят прозорци и балкони, чукат по саксии, бият по тигани, в някои апартаменти постоянно угасват и запалват светлините в жилищата си.", "date": "2019.05.07", "title": "Истанбул се вдигна на протест заради анулираните избори в града"}
{"url": "https://www.faktor.bg/bg/articles/moskva-153-miliarda-rubli-sa-zagubite-na-ruskiya-byudzhet-pri-obshtestveni-porachki", "text": "Загубите за руския бюджет, в резултат на преки нарушения на законодателството при обществени поръчки, достигат най-малко 153 милиарда рубли през 2018 година, пише руският вестник „Известия“, позовавайки се на доклад на министерството на финансите на Русия.  В документа се отчитат единствено необоснованото завишаване и понижаване на цените на договорите и неправилния способ за тяхното определяне, съобщиха от руското финансово ведомство, цитира  \"Фокус\"  През миналата година общата стойност на сключените обществени поръчки достига 6,8 трилиона рубли. По този начин, щетите заради нарушения надхвърлят 2%. От публикуваната информация на руското финансово ведомство 40% от обществените поръчки не са били одобрени, защото в търговете за тях е участвал само един участник.  Федералната антимонополна служба на Русия е проверила почти 27 000 обществени поръчки, като в 30% от тях са открити признаци на ограничаване на конкуренцията.", "date": "2019.05.07", "title": "Москва:153 милиарда рубли са загубите на руския бюджет  при обществени поръчки"}
{"url": "https://www.faktor.bg/bg/articles/ekspert-avariya-v-elektrozahranvaneto-e-vazmozhnata-prichina-za-pozhara-na-ruskiya-samolet", "text": "Свидетели сме на една поредица от лоши стечения на обстоятелства и недобра организация. Суперджетът на Русия излита към опасна зона с развиваща се буря, която по принцип се избягва. Това каза бившият главен инспектор по безопасността на полетите към Министерството на транспорта Ангел Борисов в студиото на БиТиВи. Повод за коментара му бе трагедията с руския самолет на летище \"Шереметиево\". Радарът винаги засича окото на бурята. Когато ледени късове попаднат в двигателя, той веднага изгасва. Въпросът е защо пилотът е навлязъл в тази зона? Възможно е да е настъпила авария в електрозахранването на самолета, без да е имало мълния, която да причини пожара в самолета. Магнитното поле във въздуха е толкова голямо, че то може да изключи компютъра. Така възниква проблема още в облаците, като е прекъсната радиовръзката. Тогава радарът го води изцяло. Но след като прави два кръга в района на летището \"Шереметиево\", очевидно е, че пилотите са изпълнявали командите от земята. При аварийното кацане на земята не се знае в каква конфигурация е бил самолетът. Но пожарните команди са закъснели, защото при аварийно кацане те трябва да бъдат разположени на пистата, за да предотвратят пожара, посочи Борисов. Според експерта пилотът не е подал сигнал за аварийно кацане и противопожарните служби не са били уведомени, за да могат да реагират. По думите на Борисов, кацането е било неграмотно. „От кадрите се вижда, че самолетът прави три отскока преди да кацне. При първия опит, предният колесник се забива в земята и се стига до възпламеняване на керосина в резервоара. Ако не беше възникнал пожара, хората щяха да оцелеят“, убеден е авиоекспертът.", "date": "2019.05.07", "title": "Експерт: Авария в електрозахранването е възможната причина за пожара на руския самолет"}
{"url": "https://www.faktor.bg/bg/articles/borisov-izprati-papa-frantsiska", "text": "Днес премиерът Бойко Борисов ще изпрати папа Франциск, който от България заминава за Северна Македония. В 8.20 главата на Римо-католическата църква трябва да излети за Скопие, където се очаква около 15 000 да го посрещнат на неговото първо историческо посещение там. Преди да напусне София премиерът Борисов и папа Франциск си размениха няколко думи. Спират се за кратко с последни пожелания, преди Светият отец да се качи на своя самолет.  Визитата под надслов \"Мир на земята\" е 29-тото за Светия оцет, който вече е посетил 42 държави по света. България е първата страна, в който той отправи своята молитва за мир извън Ватикана.", "date": "2019.05.07", "title": "Борисов изпрати папа Франциск  след историческо посещение в България"}
