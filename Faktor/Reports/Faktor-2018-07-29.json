{"url": "https://www.faktor.bg/bg/articles/novini/balgariya/kasmetliyka-ot-varna-specheli-nad-1-5-mln-leva-ot-tototo-kupuva-kola-i-yahta-na-mazha-si", "text": "Жена от Варна стана 95-тия милионер на Българския спортен тотализатор. Янка Панайотова спечели дажкпот от над 1 милион лева в играта 6 от 42. Тя играе тото повече от 30 години, това е третата печалба, но е най-голямата. Панайотова е от Варна, но живее в Царево. Редовно играе тото. В първия тираж за 2018-та била на косъм да спечели джакпота в играта 6 от 49. Имах петица, но бяхме много участници и беше малка около 1600-1700 лева, каза жената. Преди около осем години Янка печели хиляда лева от играта втори тото шанс. Не е губила вяра, че ще спечели джакпота. За играта 6 от 42 миналата неделя пуснала фиш със случайно избрани числа в тотопункт в Царево.Гледала тегленето на тиража по телевизията. Видях, че ми излязоха тези числа. От начало не повярвах, проверявах ги няколко пъти. Накрая изчаках и печалбите да съобщят и видях, че съм единствената печеливша с шестица, заяви Панайотова, пред БНТ. С печалбата от над 1,56 млн. лв. е решила първо да сбъдне мечтите на съпруга си. Ще направя два подаръка на съпруга ми. Една кола и малка яхта, категорична е тя. Янка още не е решила коя своя мечта ще сбъдне с печалбата от над 1 милион лева. Знае обаче, че ще продължи да играе тото, защото вярва в ксъмета. Сега даже повече от преди.", "date": "2018.07.29", "title": "Късметлийка от Варна спечели над 1,5 млн. лева от тотото, купува кола и яхта на мъжа си"}
{"url": "https://www.faktor.bg/bg/articles/novini/balgariya/viziya-za-bsp-ili-zashto-stoletnitsata-stava-reaktsionna-sila-v-nasheto-obshtestvo", "text": "Ето как си представям следващото интервю с Корнелия Нинова: Журналистът я пита „Как застройвате супата? Кога сервирате салатката на съпруга си? Готова ли сте за баба?“ Накрая Нинова не издържа „Ама защо ми задавате такива въпроси, нали съм партиен лидер?“ Журналистът: „Ох, аз пък разбрах, че се борите за традиционната роля на жената...“ Парадоксът е, че партия, която следва да принадлежи на прогресисткия спектър, целенасочено се превръща в традиционалистка, да не кажа реакционна сила в нашето общество. Лъжата за Истанбулската конвенция беше своеобразен връх в тази тенденция (колко прост трябва да си, за да повярваш, че „социален пол“ значи „трети пол?“). Работата е в едно мащабно изместване в крайно дясно на Столетницата – естетически национализъм, икономически протекционизъм, игра със страховете на хората, силови решения във всички сфери. Така социалистите опитват да яхнат вълната и да се върнат на политическата сцена. Не е ясно само дали, както казва Марин льо Пен, хората няма да предпочетат оригинала пред копието и наместо да спечели, БСП да загуби много от прогресивно настроените си избиратели. Тайната е в произхода на тази партия. Защото политиката на БКП трудно може да се определи като лява или дясна, либерална или консервативна – тя лавира според обстоятелствата: през 1950-те дискриминира позитивно турци и македонци, а през 1980-те ги преименува и изселва; през 1960-те устройва процеса срещу „хомосексуалистите“, а след конференцията в Хелзинки почва да зачита правата им; в един момент окрупнява икономиката, в друг - разкрупнява. Ленинизмът е такова нещо: трябва да се вземе властта, пък всичко друго после. Нищо не пречи на БСП днес да направи завой от партия, подала молба за членство в ЕС, към антиевропейски позиции с Вишеградски уклон (днес тя все по-открито отхвърля приемането на еврото, например, позовавайки се на Чехия и Унгария, които си били много добре и без него). Да поиска премахване на плоския данък, който самата тя е въвела без някаква сериозна самокритика. Да тръгне по пътя на Доналд Тръмп с брутални фалшиви новини, които лековерни читатели на сайтове възприемат заради общото си недоверие към всяка власт. Гледа ни право в очите (т.е. в камерата) г-жа Нинова и лъже: Вазов бил изваден от учебната програма; канадското търговско споразумение щяло да ни залее с ГМО продукти, които впрочем тя нарече „отрови“; заселвали сме били страната с мигранти под натиска на ЕС... Последната лъжа беше истински опасна – нямало чума по добитъка, властите избивали животни за собствено удоволствие. За глупостите около Истанбулската конвенция казах. Удивителното е, че симпатизантите ѝ, някои от които са образовани хора, не се обръщат назад да кажат – ало, май тук поизлъга, Вазов се учи години наред; ало никакви мигранти не виждаме; ало, канадските инвеститори никакви ги няма... На фона на всичко това как да възприемеш сериозно положителни неща, например това, че е добре ЧЕЗ да бъде купен от държавата (според мен – временно, докато се намери добър купувач). Опитах се да прочета документа, наречен „Визия за България“ (преди беше „сполука“, после „промяна“...). Опитах, защото е трудно да разграничиш някакви съдържателни линии в този поток от хубави неща – усилието ме върна във времето на соц-а, когато трябваше да зубрим решения на поредния партиен конгрес за изпита по „Научен комунизъм“, а те бяха практически неразграничими, защото всичко се повишаваше, усилваше и разрастваше равномерно във всички посоки. Но представиха визията като покана за разговор. Нека тогава да говорим. Ако има някаква идея сред добрите пожелания, това е връщането на държавата в икономиката. Дали говорим за връщане в смисъл на планиране и контрол като в Китай, или пък лична преса над олигарсите, както е в Русия? Или може би превръщане на държавата  в търговски агент на родната икономика, както прави Германия? Не става ясно. Държавата, например, ще финансира проекти, дава заеми, та дори ще определя какви ще са водещите производства на регионите, създавайки клъстъри. Не е лошо. Само че документът не отчита основния проблем, който възниква при спускането „отгоре“ на специализации - „долу“ почват безкрайни спорове за това, защо на мен това, пък на онзи – онова. Министерството на образованието, например, десетилетия вече опитва да създаде някаква специализация в българската наука, което води единствено до братоубийствени войни между научните кланове. Как държавата да бъде неутрален арбитър - по тази тема са си блъскали главите в развитите страни векове наред и са стигнали до извода, че тя трябва да се оттегли от икономиката. Да приемем, че това е погрешен ход – добре, но ако се върне, как ще сме сигурни, че няма да привилегирова своите хора, както обикновено прави голямата държава? На ЕС явно не се разчита, защото сме „горди“. Ами тогава какво, на нашите родни политици ли ще разчитаме да са безкористни? Ако поне беше отчетена трудността на въпроса щях повече да имам доверие. Не е ясно също как така увеличената роля на държавата ще се съчетае с борбата срещу корупцията (която Елена Йончева нарича „кумгейт“). Повече държава обикновено значи повече корупция. Една „визия“ следва да ни каже какви ще бъдат механизмите за решаване на това – кой ще контролира, с какви правомощия, какви органи. Т.е. увеличена роля на държавата предполага усъвършенстван механизъм на управление, за какъвто няма и дума. Освен подновената вяра в компютърните технологии, за които у нас има поверие, че правят нещата прозрачни. Да не подхващаме темата за добрите кадри - разбираме само, че няма да са мигранти, а чистокръвни българи, а както знаем българинът е добър по душа. Има добри идеи, като например ограничаване на земеделските субсидии, които сега достигат главно до едрите земевладелци. Или пък възроденият проект на НДСВ за семейно подоходно облагане. Предлага се лекарите да не бъдат търговски дружества – звучи чудесно, само не е казано какви да са - чиновници в държавни болници ли? Ами те ще искат ли? Всеки ще хареса идеята за безплатно предучилищно образование, за преизчисляване на всички пенсии, за отделяне на 0,9% за висше образование – но откъде пари, разчет няма. Някъде се намеква възможността да се увеличи дългът, но тогава следва ясно да се каже - едни ще са за, други против. Затова пък съвсем точно е изчислено, че „шайката“ управляващи ни обирала с по 10 милиарда годишно (аз казвам 17 милиарда, кой дава повече?). Има и съвсем фантастични идеи, като създаване на интелигентни градове с участието на ВУЗ-ове. (Ура, нашият ВУЗ сме за!). По някакви причини се предвижда нов „край на прехода“, който уж отдавна беше свършил, а пък в училищата трябвало да се учи по един учебник „истинската история и литература на България“. Става страшничко. Кой ще каже коя е истинската литература и история? Който спечели изборите ли? Поантата в речта на г-жа Нинова беше призивът към управляващите: „Не подменяйте идентичността на този народ!“ Помислих си: колко трябва да презираш народа си, за да смяташ, че някой може да му „промени“ идентичността. Вероятно си го представят като собствената си хибридна пропаганда – пускаш някаква глупост в анонимен сайт и хайде, преформатираш националния харддиск. Визията се посреща общо взето не със съпротива, както очаква Нинова, а с подигравки от различен тип. Дали ще има разговор с „народа“ - ще видим. Боя се, че по повечето теми ще бъдем на едно мнение, защото кой би се обявил против „повишаване на доходите“? Тъжно ми е за онези млади хора, които имат искрени леви убеждения, и пред които днес няма друг избор. Хора, които вярват в прогреса, в толерантността, в солидарността - не само със сънародниците си. Които искат да са част от едно голямо световно семейство, обединено около общи ценности и посока, а не егоистичен европаразит, който търси да смуче фондове, без да го е грижа за другите. Които са толкова подозрителни към голямата държава, колкото и към големите бизнес интереси. Ами да не чакат, да се организират.", "date": "2018.07.29", "title": "Визия за БСП или защо столетницата става реакционна сила в нашето общество"}
{"url": "https://www.faktor.bg/bg/articles/novini/svyat/sarbiya-testva-moderniziraniya-mig-29-predostaven-ot-rusiya", "text": "Сърбия е получила първият от шестте изтребителя МиГ-29, които Русия предаде на страната в рамките на военно – техническото сътрудничество, съобщи ТАСС. Вече е бил извършен и пробен полет на машината. Тестовете са били проведени на летището „Батайница“. Полетът е бил наблюдаван от командира на генералния щаб генерал Любиша Дикович. Полетът е последният тест на самолета, преди той да влезе в обръщение. В допълнение към изтребителите, Сърбия трябва да получи още 30 танка Т-72 и бойно – контролни коли БРДМ – 2. Сърбия очаква и доставки на зенитни комплекси. Новите изтребители са модернизирани и обновени.", "date": "2018.07.29", "title": "Сърбия тества модернизирания МиГ-29, предоставен от Русия"}
{"url": "https://www.faktor.bg/bg/articles/novini/balgariya/svetovnata-banka-politsaite-v-balgariya-sa-sred-nay-dobre-platenite-v-evropa", "text": "В България персоналът в МВР е сред най-добре платените в Европа. Това е записано в доклад за разходите на полицията и пожарната, изготвен от Световната банка. От институцията препоръчват намаляване на административния персонал и оптимизация на регионалните структури на поличията и пожарната, съобщи БНР. Средният месечен разход на човек, работещ в структурите на МВР, е над 1 700 лева, изчисляват от Световната банка и подчертават, че заключенията им противоречат на общоприетото схващане, че заплатите в полицията и пожарната са ниски. След като се отчетат разликите в дохода на глава от населението, заплатите на полицейските служители са на равнището в Швеция и Словения и по-високи от тези в Дания, Естония, Литва и Латвия. Причината е във високите социални вноски. Те са 51% от общия месечен разход, правен за служител в полицията и пожарната. Фактът, че вноските, които по принцип се дължат от служителите, също се поемат от МВР, прави общия разход висок, но служителите получават сравнително ниски възнаграждения. За да се подобри ефективността на харчовете в системата, трябва да се помисли и за оптимизация на звена и освобождаване на административен персонал, подчертават от Световната банка.", "date": "2018.07.29", "title": "Световната банка: Полицаите в България са сред най-добре платените в Европа"}
{"url": "https://www.faktor.bg/bg/articles/novini/balgariya/rusensko-selo-pod-trevoga-otkriha-trupove-na-ovtse-kray-vodoem", "text": "Трупове на овце са били открити край водоем до русенското село Караманово. Собственикът им ги заровил без да уведоми никого за това.  Случаят предизвика проверки на Агенцията по безопасност на храните, Регионалната инспекция по околната среда и водите, Басейнова дирекция и Здравната инспекция. Институциите настояват умрелите животни да бъдат преместени. Преди 20-ина дни Димитър Анчев изпуснал част от стадото си в неожъната нива край Караманово, където овцете се напасли със зелено жито. Още на следващия ден обаче 46 от тях умрели. В суматохата Анчев заровил десетина в дерето до селото, а другата част успял да запази. Жители на Караманово обаче се опасяват от пламване на зараза. Кметът на селото Бисер Блажев обаче гарантира, че няма място за притеснение и че е взел необходимите мерки. Според мен няма опасност. Водата тече извън селото 3-4 км, влива се в река Студена. Около животните, където са заровени, съм нахвърлял специални хапчета, които са със забавено действие и постоянно се дезинфекцира водата, която е отстрани, заяви Блажев, цитиран от БНТ. Няколко институции вече проверяват случая, като са констатирани редица нарушения, но най-обезпокояващ е фактът, че животните са изхвърлени на нерегламентирано място. Бил е съставен акт на г-н Анчев по Закона за ветеринарномедицинската дейност за извършените нарушения, поясни д-р Георги Дяков, директор на Областна дирекция по безопасност на храните – Русе. Собственикът на умрелите животни има срок до две седмици да ги изрови и да осигури превозването им до екарисаж, където те да бъдат изгорени.", "date": "2018.07.29", "title": "Русенско село под тревога: Откриха трупове на овце край водоем"}
{"url": "https://www.faktor.bg/bg/articles/novini/svyat/turtsiya-spryahme-nad-14-000-migranti-da-stignat-do-evropa-ot-nachaloto-na-2018-g", "text": "Турската брегова охрана е попречила на над 14 000 мигранти да преминат нелегално в Европа от началото на годината, съобщи Анадолската агенция, като се позовава на данни на Командването на бреговата охрана. Според тях броят на мигрантите, опитали да стигнат до Европа от Турция през първите седем месеца на годината, се е увеличил с 60% спрямо същия период м.г. Бреговата охрана е заловила общо 14 470 мигранти при акции в Егейско море, Черно море и Средиземно море. Най-голям е броят на заловените мигранти в Егейско море - 13 336. Бежанците предпочитат да използват нелегалните маршрути през Егейско море, тъй като много гръцки острови са разположени недалеч от турския бряг. Най-голям е броят заловени мигранти през май - 3398, отбелязва БТА.", "date": "2018.07.29", "title": "Турция:  Спряхме над 14 000 мигранти да стигнат до Европа от началото на 2018 г."}
{"url": "https://www.faktor.bg/bg/articles/novini/balgariya/hvarliha-kokteyl-molotov-po-doma-na-kmeta-na-nesebar", "text": "Публикувано във факти.бг: Покушение за сплашване е извършено преди два дни вечерта в Несебър. Коктейл \"Молотов\" е запратен по входната врата на дома, където живее кметът на Несебър Николай Димитров. На място са били пристигнали дежурните полицаи, като в продължение на часове преди това не е бил подаден сигнал на 112 за бомбата, пише zadkulisite.com. Обгорена е входната врата и части от стената на сградата, като веднага е започнало прикриване на следите от взрива с боя. Свидетели на покушението за сплашване са станали съседи и туристи от близките сгради. Някои от тях разполагат и с видеоматериали. Към момента няма официална информация и изявление от МВР, вероятно по желание на кмета. В Несебър се говори, че кметът е настъпил \"схеми\" на високо ниво и това е било вид предупреждение към него.", "date": "2018.07.29", "title": "Хвърлиха коктейл \"Молотов\" по дома на кмета на Несебър"}
{"url": "https://www.faktor.bg/bg/articles/novini/svyat/sobstvenikat-na-nyu-york-tayms-izkazvaniyata-na-tramp-sreshtu-pechata-sa-opasni-i-vredni", "text": "Собственикът на в. \"Ню Йорк таймс\" Артър Грег Сълзбъргър е предупредил президента Доналд Тръмп, с когото се е срещнал преди десетина дни в Белия дом, че изказванията му срещу медиите са опасни и вредни, предаде Франс прес. \"Казах направо на президента, че според мен изказванията му са не само фактор, предизвикващ разделения, но и все по-опасен фактор\", съобщи днес Сълзбъргър в комюнике, в което потвърди, че се е състояла такава среща на 20 юли по искане на Белия дом. Тръмп написа туит за нея по-рано днес. \"Помолих го да спре постоянните си нападки срещу журналистиката, които според мен са опасни и вредни за нашата страна\", добави Сълзбъргър.", "date": "2018.07.29", "title": "Собственикът на \"Ню Йорк таймс\": Изказванията на Тръмп срещу печата са опасни и вредни"}
{"url": "https://www.faktor.bg/bg/articles/novini/balgariya/signaliziraha-za-samoleti-puskali-strontsiy-nad-plovdiv", "text": "Самолети пускат отровни газове в района на пловдивския затвор. Стряскащият сигнал е подаден от пловдивчанин към РИОСВ в средата на миналия месец, съобщи Plovdiv24.bg. Оплакването е за разпръскване на отровни газове от два самолета, прелетели над квартал \"Кючук Париж\" в близост до затвора. В резултат се образувал облак, в който - според човека, подал сигнала, са се съдържали елементи като алуминий и стронций. Случаят е предаден по компетенция на ДАНС, посочват от Инспекцията. Дни по-късно пък друг жител на Кючука се е оплакал, че негов съсед го \"обгазява, обмирисва и усмърдява\", пускайки в канализацията забранени от закона вещества.", "date": "2018.07.29", "title": "Сигнализираха за самолети, пускали стронций над Пловдив"}
{"url": "https://www.faktor.bg/bg/articles/novini/balgariya/nova-tesla-ot-dogodina-shte-kupuvame-vinetki-i-za-karavani", "text": "Винетки и за караваните от догодина. Това предвиждат промените в Закона за пътищата, които депутатите гласуваха на първо четене преди да излязат във ваканция. От догодина тези, които обичат да пътуват с каравани, като къмпингарите на Арапя например, задължително ще трябва да си правят сметката, защото, ако автомобилът, с който пътуват заедно с теглената от тях каравана, тежи повече от 3,5 тона ще им се наложи да си закупят втора винетка. Изискването за отделна винетка за караваните отсега предизвиква недоволството на къмпингарите, отбелязва БТВ. От Пътната агенция коментираха, че всяка от винетките ще може да е с различен период на валидност и ще важи за съответния регистрационен номер, тъй като ремаркето или в случая караваната е със свой номер. Така за караваната ще може да се вземат две седмични винетки например – за докарването до морето и за прибирането й. Някои къмпингари зазимяват караваните си с години на паркинг близо до плаж, като тези на къмпинг \"Градина\", но не всички. От Съюза на българските автомобилисти коментираха, че и в Европа правилата са такива. За тонажа на превозното средство и тегления товар ще проверяват от Пътна полиция. Точното тегло на автомобилите и ремаркетата ще се замерва на специални кантари. От Агенция \"Пътна инфраструктура\" имат намерение да поставят кантари на 50 места в страната, за да могат точно да прецизират дали автомобилът заедно с караваната или тегленият от автомобила товар надвишават 3,5 тона.", "date": "2018.07.29", "title": "Нова тесла: От догодина ще купуваме винетки и за  каравани"}
{"url": "https://www.faktor.bg/bg/articles/kultura/karayancheva-shte-prisastva-na-nagradite-na-28-iya-varnenski-mezhdunaroden-baleten-konkurs", "text": "Председателят на Народното събрание Цвета Караянчева ще присъства на връчването на наградите на 28-ия Варненски международен балетен конкурс в Летния театър във Варна в 20.30 часа днес. Това съобщиха от пресцентъра на Народното събрание. Най-старият балетен конкурс в света се проведе под патронажа на председателя на българския парламент.", "date": "2018.07.29", "title": "Караянчева ще присъства на наградите на 28-ия Варненски международен балетен конкурс"}
{"url": "https://www.faktor.bg/bg/articles/ikonomika/biznes/balgariya-e-na-danoto-v-evropa-po-broy-it-spetsialisti", "text": "България е почти на дъното в Европа по брой IT специалисти, сочат данни на Евростат. 70% от фирмите у нас трудно намират хора за свободните позиции, защото кандидатите не отговарят на съвременните изисквания. Ако през 2016 г. година IT специалистите са били по-лесни за откриване и наемане на работа, то през тази година те са сред най-трудно откриваемите кадри. Причината – 24% от фирмите посочват липсата на твърди умения при кандидатите. 11% пък не откриват нужните талант и тясна специалност. В същото време за 10 години интересът на младите хора към компютърните специалности е нараснал с 10%. Предизвикателството пред тях обаче е да бъдат в крак с постоянно променящия се дигитален свят. Именно заради глада за тесни специалисти в дигиталната сфера работодателите често разчитат само на умения. Заради бума на технологиите експерти прогнозират, че 65% от днешните деца ще работят професии, които още дори не съществуват.", "date": "2018.07.29", "title": "България е на дъното в Европа по брой IT специалисти"}
{"url": "https://www.faktor.bg/bg/articles/obshtestvo/zakon-i-red/sadat-ostavi-v-aresta-15-godishniya-mladezh-ranil-s-nozh-svoy-vrastnik-zaradi-gey-kolazh", "text": "Софийският градски съд остави в ареста 15-годишния младеж, който преди дни рани с нож свой съученик. Решението е взето заради изключително опасното деяние, което е извършил младежът. Адвокатът на обвиняемия каза, че ще обжалва мярката и тя ще се гледа на 2 август, предаде БГНЕС. Дръзкото нападение беше провокирано от обиден колаж в социалните мрежи. Пострадалото момче все още се възстановява от порезните рани в Пирогов. По повод обвинението в предумишлено убийство адвокатът му Ивайло Абаджиев посочи, че според него 15-годишно момче не може да има такъв умисъл да отиде и съзнателно да изпълни убийство. Той допълни, че момчето е било тормозено и провокирано.", "date": "2018.07.29", "title": "Съдът остави в ареста 15-годишния младеж, ранил с нож свой връстник заради гей колаж"}
{"url": "https://www.faktor.bg/bg/articles/politika/hlyab-i-pasti/zad-paradiraneto-na-putin-se-krie-strah-ot-mobilizatsiya-na-narodnite-masi-i-elitite", "text": "Световното първенство по футбол създаде впечатлението, че Русия е умело управлявана страна с доволно от живота си население. Но сега, когато спортният празник приключи, руснаците отново се завърнаха към сивата реалност на ежедневието си и пълното отсъствие на каквито и да било перспективи. Идеята да бъде обединена нацията около Владимир Путин е  Когато се опитват да характеризират Русия мнозина често използват противоположностите: това е страна разделена на привърженици на Путин и либерали, на бедни и богати, на провинциалисти и московчани, славянофили и западняци. В основата на кремълския наратив лежи образът на \"патриотична\" Русия, принудена постоянно да се бори с крехката опозиция, манипулирана отвън и наричана \"пета колона\". Западните наблюдатели рисуват черно-бяла картина, в която лидерът притежава безгранична власт и се къпе във всеобщото възхищение, докато неговите опоненти са просто \"изключение от правилото\".   Първата е Русия на Путин, построена на основата на олигархичната власт и нейната гигантска пропагандна машина. Втората е Русия на простите хора с техните различия, но с общи проблеми. Третата е Русия на професионалните елити и горните слоеве на средната класа, които получиха много през икономическия бум в началото на 21 век и сега имат какво да губят. Огромното мнозинство от 140 милионното население изпитва тревога заради падането на жизненото равнище, нивото на образованието и здравеопазването, материалната незащитеност и корупцията.  Само преди няколко седмици в редица региони на Русия протестираха против повишаването на пенсионната възраст, а проучване показа, че 8 от 10 руснаци са против  тази реформа. Тези протести показаха нарасналото недоверие към властта и вече мнозина се съмняват, че путинската система се ръководи от техните интереси. Нещо повече, проучванията на независимия \"Левада център\" показват ръст на песимизма. Независимо от пропагандата, а може би тъкмо заради нея, все повече руснаци песимистично гледат на своите лични перспективи, а също така на перспективите на Русия като цяло. Руснаците се тревожат от военните кампании в Украйна и Сирия и от човешките жертви, които страната понася в тези конфликти. Всъщност Путин е изправен пред проблема на всеки авторитарен лидер. На него му е необходимо да демонстрира популярност на режима си сред народа, за да убеди представителите на най-близкото си обкръжение и потенциалните си противници, че е неуязвим и незаменим. Наративът за високия рейтинг (около 80-85%) беше необходим за насаждане на идеята за \"съкрушителната победа\" на мартенските избори, чийто изход беше предрешен и това обяснява защо сериозният конкурент на Путин, Алексей Навални, просто не беше допуснат до изборите.  Независими анализатори и наблюдатели все още се опитват да оценят мащаба на измамите на тези избори, а също така степента на политически контрол над милионите избиратели. Истинското разпределение на гласовете без натиск и фалшификации, вероятно, би изглеждало така: над 40% негласували, 20% за \"слаби кандидати\" и по-малко от 40% от гласовете за Путин.   Важно е да направим разграничение между управляващата група (мрежа от чиновници, ръководителите на службите за сигурност и спецслужбите и олигарсите) и неуправляващите елити и горните слоеве на средната класа, където влизат няколко милиона представители на интелигенцията, учени, държавни служители на местно и регионално ниво, учители и бизнесмени. По силата на всеобщата корупция и ограниченост на бюджета те много трудно управляват болници, училища, местни администрации и фабрики. Те управляват собствен бизнес, преподават, създават, внедряват. Именно на тях се е паднала тежката роля на прослойка между народ и управляващи. Много от тях осъзнават своето безсилие, но въпреки това запазват верността си към Кремъл. Но през последното десетилетие много професионалисти събраха куфарите си и напуснаха Русия. Десетки хиляди от тях сега живеят в Европа, Северна Америка, Украйна, Грузия и дори Азия. Те внимателно наблюдават случващото се в Русия и мнозина от тях се надяват някога да се върнат в едно постпутинско общество. Колкото и упорито да отрича Кремъл, изтичането на мозъци и таланти от Русия се превърна в нов и извънредно сериозен проблем пред Кремъл. Зад парадирането на Путин се крие неговият страх пред възможната мобилизация на народните маси и елитите. Жалбите на народа може да се превърнат в сериозна заплаха, ако бъдат подхванати от журналистите, интелигенцията и опозиционните политици. Изключителната популярност на Навални и неговия \"Фонд за борба с корупцията\" сочат, че е започнал процес на  Социалната злост, гражданските искания, младежката опозиция и \"временните диаспори\" могат са се срещнат в една точка и да се превърнат в сериозни проблеми за Путин. И тогава той няма да има голям избор: да засили репресиите, което ще го отведе в задънена улица или да опита да направи компромис, при което рискува да загуби властта и богатството си. Засега Путин не демонстрира никакво желание да напуска Кремъл или да възпитава наследник, като не обръща никакво внимание на слабата икономика и на недоволството сред горните слоеве на средната класа. В правителството, което той назначи през май и, което отново беше оглавено от Медведев, няма нито един влиятелен и сериозен реформатор. Според прогнозите на икономически експерти, в близките години Русия я очакват бавен икономически ръст и задълбочаване на социалните проблеми. В крайна сметка, стремежът да върне на Русия статута на свръхдържава ще се окаже недостатъчнен, за да бъдат обедининени раздробеното общество и елитите около диктатора. Руснаците очакват защита от бедността, а мнозина от тях подозират, че истинската цел на пенсионната реформа е да бъдат пренасочени още повече пари за военни нужди и обогатяване на чиновниците.     Режимът се опитва да отвлече вниманието на хората от слабостите на руската икономика, провокирайки конфликти със Запада, но такава тактика изисква голямо финансиране, непродуктивна и непопулярна е. Но въпреки това, Путин продължава с този курс, тъй като не е готов да започне процес на либерализация. Руските власти, тревожните елити и песимистично настроеното общество се намират в състояние на неустойчиво равновесие. Тези три Русии все по-ясно осъзнават колко опасна е ситуацията: путинизмът като формула на стабилността вече изживя себе си.", "date": "2018.07.29", "title": "Зад парадирането на Путин се крие страх от мобилизация на народните маси и елитите"}
{"url": "https://www.faktor.bg/bg/articles/novini/svyat/erdogan-se-zakani-na-sasht-gubite-silen-partnyor-ako-ne-ni-dostavite-iztrebiteli", "text": "Турският президент Реджеп Тайип Ердоган заяви днес, че страната му няма да се поддаде на натиск, след като американският му колега Доналд Тръмп заплаши Анкара със санкции, ако не освободи американския пастор Андрю Брънсън, предаде Ройтерс, като се позова на телевизия \"Хабертюрк\", цитирана от Ройтерс.  САЩ може да изгубят силен и искрен партньор, ако не променят поведението си, каза Ердоган, цитиран от телевизия \"ТРТ Хабер\" и други медии. Андрю Брънсън, който тази седмица беше поставен под домашен арест, след като прекара 21 месеца в турски затвор, е работил в Турция повече от 20 години. Той беше обвинен в подкрепа на организацията, която според Анкара стои зад неуспелия военен преврат през 2016 г., и на Кюрдската работническа партия (ПКК).  Ако бъде признат за виновен пасторът, който отрича обвиненията, може да бъде осъден на 35 години затвор. Турция ще прибегне до международен арбитраж, ако САЩ блокират продажбата на изтребители на F-35 на Анкара. Това предупреди още Ердоган, цитиран от турската телевизия \"Хабертюрк\". Ердоган също така заяви, че Турция е поискала помощ от САЩ за осигуряването завръщането в Турция на турската гражданка Ебру Йозкан, която е задържана в Израел. Преди дни висш турски представител нарече \"напълно неоснователни\" твърденията, че е имало тройна сделка между Турция, САЩ и Израел за освобождаване на арестанти, включително Йозкан и американския пастор Андрю Брънсън, който е арестуван в Турция.  l", "date": "2018.07.29", "title": "Ердоган се закани на САЩ: Губите силен партньор, ако не ни доставите изтребители"}
{"url": "https://www.faktor.bg/bg/articles/novini/balgariya/desislava-atanasova-za-da-ima-silna-dyasna-partiya-tryabva-silna-lyava", "text": "За да има силна дясна партия, трябва да има и силна лява. Такава обаче ние не виждаме. Това коментира за БНР депутатът от ГЕРБ Десислава Атанасова. „Винаги БСП се е опитвала да говори от името на народа и да си намира враг“, обясни народният представител. Атанасова обаче попита от името на кой народ говори левицата в лицето на лидера Корнелия Нинова. „От доста години врагът е ясен – ГЕРБ, по една проста причина, че вече 11 пъти БСП не са печелили избори срещу ГЕРБ“, смята депутатът. Атанасова обясни, че тя и партията имат самочувствие, защото значими неща са постигнати по време на управлението им. „Всеки може да прави срещи със своя електорат, но тонът трябва да бъде различен“, смята тя. По думите й подобен тип поведение не е в плюс за политическата система. Същевременно немощта на левицата не й позволява да се появи като алтернатива на управлението. „Пред България има важни за решаване въпроси“, посочи още Десислава Атанасова.", "date": "2018.07.29", "title": "Десислава Атанасова: За да има силна дясна партия, трябва силна лява"}
{"url": "https://www.faktor.bg/bg/articles/novini/balgariya/elena-poptodorova-evropa-ne-mozhe-da-se-spravi-sama-s-promenite-chaka-ni-zavrashtane-kam-transatlanticheskoto-sporazumenie", "text": "Европа не може да се справи сама с промените. Това коментира в сутрешния блок на БНТ вицепрезидентът на Асоциацията на Атлантическия договор и бивш посланик на България във Вашингтон Елена Поптодорова. Според нея компромисът между Доналд Тръмп и Жан-Клод Юнкер е добра новина от Вашингтон. „Защото се постигна договорка, която облагодетелства и двете страни.Юнкер намери ключа към президента Тръмп, очевидно имаше разбирателство, химия между двамата“, коментира още Поптодорова. По думите й това не значи връщане към Трансатлантическото споразумение. Според дипломата в момента ЕС е изправен пред едни съвършено нови реалности. Със сигурност предстои вътрешно предоговаряне, където Вишеградската група и Балканите ще имат много силно присъствие, смята Поптодорова. „Това предстои от есента и със сигурност няма да се случи без участието на САЩ, защото Европа не може да се справи сама“, посочи още тя.", "date": "2018.07.29", "title": "Елена Поптодорова: Европа не може да се справи сама с промените, чака ни завръщане към Трансатлантическото споразумение"}
{"url": "https://www.faktor.bg/bg/articles/novini/balgariya/chervena-kochina-pogrom-na-buzludzha-sled-sabora-na-sotsialistite", "text": "Районът на Бузлуджа изглежда като след война. Тонове боклуци са пръснати не само около кошчетата, стълбищата и пейките, но и по поляните. Само ден след събора на левицата това е равносметката. Салфетки, бутилки, кашони, че дори и шкаф, се виждат на кадри от мястото и те са част от пейзажа.  Припомняме, че вчера между 20 и 75 000 социалисти се събраха на Историческата поляна, за да видят Корнелия Нинова, Сергей Станишев и Горан Брегович.", "date": "2018.07.29", "title": "Червена кочина: Погром на Бузлуджа след събора на социалистите!"}
{"url": "https://www.faktor.bg/bg/articles/novini/balgariya/valeri-simeonov-nyama-nishto-po-dobro-ot-politicheskata-stabilnost", "text": "Няма нищо по-добро от политическата стабилност в нашата родина, особено в период, когато всичко наоколо се тресе, всичко се променя, под въпрос е даже съществуването на Европейския съюз. Това заяви вицепремиерът Валери Симеонов и съпредседател на \"Обединени патриоти\" пред журналисти в Добрич, попитан за взаимоотношенията в коалицията. По думите му на заседанието на политическия съвет коалиционните партньори са решили, че трябва да се преодолее личното, да се преодолеят разногласията в името на България. Нищо по-добро не можем да дадем на своята родина освен стабилност. В името на тази стабилност се разбрахме да потушаваме нашите различия, разногласия и така нататък, добави Валери Симеонов. Вицепремиерът коментира и проверките, свързани със защитата от шума в околната среда, като заяви, че това не е негова лична битка, а битка за спазването на закона. Всеки, който смята, че след 23 часа може да нарушава тишината, да се гаври със спокойствието и правото на почивка на своите съграждани и на чуждите туристи, е нарушител на закона, каза Симеонов. Вицепремиерът добави, че демокрацията е неотделима от законността, а всичко, свързано с нарушаването на закона и преследването на лобистки интереси, е в ущърб на държавата. Валери Симеонов участва в поклонението в Добрич пред паметника на генерал-лейтенант Иван Колев по повод 101 години от смъртта на пълководеца.", "date": "2018.07.29", "title": "Валери Симеонов: Няма нищо по-добро от политическата стабилност"}
{"url": "https://www.faktor.bg/bg/articles/novini/svyat/sinat-na-reygan-poddrazhnitsite-na-tramp-biha-izbrali-i-putin-za-prezident-na-sasht", "text": "Рон Рейгън, син на бившия американски президент Роналд Рейгън, в интервю за телевизия MSNBC заявил, че поддръжниците на Тръмп са дотолкова обсебени от ненавист към демократите, че са готови да изберат Владимир Путин за американски президент вместо някой представител на Демократическата партия на САЩ.    Според него, избирателите на Тръмп харесват същите хора, които допадат и на самия американски президент, затова популярността на руския президент Путин в САЩ постоянно расте.   Той добавил, че у поддръжниците на сегашния президент се създал „синдром на Тръмп”.    „Те елементарно не дружат с реалността. Главното за тях е, че Тръмп видимо ненавижда същите хора, които и те ненавиждат. Това е истинско психическо разстройство, своеобразен синдром на Тръмп”, добавил Рейгън-младши", "date": "2018.07.29", "title": "Синът на Рейгън: Поддръжниците на Тръмп биха избрали и Путин за президент на САЩ"}
{"url": "https://www.faktor.bg/bg/articles/novini/balgariya/yavor-notev-se-izhvarli-protivorechiyata-mezhdu-siderov-simeonov-i-karakachanov-shte-prodalzhavat-no-tova-e-za-dobro", "text": "Няма основание за съмнение дали управляващата коалиция е стабилна и е с нагласата и намерението да изпълни своята програма в рамките на мандата. Това каза пред БНР Явор Нотев – депутат от „Обединени патриоти“ и заместник-председател на НС.     Той коментира последните събития около скандала между Волен Сидеров и Валери Симеонов, като заяви, че по принципните въпроси няма различия между лидерите и депутатите на партиите в коалицията.   „Няма да се стигне до момента, в който Валери Симеонов, Красимир Каракачанов и волен Сидеров ще заговорят в един глас. Това са лидери на отделни, самостоятелни, политически обекти, които в момента се намират в коалиция. Когато говорим за разрив в тази коалиция и напълно преодолени противоречия, то трябва да съотнесем с отговорност към степента, в която тези са несъпоставими, непримирими и наистина биха довели до принципни различия, и разминаване в политиките. В този смисъл, аз твърдя, че противоречията, които се явяват на повърхността и които наистина имаха своето проявление, не са качествено нов етап в отношенията между лидерите на партиите, че тези противоречия, в името на намирането на най-доброто решение, ще продължат, и в това няма нищо лошо“, каза той.    Според Явор Нотев, това, което пречи на туристическия сезон, не е спорът между двамата лидери, а по-скоро последиците от проверките по заведенията, които, според Волен Сидеров и според част от обществеността, създават негативен образ на курортите ни. Обратното мнение пък застъпват тези, които смятат, че в нашите курорти трябва да има установен ред за почивка. Той допълни, че гласуването и приемането в НС на закона за шума няма да сложи точка на споровете.   „Вкарването на този въпрос в пленарна зала не гарантира неговото разрешаване по начин, който ще бъде приет от всички и този спор ще затихне. Ние възнамеряване да следваме и да отстояваме тези правила – вътрешната подкрепа на законопроекти, които предстои да бъдат внесени в пленарна зала, да бъде предварително гарантирана, а обратното ще бъде изключение, за което говорим в парламентарната практика на всяка една група“.", "date": "2018.07.29", "title": "Явор Нотев се изхвърли: Противоречията между Сидеров, Симеонов и Каракачанов ще продължават, но това е за добро"}
{"url": "https://www.faktor.bg/bg/articles/novini/svyat/uvolniha-irakski-ministar-zaradi-nedostig-na-tok", "text": "Иракският министър на електроенергетиката Касим ал Фахдауи днес бе уволнен след три седмици протести в Южен Ирак заради хроничен недостиг на ток, предаде БТА. Решението е взето поради срива в електроенергийния сектор, уточни кабинетът на премиера Хайдер ал Абади. Оставката на Фахдауи бе едно от исканията на протестиращите в Южен Ирак, както и в Багдад, тъй като иракските домакинства имат ток едва по няколко часа на ден. Абади всъщност е прекратил правомощията на Фахдауи, тъй като единствено парламентът има право да отстранява от длъжност министри, се казва в съобщението на кабинета. Недостигът на ток е хроничен в богатата на петрол страна и постът на министър на електроенергетиката е високо рисков, отбелязва АФП. Ирак отпусна след свалянето на диктатора Саддам Хюсеин през 2003 г. 40 милиарда долара за модернизиране на електрическата мрежа, но част от тези средства са били отклонени. Най-малко двама министри на електроенергетиката бяха обвинени в корупция, по-специално за фиктивни договори за милиони долари. След американската инвазия в Ирак през 2003 г. потреблението на ток в страната рязко се увеличи поради масовата поява на електродомакински уреди, компютри, сателитни антени и мобилни телефони. От години иракчаните разчитат повече на генератори, инсталирани по уличните кръстовища от частни предприемачи, отколкото на няколкото часа дневно ток, доставян от държавата. Неотдавна обаче иракските компании, доставящи голяма част от електричеството в Южен Ирак, прекъснаха доставките поради множество неплатени сметки. Иракските власти се опитват да оправдаят липсата на инвестиции и остарялата мрежа със спада на цените на петрола, който е основен източник на постъпления за държавния бюджет. Те обвиняват и населението, голяма част от което не си плаща сметките към държавните компании.", "date": "2018.07.29", "title": "Уволниха иракски министър заради недостиг на ток"}
{"url": "https://www.faktor.bg/bg/articles/novini/balgariya/vmesto-da-izchisti-kochinata-na-buzludzha-bsp-pak-rasi-populizam-upravlyava-ni-shayka-ne-mozhe-da-se-zhivee-s-200-lv-pensiya", "text": "Беше крайно необходимо и точно навреме да излезем с „Визия за България”. Тя не е готова предизборна програма или платформа, както се опитаха да я нарекат, а отворен документ. Това каза секретарят на ПГ на „БСП за България” Филип Попов пред БНР, съобщиха от пресцентъра на партията. Той добави, че  визията е отворена, защото показва общата картина и чака мнението на хората, въпреки че за отделните региони в нея има доста конкретика. „Визия за България” е нашето послание и желание българският народ да тръгне по друг път. Очевидно е, че този път, по който вече 29 години върви България, не е правилен”, каза още Попов. Той коментира, че  няма български гражданин, който да не сподели мнението на левицата, че България не се развива така, както трябва. Филип Попов добави, че правителството, начело с Бойко Борисов и ГЕРБ, управлява вече десета година, а левицата предлага нов разговор – за промяна на системата, развитие на регионите. „Предлагаме този разговор на всеки един българин, който желае да даде своята идея за развитието на региона си и България.  Поставяме разговора за достъпа до здравеопазване, образование и алтернативата за развитие на България пред целия български народ”, обясни народният представител. Той уточни, че този разговор е  надпартиен. „Не може да се живее с 200 лв. пенсия. Не може българите да нямат достъп до здравеопазване и образование. Не може майките на деца с увреждания да стоят на палатки, защото това правителство ги излъга за пореден път”, коментира още Филип Попов. Той каза, че е  трябвало пакетът от закони за интеграция на хората с увреждания да се приеме още през 2016. „Пари за интеграцията на хората с увреждания, образование, здравеопазване, икономика  има. Жалкото е, че голяма част от тях, 10 млрд. лв., всяка година се губят в паралелната държава, задкулисието и сивата икономика”, категоричен бе секретарят на ПГ на БСП. Попов изтъкна, че управляващата коалиция е раздирана от вътрешни противоречия, базирани най-вече на желанието им- всеки да вземе колкото се може повече пари от държавата. „БСП не иска да е част от тази шайка, която се стреми единствено да вземе поредния си порцион от държавната власт. Ние предлагаме алтернатива на българския народ”, заяви той. Управляващата шайка със своите икономически и властови лостове убиват всяка възможност на хората за нормален живот”, допълни Попов. Той припомни, че ако се обявиш против шайката, която управлява страната, ще бъдеш уволнен от работа, оплют и обруган по всевъзможни начини. \"Всеки един ден от оставането на тази шайка на власт носи тежки последици за всеки един български гражданин и развитието на България\", заключи Филип Попов.", "date": "2018.07.29", "title": "Вместо да изчисти кочината на Бузлуджа, БСП пак ръси популизъм: Управлява ни шайка, не може да се живее с 200 лв пенсия"}
{"url": "https://www.faktor.bg/bg/articles/novini/balgariya/gram-udari-turist-v-pirin-teche-spasitelna-aktsiya", "text": "Планински спасители от Благоевград провеждат акция по спасяване на мъж на пътеката на връх Ореляк, който е ударен от гръм, съобщи дежурният спасител от Планинска спасителна служба - Благоевград. Спасителите са се насочили към пострадалия и все още не е известно състоянието му. В момента пък над столицата се излива пороен дъжд, придружен от силни гръмотевици.", "date": "2018.07.29", "title": "Гръм удари турист в Пирин, тече спасителна акция"}
{"url": "https://www.faktor.bg/bg/articles/novini/svyat/karvav-ad-v-nyu-orlians-neizvestni-strelyat-s-karabini-ima-zhertvi", "text": "Трима души загинаха, а други седем бяха ранени при стрелба в старата част на американския град Ню Орлиънс, съобщава Си Ен Ен. Един от ранените е в критично състояние. Полицията издирва двама нападатели. Според свидетели двама мъже открили безразборна стрелба, без да подбират жертвите си, след което избягали в неизвестна посока. От полицията съобщиха, че на междущатска магистрала край Ню Орлиънс е открита и простреляна жена, но не е ясно дали двата инцидента са свързани.   Кметът на Ню Орлиънс Латоя Кандрел заяви, че „властите ще съсредоточат необходимите ресурси, за да се сложи край на този ужас и справедливостта да възтържествува“. „Няма място в града за подобно насилие. Още три живота са отнети. Това трябва да свърши. Да не говорим, че стрелбата се е случила до моя квартал. Това е неприемливо“, допълни той.", "date": "2018.07.29", "title": "Кървав ад в Ню Орлиънс! Неизвестни стрелят с карабини, има жертви"}
{"url": "https://www.faktor.bg/bg/articles/novini/balgariya/rodolyubtsi-se-poklanyat-na-groba-na-gen-ivan-kolev-101-godini-ot-smartta-mu", "text": "Днес в София с панихида ще бъде почетена 101-годишнина от смъртта на героя на Добруджа – ген. Иван Колев. Възпоменанието се организира от „Сите българе”, от 10 часа, в парцел №48, зад храма на Централни софийски гробища. Великият войн, спасил България от руско робство ни е оставил свещен завет, който трябва да помним:  Поклон!", "date": "2018.07.29", "title": "Родолюбци се покланят на гроба на ген. Иван Колев – 101 години от смъртта му"}
{"url": "https://www.faktor.bg/bg/articles/novini/balgariya/deputat-ot-vmro-mareshki-e-mutropolitik-i-dobar-komediant", "text": "На скандалите беше сложена точка при срещата с премиера Бойко Борисов. Това коментира за сутрешния блок на Нова телевизия Искрен Веселинов от ВМРО. Думите му са по повод последните скандали в групата на Обединените патриоти.  В малката коалиция обаче се проведоха множество разговори по въпроса за конфликта между вицепремиера Валери Симеонов и лидера на „Атака“ Волен Сидеров. Политикът изрази надежда, че това е един финал на период на неразбиране и липса на комуникация. „Имаме фундаментални теми, по които нямаме никакви различия. ОП е ОП затова защото имаме като цели защита на националната сигурност и противодействие на радикалния ислям“, обясни Искрен Веселинов. Той обясни, че групата има за кауза доходите и вероизповеданията. „Имаме около 6 формулирани общи приоритети, за които ще имаме законодателни предложения през следващия сезон“, обясни той. По думите му е нормално е да има дебат. „Нормално е да има дебат и различни мнения, въпросът е те да стават в рамките на добрия тон“, посочи Веселинов. Той заяви, че малката коалиция не е обвинявала никого в лобизъм. Той коментира и темата за Истанбулската конвенция, която беше отхвърлена от Конституционния съд. „Сладка ни е тази победа. Тази конвенция нарушава Конституцията“, смята още той.  По повод лидера на „Воля“ Веселин Марешки политикът смята, че той е мутрополитик и добър комедиант. „Той е проводник на олигархията, която той представлява“, заяви Веселинов.", "date": "2018.07.29", "title": "Депутат от ВМРО: Марешки е мутрополитик и добър комедиант"}
{"url": "https://www.faktor.bg/bg/articles/novini/balgariya/nedelya-29-yuli", "text": ", бизнесмен  , депутат от ГЕРБ в 44-ото НС   актьор  , актриса , бивш депутат от СДС , бивш футболист, национал и бивш помощник треньор на Левски", "date": "2018.07.29", "title": "Неделя, 29 юли"}
{"url": "https://www.faktor.bg/bg/articles/novini/svyat/huffington-post-vazmozhen-li-e-nov-referendum-za-brekzit", "text": "Възможен ли е нов референдум за Брекзит, пише британският вестник Huffington Post. Това е една страхотна седмица за анти-Брекзит активистите. Докато Обединеното кралство бе обхванато от рекордни летни температури, активистите, които лобират за публично гласуване на окончателната сделка за излизане от ЕС на Тереза Май, успяха да получат в своя подкрепа голямо име - Гари Линекер, който обеща да подкрепи каузата им.  По-малко от 48 часа по-късно те получиха друг голям тласък, след като проучване на The Times / YouGov показа, че мнозинството от гласоподавателите (42%) подкрепят втори референдум за първи път. Това е неоспоримо ярък старт на планираното \"Лято на действие\" за кампанията за гласуване на народа - организацията, подкрепена от Линекер, която ще проведе серия от масови митинги в следващите седмици, за да увеличи натиска върхуминистрите да дадат отново думата на народа Депутатът от Лейбъристката партия Гарет Томас каза: \"Преди месец, поддръжниците на референдум за окончателната сделка с Брекзит бяхме 7% назад, сега сме 2% напред. \"Привържениците на Брекзит са в дълбока интелектуална и политическа неприятност. Те са изчерпали идеите си и не предлагат нищо положително на хората от Великобритания.\" Томас каза, че Бялата книга на премиера е била \"разкъсана\" от министри и депутати и че парламентът вече не е в състояние да подкрепи \"разумна опция\". Но останалите трябва да продължат с повишено внимание. Според проучването на YouGov 40% заявяват, че не желаят да има второ гласуване. И общото мнение за мнозинството от гласоподавателите не се е променило - 45% казаха, че ако референдумът за 2016 г. бъде повторен утре ще гласуват за оставане, 42% подкрепят напускането, а 4% няма да гласуват и 9% не знаят. Цифрите до голяма степен съвпадат с резултатите, получени от проучвания на общественото мнение в периода до гласуването преди две години, което доведе до 52% победа за желаещите излизане от ЕС.", "date": "2018.07.29", "title": "Huffington Post: Възможен ли е нов референдум за Брекзит?"}
{"url": "https://www.faktor.bg/bg/articles/novini/balgariya/sotsialniyat-ministar-shte-tryabvat-oshte-100-mln-lv-ako-horata-s-uvrezhdaniya-shte-poluchavat-mesechna-pomosht-obvarzana-s-praga-na-bednost", "text": "Допълнително над 100 милиона лева ще са необходими през следващата година, ако се приеме предложението на социалното министерство, хората с увреждания да получават месечна финансова помощ, обвързана с прага на бедност.  Това заяви социалният министър Бисер Петков, цитиран от БНР. По думите му тази помощ ще замени сегашните добавки за интеграция, а целта на законодателните предложения е хората с увреждания над 18 години да получават средства равни на тази, които им се полагат преди да навършат пълнолетие. \"Подкрепата за тези хора - сумарно, която ще получават като социална инвалидна пенсия, на която те имат право и получават от държавното обществено осигуряване, и тази месечна финансова помощ да е 100 процента от линията на бедност. Като допълнително те получават и добавка за чужда помощ, допълнително имат право и на така наречената „асистентска услуга“\". В момента от бюджета за хората с увреждания се заделят над 2 милиарда лева, като само за инвалидни пенсии се изплащат 1.7 милиарда лева.  Предстои изготвянето на финансова оценка на законопроекта, която ще се съгласува и с финансовото министерство, допълни Бисер Петков. \"Въпросът е, че трябва кабинетът да има убеждението, че по този начин не решава съществените проблеми на хората с увреждания, защото не бива да се получава това, както стана, след като се увеличи финансовата подкрепа за семействата на деца с увреждания, за което се даде една немалка сума, а се оказа, че проблемите не са решени и майките излязоха на протест\". Майките на деца с увреждания излизат утре на национален протест с искане за законови промени, които да гарантират достоен живот на децата им.", "date": "2018.07.29", "title": "Социалният министър: Ще трябват още 100 млн лв, ако хората с увреждания ще получават месечна помощ, обвързана с прага на бедност"}
{"url": "https://www.faktor.bg/bg/articles/novini/svyat/tramp-se-repchi-nyama-da-dopusnem-chuzhda-namesa-v-izborite-za-kongres", "text": "Президентът на САЩ Доналд Тръмп се срещна с екипа си по националната сигурност, за да обсъдят заплахите за междинните избори за Конгрес тази година, съобщава АП.    Белият дом заяви, че президентът е дал ясно да се разбере, че правителството му няма да толерира външни намеси „от страна на която и да било държава или злонамерени актьори“.   Това беше първото подобно заседание, което Тръмп свиква на фона на предупрежденията от представители на разузнавателните служби, че Русия възнамерява да се намеси в американския демократичен процес отново.   Тръмп все още редовно поставя под съмнение оценката на разузнавателните служби на САЩ, че Русия се е опитала да повлияе на президентските избори през 2016 г.   Според съобщение на Белия дом предмет на вчерашните обсъждания са били заплахи за изборите от страна на \"злонамерени чуждестранни актьори\", мерки за предоставяне на съдействие в областта на киберсигурността на държавните и местните власти и начини да се търси отговорност на тези, които се опитват незаконно да се месят в изборите.", "date": "2018.07.29", "title": "Тръмп се репчи: Няма да допуснем чужда намеса в изборите за Конгрес"}
{"url": "https://www.faktor.bg/bg/articles/novini/balgariya/kmetat-na-oborishte-oshte-ne-znaem-dali-pozharat-v-tsarskite-konyushni-e-umishlen", "text": "Няма пострадали при пожара в т.нар. „Царски конюшни” в центъра на София рано тази сутрин, но на старите сгради са нанесени сериозни щети. Това каза пред журналисти кметът на столичния район „Оборище” Васил Цолов, съобщава bTV.  По думите му „инцидентът с подпалването на сградите” е станал около 3:30 часа, като той се въздържа от коментар дали става дума за умишлен палеж. Пострадали са сградите от вътрешната част на комплекса, както и тези, които са към улица „Панайот Волов”. Има паднали покриви. „По-скоро мен ме притеснява частта от покривите и сградите, които са открити – във връзка с откриването на учебната година, която може би е след месец и половина, но този месец и половина ще се изтъркаля много бързо”, коментира Цолов. Учениците от Първа английска гимназия и разположеното в сградата й основно училище трябва да минават точно покрай пострадалите сгради. Именно заради това още от понеделник започва процедура по обезопасяването им. Цолов подчерта, че извън „Царските конюшни” няма щети.", "date": "2018.07.29", "title": "Кметът на \"Оборище\": Още не знаем дали пожарът в \"Царските конюшни\" е умишлен"}
{"url": "https://www.faktor.bg/bg/articles/novini/balgariya/tatyana-doncheva-promenite-ne-mogat-da-se-napravyat-prez-izbori", "text": "Европа не иска от нас никакви реформи. Промените в България вече не могат да се направят през избори. Това заяви за БНР лидерът на „Движение 21“ Татяна Дончева. Тя направи анализ на последния политически сезон. „Аз тълкувам това, което се случва, като логично и закономерно продължение на процеси, които текат от 10 години в България и които задълбочават кризата“, обясни тя. По думите й от няколко години сме излези от реформи и няма защо да се правят искания за такива. „Проблемът според мен вече не е в правенето на такива реформи, те не са по силите на тези хора“, обясни Дончева. Според нея в държавната администрация се създават структури, които не се знае за какво служат. „Пълно е с хора, които са некомпетентни, неграмотни и недоучени. Хора, които имат някакви познания, са натикани в ъгъла“, посочи тя. Според нея Европа в лицето на най-ярките си представители в момента крепи статуквото в България. „Трябва да си дадем сметка, че исканите промени в България вече не могат да се направят през избори“, заяви Дончева.", "date": "2018.07.29", "title": "Татяна Дончева: Промените не могат да се направят през избори"}
{"url": "https://www.faktor.bg/bg/articles/novini/balgariya/martva-riba-izpluva-kray-bachkovo", "text": "Поредният случай на мъртва риба. Този път е изплувала край Бачково. Информацията за замърсяване е получена на телефон 112. Сигналът се проверява от Регионалната инспекция по околната среда и водите в Пловдив. Експертите ще обходят участъка от река Чепеларска. За да разберат приничите за проблема, специалистите ще вземат проби от водата. Резултатите ще бъдат допълнително оповестени.", "date": "2018.07.29", "title": "Мъртва риба изплува край Бачково"}
{"url": "https://www.faktor.bg/bg/articles/novini/balgariya/valeri-simeonov-shte-prisastvat-na-otbelyazvane-na-101-godini-ot-smartta-na-gen-kolev", "text": "Вицепремиерът Валери Симеонов и народните представители от Националния фронт за спасение на България ще присъстват на отбелязването на 101 години от смъртта на легендарния български пълководец генерал-лейтенант Иван Колев, което ще се състои от 10.00 часа в Добрич. Това съобщиха от пресцентъра на ПП НФСБ. Името на ген. Колев остава изписано със златни букви в българската история. Той е сред онези бележити личности, произлезли от бесарабските българи и дали много на Отечеството ни. Един от големите български пълководци, наричан „Освободителят на Добруджа“, свързал името си с героичната Добричка епопея, когато българската конница разгромява опитващите се да превземат града и надвишаващи я по численост съюзени руски, румънски и сръбски части. Паметникът на един от най-големите ни пълководци бе изграден в Добрич с личното съдействие и активното спомоществователство на лидера на НФСБ Валери Симеонов, който предоставя по-голямата част от средствата. Скулптурата на Александър Хайтов е вдигната в Добрич след почти 100 години опити за издигане на паметник на ген. Колев.", "date": "2018.07.29", "title": "Валери Симеонов ще присъства на отбелязване на 101 години от смъртта на ген. Колев"}
{"url": "https://www.faktor.bg/bg/articles/novini/balgariya/pak-ni-chakat-slantse-i-dazhd", "text": "Слънчева неделна утрин ни обещават синоптиците. И последния уикенд на юли обаче няма да мине без валежи, показват още прогнозите им. В следобедните часове и до полунощ отново ще има краткотрайни, в отделни райони - интензивни валежи, придружени с гръмотевици. Възможни са и градушки.   Максималните температури ще са между 28 и 33 градуса, в София - около 28 градуса. Атмосферното налягане ще остане без съществена промяна - по-ниско от средното за юли.", "date": "2018.07.29", "title": "Пак ни чакат слънце и дъжд"}
{"url": "https://www.faktor.bg/bg/articles/novini/balgariya/goryaha-tsarskite-konyushni-v-sofiya", "text": "Пожар избухна в ранните часове на днешния ден в имота на столичните булеварди „Дондуков” и „Васил Левски”, станал известен като „Царските конюшни”, сигнализира зрител на bTV Новините. От любителските кадри се вижда изключително сериозен мащаб на пламъците и поне един екип огнеборци, изпратен да ги гаси. Към момента няма официална информация от МВР и пожарната за причините, нанесените щети и дали има пострадали.", "date": "2018.07.29", "title": "Горяха „Царските конюшни” в София"}
{"url": "https://www.faktor.bg/bg/articles/novini/svyat/ubiha-edin-ot-advokatite-na-miloshevich-v-belgrad", "text": "Известен сръбски адвокат беше показно разстрелян пред дома си в столицата Белград късно вчера, предаде агенция „Бета”. Неизвестен към момента килър е отнел живота на Драгослав Огнянович и са ранили в ръката неговия 26-годишен син. Нападението е било извършено в Нови Белград, буквално на прага на къщата на адвоката. Той е защитавал бившия президент Слободан Милошевич пред Хагския трибунал за военни престъпления, а също и лидера на Земунския наркоклан Лука Бойович и семейството му. Към момента именно контактите на Огнянович в престъпния свят са в основата на версиите за покушението, по които работи полицията. По първоначална информация стрелецът е бил видян от очевидец да бяга от мястото на престъплението. В Белград и региона е започнало издирване, проверяват се и автомобилите по пътищата.", "date": "2018.07.29", "title": "Убиха един от адвокатите на Милошевич в Белград"}
{"url": "https://www.faktor.bg/bg/articles/novini/svyat/reytingat-na-konservativniya-blok-na-merkel-padna", "text": "Рейтингът на консервативния блок на Християндемократическия и Християнсоциалния съюз (ХДС/ ХСС), оглавяван от германския канцлер Ангела Меркел, е спаднал до 29 процента - най-ниското равнище от 2006 г. насам. Това показва допитване на института Емнид, публикувано във в. \"Билд ам зонтаг\" и цитирано от ТАСС. Рейтингът на блока е с един процентен пункт по-нисък, отколкото предходната седмица. Сходен спад отчита и участващата в управляващата коалиция Германска социалдемократическа партия. Ако изборите за Бундестаг се състояха сега, за социалдемократите щяха да гласуват 18 процента от избирателите, показва допитването. Трета по рейтинг е крайнодясната популистка партия \"Алтернатива за Германия\" с 15 процента, каквото беше равнището на одобрението за нея и предходната седмица. Допитването е извършено от 19 до 25 юли с участието на около 2000 души. Меркел е канцлер на Германия от 2005 г., припомня ТАСС.", "date": "2018.07.29", "title": "Рейтингът на консервативния блок на Меркел падна"}
{"url": "https://www.faktor.bg/bg/articles/novini/balgariya/stanishev-othvarlyaneto-na-istanbulskata-konventsiya-spasi-upravlyavashtata-koalitsiya", "text": "Според Сергей Станишев с решението си да обяви Истанбулската конвенция за противоконституционна, Конституционният съд (КС) е спасило управляващата коалиция. \"Истанбулската конвенция беше непреодолимо, фундаментално различие между ГЕРБ и Патриотите. Всяко друго решение щеше да предизвика дълбок разрив между политическите субекти в управлението, което и без друго се тресе от постоянни скандали и противоречия\", смята Станишев.   Според него обявяването на Истанбулската конвенция за конституционносъобразна би означавало падане на правителството на ГЕРБ и Патриотите. В този смисъл прозира ясна и очевидна политическа конюнктура в решението на Конституционния съд, чиито мотиви са слаби и неубедителни, е допълнил лидерът на ПЕС. Станишев смята, че решението на Конституционния съд е тъжна новина за България, защото ясно показва, че Законът отстъпва пред политическия натиск. Според него това е лоша новина и за БСП, защото колкото по-бързо се разпадне управляващата коалиция, толкова по-бързо левицата в България ще дойде на власт и ще предложи нужното на страната ляво управление. \"Единствената добра новина след решението на Конституционния съд е изявлението на БСП, че ще внесе предложените от широк кръг граждански организации законодателни промени срещу насилието над жени и деца - ангажимент, който българските социалисти поеха вследствие на наскоро приключилата мисия на ПЕС в София. Колкото по-бързо тази законодателна защита бъде внесена и приета в парламента, толкова по-скоро България ще даде ясен знак пред Европа и света, че не толерира домашното насилие\", обобщава Станишев.", "date": "2018.07.29", "title": "Станишев: Отхвърлянето на Истанбулската конвенция спаси управляващата коалиция"}
