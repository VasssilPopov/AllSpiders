{"url": "https://www.faktor.bg/bg/articles/novini/balgariya/bdzh-dragomir-stoynev-ne-kazva-istinata-ne-sme-davali-bonusi", "text": "В БДЖ не са получавани допълнителни материални възнаграждения, заявяват в официално съобщение от холдинга. \"По повод твърденията на народния представител Драгомир Стойнев, изказани днес пред медии, че \"Холдинг БДЖ“ ЕАД не е предоставил информация за допълнителни трудови възнаграждения, изплатени на служителите ни, сме длъжни да заявим следното: Изявлението на народния представител от БСП категорично не отговаря на истината. Информация по темата е предоставена в Народното събрание в отговор на въпрос от депутата Георги Свиленски в рамките на парламентарен контрол. В \"Холдинг БДЖ“ ЕАД допълнително материално стимулиране на служителите и на лицата наети по договор за управление и контрол не е начислявано и изплащано през 2018 г.,\" се казва още в официалното съобщение на холдинга.", "date": "2018.12.11", "title": "БДЖ: Драгомир Стойнев не казва истината, не сме давали бонуси!"}
{"url": "https://www.faktor.bg/bg/articles/moskva-i-vashington-v-spor-za-ruskite-bombardirovachi-vav-venetsuela", "text": "Руски и американски представители влязоха в задочен спор за кацането във Венецуела на два руски стратегически бомбардировача с възможности да носят ядрено оръжие на борда, предаде Би Би Си, цитирана от БНР. Два руски Ту-160 се приземиха на летището \"Симон Боливар\" край столицата Каракас в понеделник, очевидно показвайки подкрепата на Москва за президента Николас Мадуро. Две корумпирани правителства пръскат обществени средства, заяви държавният секретар на САЩ Майк Помпейо за станалото. Руското правителство нарече думите му \"напълно неуместни\", а говорителят на Кремъл – \"много недипломатични\". От Пентагона посочиха, че неотдавна са разположили кораб-болница до Латинска Америка в помощ на милионите венецуелци, напуснали страната си от 2014 г. заради хиперинфлация, недостиг на стоки и лекарства. За разлика от Русия, която подхожда към причиненото от човек бедствие във Венецуела с изпращане на бомбардировачи, вместо с хуманитарна помощ, допълни говорителят полковник Роб Манинг. Но не само Русия изпраща военни самолети в други страни, отбелязва Би Би Си. И посочва, че САЩ също изпращат такива в свои съюзници, включително Украйна, чиито отношения с Москва рязко се влошиха след руската анексия на Крим през 2014 г. Венецуела и Русия поддържат приятелски отношения, а кацането на стратегическите бомбардировачи с още два руски самолета идва дни след срещата на Мадуро с руския президент Владимир Путин в Москва. Венецуелският министър на отбраната Владимир Падрино каза, че пристигането им е част от учения на ВВС с руските \"приятели\".", "date": "2018.12.11", "title": "Вашингтон за руските бомбардировачи във Венецуела: Две корумпирани правителства пръскат обществени средства"}
{"url": "https://www.faktor.bg/bg/articles/novini/balgariya/toma-bikov-imame-hibriden-prezident-koyto-tseli-da-rushi-institutsiite-i-imidzha-ni-v-evropa", "text": "„Румен Радев търси тясно партийна конфронтация. Ако бяхте слушали това да го казва Корнелия Нинова, нямаше да ви направи впечатление. Румен Радев не може да посочи алтернатива. За него тя е програмата на БСП „Визия за България“. Той не посочи нито едно конкретно име, а говори за посевместна корупция и за посевместен разпад при медиите“.  \"Това заяви пред БНТ депутатът от ГЕРБ Тома Биков, който коментира интервюто на Румен Радев в „Панорама“ от мината седмица. „Румен Радев призна за случая с бюлетините в Костинброд, което беше опит за държавен преврат. Стратегическата алтернатива, за която говори президентът е като израза „дайте да дадем“. Моделът, в който живеем, е произведен от конституцията. Президентът направи най-големия си политически гаф – обърна на 180 градуса позицията си за арестуваните украински моряци. Той призова да бъдат освободени и едновременно с това започна да говори за украински вътрешно политически проблеми и да защитава Русия. За два дни той произведе антируска и антиукраинска позиция. Не трябва да сме страна, която си сменя през 4 часа позицията“, коментира  Биков.  „Президентът има хибридно поведение, с което цели да руши доверието на институциите и България пред Европа. В интервюто си той каза, че няма правомощия. Говори какво правителството не е направило, но не каза той какво е свършил\", каза още народният представител.", "date": "2018.12.11", "title": "Тома Биков: Имаме хибриден президент, който цели да руши институциите и имиджа ни в Европа"}
{"url": "https://www.faktor.bg/bg/articles/zhurnalist-marin-lyo-pen-ne-iska-referendum-za-evropa-zashtoto-znae-che-shte-ima-frekzit", "text": "Брекзит, протестите във Франция и отслабването на политическите позиции на германския канцлер Ангела Меркел са притеснителни събития преди евроизборите през следващата година. Това посочи пред бТВ журналистът Светослав Терзиев. „Това става само 5-6 месеца преди европейските избори, които много могат да променят политическата физиономия на Европа. В евроизборите се очаква голямо засилване на позициите на националистите, които са за по-слаба Европа, разпад на ЕС. Двете мощни сили – Великобритания и Франция, като добавим и слабата Меркел в Германия, виждаме, че те не са в състояние да овладеят положението”, коментира Терзиев. Според журналиста, у нас трябва да се притесняваме от тези събития. По думите му България не може да влияе на тези глобални процеси, но може да бъде повлияна от тях и да пострада. „Тереза Мей е в Брюксел, не за да предоговори споразумението за излизане от ЕС, тя иска анекс, който да тълкува по различен начин отделни клаузи и да спаси себе си. След 21 януари Великобритания може да бъде изправена пред едни предсрочни избори и Мей да не успее да овладее ситуацията. Тя е слаба в своята партия, лейбъристите не се намесват в този процес и я оставят да си потъне”, каза Терзиев. Оставка на френския президент Еманюел Макрон преди евроизборите няма да доведе до нищо хубаво, смята журналиста и добави, че другите партии няма да възстановят позиции, ако той не на власт. „Това не означава връщане на власт на традиционната десница и левица. Казваме, че партията на Льо Пен е крайно дясна, но това е една работническа партия – това е нейният електорат, защото комунистите и социалистите загубиха влияние във Франция”, каза журналистът. Терзиев коментира, че Марин льо Пен е променила името на партията от Национален фронт на Национален сбор, за да смекчи крайната националистическа позиция. Той добави, че при скорошен разговор с френския президент, тя му е казала, че няма намерения да инициира референдум за излизане на страната на ЕС.", "date": "2018.12.11", "title": "Журналист: Европа преди евроизборите - слаби лидери, протести, Брекзит"}
{"url": "https://www.faktor.bg/bg/articles/novini/svyat/solzhenitsin-v-plen-na-utopiyata-za-nyakakav-ruski-svyat", "text": "С две свои книги Александър Солженицин произнася присъди над сталинизма и ужасите на съветските лагери. В късните си години обаче започва да търси някакъв \"руски свят\" – една утопия, която го сближава даже и с Путин. Всеки читател си има свой собствен Солженицин. Аз също. За мен Солженицин беше Бог. Не кумир, не литературна звезда, не дисидент от голям мащаб, а просто Бог. Аз се прекланях пред него, независимо, че той винаги беше редом с мен - на перваза на моя прозорец. Веднъж в ателието на двама скулптури видях негов малък бюст от червена изпечена глина. Главата му почиваше върху книги, а книгите бяха преплетени с бодлива тел. Това беше в средата на 1970-те години – през най-мрачното и героично време от живота на писателя, когато той се противопостави на мощната съветска власт, преди тя да го прокуди от родината му. Измолих този бюст от скулптурите и го отнесох у дома. Но там избухна скандал. „Връщай го веднага обратно!“, казаха  родителите ми. Баща ми беше висш съветски дипломат, а мама, макар и да харесваше повестта \"Един ден на Иван Денисович\", се страхуваше да не навреди на кариерата на татко. Разбрахме се, че Солженицин ще \"живее\" само в моята стая - на перваза на прозореца. А ако някои гост попита кой е това, ще казваме, че е \"Бетовен\". И така \"Бетовен\" прекара при мен всички останали години на съветската власт. Впоследствие Солженицин направи неща, с които сам разруши част от своя божествен ореол, но независимо от това той си остава един от най-влиятелните писатели в пантеона на руската литература. Със своята първа повест \"Един ден на Иван Денисович\" той наруши забранената тема за сталинските лагери. Майсторското му повествование пресъздава тъкмо един щастлив ден в живота на неговия герой в ГУЛАГ. Още помня как приятелите на татко - съветски дипломати - спореха по време на обяда у нас и казваха, че книгата е нанесла огромна вреда на Съветския съюз. И действително - \"Иван Денисович\" беше де факто истинска присъда над сталинизма. Солженицин оказа още по-голямо влияние върху цялата европейска политика, когато на Запад бе публикуван \"Архипелагът ГУЛАГ\". Тази документална книга за ужасите по време на съветската власт не отстъпва на описанията за ада в \"Божествена комедия\" на Данте. Аз четях тази творба на Солженицин нощем във Варшава - в дома на родителите на полската ми съпруга, но се страхувах да я взема със себе си в Москва. Тя беше истинска бомба, която в крайна сметка унищожи дълголетното увлечение на европейските левичари по т.нар. еврокомунизъм – един по-умерен, но все пак просъветски комунизъм. Дори само тези две велики творби на Солженицин са достатъчни, за да покажат по красноречив начин гениалността и значимостта на техния автор. С другите му произведения ситуацията е малко по-сложна. Още в разказа \"Матрьонината къща\" прозвучават идеологическите нотки на едно ново течение – това на т.нар. „Почвеничество“ (вид славянофилски, традиционалистки консерватизъм – б.ред.), което е против съветската идеология, но и против съвременните западни ценности. Разобличаването на съветските беззакония при Солженицин все по-често върви ръка за ръка с отхвърлянето на либералната европейска алтернатива. В произведенията си Солженицин започва да предлага вече само една алтернатива – утопията за някакъв си нов „руски свят“. Прокуден на Запад, Солженицин започва все по-категорично да се изказва против съвременната западна демокрация. За него плурализмът се превръща в мръсна дума. Но как би трябвало да се разбира човешката природа? Неговият велик опонент Варлам Шаламов е считал, че палачите и жертвите могат да сменят своите места, тъй като човек е несъвършен, а Солженицин се е ориентирал силно по ценностите на християнството, така както той ги е разбирал. Солженицин навярно не е бил велик философ, който да съумее да проникне в дълбините на противоречивата човешка природа. Той си е представял, че човечеството ще може да се „излекува“, ако се върне към „нравствен живот“. Тази му теория постепенно го сближава с руския президент Путин, с когото Солженицин се среща след завръщането си от изгнание. Двамата тогава се обединяват около мнението, че Русия трябва да се оттласне от западния път на развитие. Тъкмо авторът на \"Архипелагът ГУЛАГ\", описал легендарното верую на затворниците: „не вярвай, не се страхувай, не се моли!\" повярва не на кого да е, а на бившия полковник от КГБ и сътрудник на съветската репресивна машина, който се опитва да изгради някакъв нов „руски свят“ по свой, собствен маниер. Това предизвика буря от негодувание сред опозицията и огромна радост сред защитниците на държавната власт. Има ли право един велик писател да грешки? И велик ли е наистина? Да, Солженицин е писал и по-незначителни от рода на историческата епопея за революцията \"Червеното колело\". Вярно е и това, че неговите упорити експерименти с руския език понякога изглеждат твърде архаични и смешни. Но значимостта на един писател се определя от най-добрите му произведения. Солженицин е писателят, с когото завършва забележителната морална традиция в руската литература. Неговата личност и неговото творчество предоставят възможност за какви ли не спорове, свързани с Русия. Затова него ще го четат и след 100, и след 200 години.", "date": "2018.12.11", "title": "Солженицин – в плен на утопията за някакъв \"руски свят\""}
{"url": "https://www.faktor.bg/bg/articles/rumen-radev-se-zae-s-ikonomicheskiya-rastezh-dade-tsenni-saveti-na-biznesa", "text": "След като оправи политиката на правителството, военните дела и външната политика, президентът Румен Радев се захвана с бизнеса. \"Не може да има успешна политика без силна икономика, както и силни икономически резултати са невъзможни без адекватна политика на държавата към бизнеса по отношение на качеството на образованието, административната тежест, борбата с корупцията\". Това е заявил президентът Румен Радев на среща с представители на Асоциацията на организациите на българските работодатели /АОБР/, цитиран в съобщение от прессекретариата на държавния глава. \"Бизнесът също трябва да направи своите изводи за равнището на заплащане на труда и отлива на квалифицирани кадри през последните години\", е заявил президентът. Той е бил категоричен, че ще продължи да подкрепя българските компании да разширяват връзките си с търговски партньори, не само от ЕС, а и от Близкия изток и други перспективни региони. Държавният глава Румен Радев е подчертал, че България продължава да изостава от другите страни от Централна и Източна Европа по редица икономически показатели в рамките на общия европейски пазар. И е добавил, че сравнението само с ниската база от миналото не е достатъчно, за да се обясни разширяващата се разлика в това отношение. \"Корупцията изкривява пазара като създава условия, при които някои фирми инвестират в търсенето на \"точния човек\" в администрацията, вместо в повишаване на своята конкурентоспособност. Това може и да е достатъчно за адаптиране в местните условия, но е невъзможно да осигури силни икономически позиции в международен план\", е заявил още Румен Радев. В срещата, проведена на \"Дондуков\"2, са участвали най-големите работодателски организации - Българската стопанска камара /БСК/, Асоциацията на индустриалния капитал в България /АИКБ/, Българската търговско промишлена палата /БТПП/ и Камарата на работодателите и индустриалците в България /КРИБ/. Те са обсъдили с държавния глава организирането на кръгла маса под егидата на президента Румен Радев, на която да бъдат обсъдени възможностите за ускоряване на икономическия растеж в страната и за насърчаване иновациите в българската индустрия. Без модернизиране на националната икономика, значително подобряване на бизнес климата и насърчаване на инвестициите в сфери с висока добавена стойност, България не може да бъде конкурентоспособна на останалите страни от региона и да работи за постигането на по-висок стандарт на живот, е била общата позиция на участниците в срещата. Работодателите са откроили борбата с корупцията, забавеното въвеждането на електронно управление и недостатъчната работна сила у нас, като основни проблеми пред подобряването на облика на страната ни пред инвеститорите.", "date": "2018.12.11", "title": "Радев се зае с икономическия растеж, започна да съветва бизнеса"}
{"url": "https://www.faktor.bg/bg/articles/korespondent-ukrayna-bolshinstvoto-ukraintsi-sa-protiv-voennoto-polozhenie", "text": "Решението за налагане на военно положение не се подкрепя от почти 60% от анкетираните. Това се доказва от резултатите от проучване на социологическата група \"Рейтинг\", цитирано от украинския вестник “Кореспондент“. Според изследването 58% от анкетираните смятат, че Русия е извършила акт на военна агресия срещу Украйна по време на задържането на военните кораби в Керченския проток на 25 ноември. Обратното мнение е изразено от 22% от анкетираните, като всеки пети не може да реши. Решението за военното положение се подкрепя само от половината от тези, които смятат, че Русия е агресор. Решението се подкрепя повече от жителите на Западна (44%) и Централна (39%) Украйна, по-малко на юг (24%), най-малко на изток (14%); От анкетираните , които комуникират у дома на украински 45% одобряват мярката, а от тези на руски (17%); сред мъжете 38% подкрепят военното положение, а сред жените - 28%. Социолозите подчертаха, че решението за налагане на военно положение в продължение на 60 дни и на цялата територия на Украйна се подкрепя само от 14%, а 76% не го подкрепят. \"По-голямата част от анкетираните(69%) смятат, че налагането на военно положение е закъсняло решение и са убедени, че е трябвало да бъде въведено през 2014 г. след анексирането на Крим и началото на военните действия в Донбас\", се казва в изследването. Социолозите казват, че почти две трети от анкетираните признават, че президентът Петро Порошенко иска да наложи военно положение в Украйна за 60 дни, за да отложи президентските избори, пише \"Фокус\".", "date": "2018.12.11", "title": "„Кореспондент“ (Украйна): 58% от украинците смятат Русия за военен агресор в Керченския проток"}
{"url": "https://www.faktor.bg/bg/articles/prof-ivo-hristov-ochakvaniyata-na-balgarite-sa-obshtestvenata-figura-da-e-demagog-koyto-da-gali-egoto-na-naroda", "text": "“Ние сме общество, което не обича да чува истината за себе си. Голямата ни драма e, че проблемите, в които се намираме като в една отровена паяжина през последните 140 години, са продукт и на самите нас”. Така започва публичната лекция на проф. Иво Христов пред зрелостници от Свищов, посветена на състоянието на българското общество и логиката на социалните закони и процеси, довели до него. „Не можем да израстем и да погледнем самите себе си, за да разберем, че огромна част от нашите проблеми са функция на нашия мързел, на нашата липса на воля и дисциплина, на нашия безкраен робски вечен страх, на липса на самовзискателност”, посочи червеният анализатор. По думите му отгръщането на която и да е съвременна история ще ни убеди, че „вината е във всичко друго, но не и в липсата на качества, способности и гръбнак, когато е било нужно, а не когато трябва да се перчиш и знаеш, че е безопасно. Той поясни, че такъв разговор с този начин на поставяне на темата е крайно непопулярен в България и никога не е бил популярен. \"Насажда се и мълчаливо се приема, че обществените фигури трябва да “заиграват” със сакралното нещо, наречено народ. Обществената фигура по мълчалив консенсус със сакралния народ не може да казва жестоката истина такава, каквато я разбира. Счита се, че обижда народа. Обществената фигура няма право да задава нелицеприятни въпроси, а трябва да “гали” егото на народа. Обществената фигура трябва да бъде като Благолаж от разказа на Елин Пелин “Косачи”: „Излъжи ни, ние знаем, че ни лъжеш, но само това ни е останало. Масовите очаквания са, че обществената фигура трябва да е демагог. Това е особен вид наркомания - липсата на мъжество и гръбнак да се изправиш пред бездната на истината и да я преодолееш”, констатира проф. Христов. Той обясни, че в края на 2018 година българите сме изправни пред жесток, страшен и прост въпрос: „Дали ще ни има?”. По думите му от гледна точка на световната история, това не е проблем, тъй като много народи са изчезнали. Той откровено сподели, че не му се иска българите да приключим така безславно и унизително, „с тънки сметки, с дребен гечинмечец, както казва Захари Стоянов, залисани в собственото си его, имитирайки чужди образци, поради липсата на създадени свои културни, цивилизационни, житейски”. „Спасението започва сега и веднага, но не с вечното “Дайте, братя, да дадем!” и после тихо да изтлеем в посредствеността. Да пораснем и да погледнем нещата такива каквито са – от нас зависи!”, подчерта учения, обръщайки се към абитуриентите.", "date": "2018.12.11", "title": "Проф. Иво Христов: Очакванията на българите са обществената фигура да е демагог, който да „гали“ егото на народа"}
{"url": "https://www.faktor.bg/bg/articles/novini/balgariya/ninova-s-nova-versiya-pripisa-si-zaslugite-za-preizbiraneto-na-stanishev-za-prezident-v-pes", "text": "Корнелия Нинова излезе с нова версия за избора на Сергей Станишев за президент на ПЕС. Лидерката на българските социалисти е категорична, че благодарение на нея той заема високия пост в Европа.  „БСП номинира Сергей Станишев за президент на ПЕС. Имаме обаче спорни въпроси, които не са без значение – за резолюцията за миграция и за Истанбулската конвенция“. Това заяви пред БТВ лидерът на БСП Корнелия Нинова в отговор на въпрос, защо не е отишла в Лисабон, за да подкрепи Сергей Станишев при преизбирането му за президент на ПЕС.  „По повод Истанбулската конвенция, Нинова се скри зад учени и православната църква. По думите ѝ, тя се е съобразила с конституцията и е отстояла българските закони. „Не бях единственият лидер, който отсъства на конгреса на ПЕС. Лидерите на Словакия, Чехия, Полша и Дания също не са съгласни с някои от резолюциите. Изборът на Сергей Станишев в ПЕС е благодарение на БСП“, коментира Нинова.  „Уважавам решението на Бойко Борисов, че поздрави Сергей Станишев. Не е вярно, че Сергей Станишев няма да води листата ни за евроизборите. Това ще бъде решено от Националния съвет на БСП догодина. Ние сме жив организъм в ПЕС“, каза още лидерът на БСП.  „Предложението за глоба на депутати от 750 лв. не е за това, че не сме на работа, а защото колегите от ГЕРБ искат да им правим мнозинството. Никой обаче не говори за замразяване на заплатите на президента и на народните представители“, каза още Нинова. Тя констатира, че рейтингът на Народното събрание е паднал от 20 на 15%.  „Предложих на пленум конгресът ни да бъде през декември, но Националният съвет реши той да бъде през януари. Това показва, че не сме лидерска партия. Този парламент няма да изкара дълго. Не само аз, но и социолози и политолози твърдят, че ще има предсрочни избори. Президентът Румен Радев хареса в много отношения „Визия за България“. Държавният глава не трябва да се оценява по това, какво мисли за БСП или за ГЕРБ, а дали е верен на генерала Радев по време на предизборната си кампания. Уважаеми български граждани, оценявайте президента Радев по това, дали спазва всичко, което е обещал. Той не е изневерил на една своя дума. Държавният ни глава е последователен човек. БСП не влияе на позициите му. Срещаме се и имаме сходни позиции по темите за бедността“, коментира лидерът на БСП.", "date": "2018.12.11", "title": "Нинова с нова версия, приписа си заслугите за преизбирането на Станишев в ПЕС"}
{"url": "https://www.faktor.bg/bg/articles/tereza-mey-na-speshna-obikolka-iz-evropeyski-stolitsi-v-opit-da-spasi-sporazumenieto-za-brekzit", "text": "Британският премиер Тереза Май започна спешна обиколка на европейски столици във вторник в опит за спасяването на споразумението за Брекзит един ден след отлагане на парламентарно гласуване на текста, за да избегне тежко поражение, предава AFP. Тереза Мeй закусва с холандския премиер Марк Рюте в Хага, преди да се отправи към Берлин за обяд с канцлера Ангела Меркел, и след това да пътува до Брюксел. Тя търси \"уверения\" по отношение на разпоредбите в споразумението за оттегляне от ЕС по отношение на Северна Ирландия, което се надява да постигне компромис по така наречения „предпазен механизъм“ и да убеди депутатите от нейната партия да подкрепят споразумението Председателят на Европейската комисия Жан-Клод Юнкер заяви преди срещата с Тереза Мей, че е \"изненадан\", че тя е поискала допълнителни разговори. \"Изненадан съм, защото бяхме постигнали споразумение на 25 ноември\" на последната среща на върха на ЕС, каза той пред Европейския парламент в Страсбург. \"Сделката, която сме постигнали, е възможно най-добрата сделка, това е единствената възможна сделка“, подчерта той.", "date": "2018.12.11", "title": "Тереза Мей на спешна обиколка из европейски столици в опит да спаси споразумението"}
{"url": "https://www.faktor.bg/bg/articles/obshtestvo/ulitsata/evlogi-stanoev-golyamata-birma-se-predade-na-spetsprokuraturata", "text": "Евлоги Станоев-Голямата Бирма се е предал днес в Специализираната прокуратура на ул. \"Черковна\" 90. Той е бил заедно с адвокатката си Ина Лулчева, съобщи \"24 часа\". Станоев бе обявен за издирване през септември, когато прокуратурата намери улики, че той и синовете му стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. На 24 август, когато се проведе първата акция, разследващите иззеха 42 тона тютюн и над 50 хил. кутии цигари. През октомври сам на разследващите се предаде и по-големият му син Антон. Сега в неизвестност е малкият му син Георги.", "date": "2018.12.11", "title": "Евлоги Станоев - Голямата Бирма се предаде на спецпрокуратурата"}
{"url": "https://www.faktor.bg/bg/articles/sofiysko-gradski-sad-varna-na-prokuraturata-delo-sreshtu-shefa-na-bta", "text": "Софийски градски съд прекрати и върна на прокуратурата делото срещу изпълнителния директор на БТА Максим Минчев, обвинен в сключването на неизгодни договори за доставка на минерална вода срещу рекламни услуги. Съдебният състав, с председател съдия Милен Михайлов, прие, че е допуснато съществено нарушение, което пречи на подсъдимия да научи точно в какво престъпление е обвинен, съобщиха от СГС. В обвинителния акт са изложени подробно факти, свързани с правомощията на Минчев и сключването на договорите, но изобщо не е посочено как са изпълнявани тези договори, нито количеството, вида, стойността и датите на доставка на минералната вода и извършените рекламни услуги по всеки договор. Отделно от това има неточност и неяснота в обвинителния акт относно размера на вредата, която е настъпила за БТА. Съдебният състав намери, че прокуратурата не е изпълнила задълженията си да очертае ясно и точно предмета на престъплението и участието на Минчев в него, което поставя съда в невъзможност, повреме на съдебното следствие, да прецени дали твърдяните от прокуратурата факти са доказани и да се произнесе. Определението подлежи на обжалване в 7-дневен срок пред САС.  В съдебната зала Максим Минчев бе представляван от един от топадвокатите Даниела Доковска.", "date": "2018.12.11", "title": "Софийски градски съд върна на прокуратурата дело срещу шефа на БТА"}
{"url": "https://www.faktor.bg/bg/articles/uolstriyt-prezhivyava-nay-loshiya-dekemvri-za-borsovata-targoviya-ot-70-godini-nasam", "text": "Американските фондови индекси подновиха спада си и вече са под минимума за миналата година. Масирани разпродажби, започнали през миналата седмица, продължават. Негативните настроения по фондовите борси бързо се пренесоха в останалите региони. В Китай се появиха неочаквано слаби данни за търговския баланс на страната, както и намаляването на икономическия ръст в Япония. В Европа френските вълнения и сблъсъци доведоха до въвеждане на извънредно положение в икономиката и социалната сфера. Брекзит остава твърде неясен като изход и това допълнително влошава доверието към акциите на водещи европейски компании. Паундът реагира и поевтиня до рекордно равнище за последните година и половина. Очертава се рекордно слаб декември на фондовия пазар в САЩ, като спадовете на индексите и цените на акциите са най-сериозни от 70 години насам. Може да падне и още един негативен рекорд - ако S&P 500  затвори годината под нивото от 2740 пункта, това ще бъде първият път, когато индексите са в минус след 10% ръст. Най-сериозно влияние на щатските индекси оказаха акциите на  Apple, които поевтиняха рекордно. Акциите на водещите американски банки се понижават четвърти ден подред и вече са на минимума от септември 2017 година. (източник: dir.bg)", "date": "2018.12.11", "title": "\"Уолстрийт\" преживява най-лошия декември за борсовата търговия от 70 години насам"}
{"url": "https://www.faktor.bg/bg/articles/kultura/otkrivat-sofiyskiya-mezhdunaroden-panair-na-knigata", "text": "На 11 декември се откриват две от най-значителните и мащабни събития, свързани със съвременната литература и книгоиздаване в България – 46-ия Софийски международен панаир на книгата и 6-ия Софийски международен литературен фестивал, организирани от Асоциация „Българска книга“. Панаирът и Фестивалът по традиция се провеждат в Националния дворец на културата, на общо шест нива, и ще продължат до 16 декември. Немскоезичната литература ще бъде в центъра на 46-ото издание на Софийския международен панаир на книгата: под мотото „Четири страни - един език“, когато заедно с партньорски организации от Германия, Швейцария, Австрия и Лихтенщайн, ще бъде представена разнообразна съвместна програма. Успоредно ще се състои шестият Софийски международен литературен фестивал, като негови участници са някои от най-известните писатели и поети в съвременната литература на Германия, Австрия, Швейцария и Лихтенщайн, като: Кристоф Хайн, Роберт Менасе, Лукас Берфус, Шерко Фатах, Илия Троянов, Йонас Люшер, Фердинанд Шмац, Марион Пошман и Забине Бохмюл. Специален акцент на щанда на Почетните гости (№ А1, полуетаж изток), е проектът за виртуална реалност „VRwandlung“ на Гьоте-институт Прага: режисьорът, почитател на Кафка и основател на стартъп Мика Джонсън е адаптирал за виртуална реалност „Метаморфозата“, една от най-известните новели на ХХ век. Посетителите са поканени да се преобразят виртуално в Грегор Замза и да преживят историята на Кафка по нов начин и от собствена перспектива. Кураторската програма на шестото издание на Софийския международен литературен фестивал ще бъде изградена от няколко основни елемента: срещи с писатели, дискусии и детска програма. Тази година събитията ще се разширят с още три нови формата: Бързи литературни срещи, Софийски международен литературен фестивал представя и Тайно поетическо четене. Сред българските участници във фестивала са поетите и писателите Алек Попов, Владимир Полеганов, Владислав Христов, Георги Господинов, Едвин Сугарев, Здравка Евтимова, Илиана Илиева, Кристин Димитрова, Крум Филипов, Людмила Миндова, Марин Бодаков, Мирела Иванова, Мехмед Атипов, Палми Ранчев, Петър Чухов, Румен Петров, Христо Карастоянов, Цвета Софрониева и Яна Букова. Повече от 160 изложбени щандове, изключително наситена съпътстваща програма, премиери на най-новите книжни заглавия у нас, десетки срещи с български и чуждестранни автори и издатели, Литературен фестивал с над 80 гости - всичко това ще превърне Националния дворец на културата в притегателен център за почитателите на книгите в навечерието на Коледните празници. За първи път по време на Панаира ще се проведат и професионални „Бързи срещи между издатели и илюстратори“ (13.12, четвъртък), отново ще бъде връчена Годишната награда на Асоциация „Българска книга“ за най-добър издателски проект „Златен лъв“ – 2018 г. (14.12, петък), както специален акцент ще имат ежедневните събития, подходящи за деца и подрастващи.", "date": "2018.12.11", "title": "Откриват Софийския международен панаир на книгата"}
{"url": "https://www.faktor.bg/bg/articles/kultura/mariz-konde-poluchi-alternativnata-nobelova-nagrada-za-literatura", "text": "Алтернативната Нобелова награда за литература, учредена от Новата шведска академия, беше връчена на френската писателка Мариз Конде, съобщава Expressen.  Мариз Конде е родена през 1937 година в Гваделупа, автор е на романи, новели, детски книги, пиеси и есета на френски и английски език. Конде е удостоена с алтернативната награда за \"изследването на епихата на колониализма, изучаване на ценностите на доколониалното време и културното наследство на Африка\". Писателката ще получи  1 млн. шведски крони (приблизително 112 хиляди долара събрани от частни дарения). През 2018 година беше отменено връчването на Нобелова награда за литература заради скандал свързан с обнинения в изнасилване от десетки жени срещу съпруга на Катарина Фростенсон, член на Шведската академия. Поради тази причина през лятото на тази година 117 дейци на културата основата Ховата шведска академия, за да връчат награда за литература. На сайта на Новата академия беше проведено публично гласуване, за да бъдат определени 4 номинирани за наградата: Конде, Харуки Мураками, Нийл Гейман и Ким Тхюи.  Мураками отказа номинацията и заяви, че иска да е далеч от вниманието на медиите.", "date": "2018.12.11", "title": "Мариз Конде получи алтернативната Нобелова награда за литература"}
{"url": "https://www.faktor.bg/bg/articles/antani-ivanov-osmi-v-sveta-na-200-metra-baterflay-seto-i-lyo-klo-pluvaha-pod-svetovniya-rekord", "text": "Най-добрият български плувец в момента Антъни Иванов завърши на осмо място във финала на 200 метра бътерфлай на Световното първенство по плувни спортове на малък басейн, което се провежда в китайския град Гуанджоу. Възпитаникът на Николай Вакарееев финишира осми с резултат от 1:52.40 минути. В сутрешната сесия Иванов даде шести резултат и коригира националия рекорд на страната ни до 1:51.81 минути.  Страхотна битка имаше за златния медал, който беше спечелен от японеца Дая Сето с нов световен рекорд от 1:48.24 минути. Досегашният планетарен рекордьор в дисциплината Чад льо Кло (РЮА) също плува под световния рекорд, но остана на осем стотни от титлата с 1:48.32 минути. Резултатът му обаче е нов рекорд на Африка.  Голяма радост на домакините донесе Жухао Ли, който спечели бронзовото отличие с 1:50.39 минути. Финалът на Иванов беше втори за него на световно първенство при мъжете на малък басейн, след като беше сред най-добрите осем в същата дисциплина и през миналата година в Будапеща. Това беше и общо десети финал за България от планетарни шампионати на малък басейн. Михаил Александров има шест, а Денислав Калчев два.", "date": "2018.12.11", "title": "Антъни Иванов осми в света на 200 метра бътерфлай"}
{"url": "https://www.faktor.bg/bg/articles/krasen-kralev-otkri-ledenata-parzalka-yunak", "text": "Министърът на младежта и спорта Красен Кралев откри ледената пързалка на стадион „Юнак“. Съоръжението е собственост на НСБ, а инвестицията в него е в размер на 340 000 евро. „Изключително съм щастлив, че за пореден път изпълнихме свое обещание и преди Коледните празници успяхме да открием пързалката. Бяхме обещали това съоръжение, което не беше работило като пързалка от близо 30 години, да бъде възстановено, за да може възможно най-много деца да се докоснат до магията на кънките и да започнат да се занимават професионално с този спорт. Много столичани са направили първите си стъпки в зимните спортове именно тук, където беше легендарната пързалка „Дружба“, каза Кралев и покани гражданите и гостите на София да се възползват от съоръжението по време на празниците. Пързалката ще бъде на стадион „Юнак“ до началото на месец март, когато ще бъде използвана за Световното първенство по шорттрек за мъже и жени в „Арена Армеец“. „Смятам, че ако има повече такива обекти, ще имаме повече шансове да развиваме най-успешния зимен спорт за България - шорттрека“, заяви Красен Кралев. Сред специалните гости на събитието бяха изпълнителният директор на Национална спортна база ЕАД Пламен Манолов, трикратната олимпийска медалистка в шорттрека и член на Управителния съвет на Българската федерация по кънки – Евгения Раданова и носителката на два бронзови медала от Зимните младежки олимпийски игри през 2016 г. Катрин Маноилова, която е и голямата ни надежда за успешно представяне на предстоящото Световно първенство по шорттрек. „Тук е мястото, на което направих своите първи стъпки в спорта преди много години и съм изключително развълнувана да стъпя отново на ледената пързалка. Надявам се по моя път да тръгнат много бъдещи млади шампиони. Една от тях – Катрин Маноилова е днес сред нас. Пожелавам й успех и се надявам всички да дойдете през месец март на Световното първенство по шорттрек за мъже и жени“, каза Евгения Раданова. На пързалката ще има професионални треньори, които да дават уроци на начинаещите. Осигурени са чисто нови кънки, които ще бъдат отдавани под наем. В делничните дни ще има часове, в които деца до 12-годишна възраст ще могат да се възползват от пързалката безплатно.", "date": "2018.12.11", "title": "Предколедно: Възстановиха легендарна ледена пързалка в столицата"}
{"url": "https://www.faktor.bg/bg/articles/auktsionna-kashta-prodava-falshifikati-na-maystora-za-polovin-milion-leva", "text": "Художници и изкуствоведи предупредиха, че аукционна къща предлага на търг фалшиви произведения на Владимир Димитров – Майстора. Става въпрос за осем творби на обща първоначална стойност над половин милион лева, съобщи предаването \"Господари на ефира\".  От аукционната къща уверяват, че всички творби имат сертификати, издадени от Националния историческия музей, които са проверени от Министерство на културата и Инспектората. Самите сертификати потвърждават автентичността на картините и имат печати. Документално всичко изглежда наред, но историята помни случаи, в които фалшификати са се сдобивали със сертификати. Директорът на галерията в Кюстендил, която носи името на Владимир Димитров - Майстора и пази над 1300 негови оригинала коментира картините, които се предлагат на търга.  Доц. д-р Валентин Господинов смята, че има изключителни разминавания с цветовата гама на Майстора. Според него известният колорит на Майстора е обезцветен. Като пазител на творчеството на Майстора, Господинов смята, че не бива то да бъде профанизирано.  Изкуствоведът Доротея Соколова също твърди, че 7 от осемте картини са фалшиви. „ На нивата” не прилича на работа на Майстора, но е сравнително добро копие. „Мома с гергини” е по-скоро имитация. Всички произведения на Майстора, без „Ръкоцелуване” не са оригинали. Цените, обаче са като за такива, макар и първоначални\", коментира специалистът. На търга бяха представени и осемте произведения на Майстора, едно конкретно беше продадено за 88 хиляди, а именно творбата „ На нивата”. Потърсихме мнението и на управителя на аукционната къща, според когото създалата се ситуация е атака срещу него. Съвсем скоро ще видите и неговото мнение. Очаква се Министерството на културата да вземе отношение по случая и да направи проверка на сигнала.", "date": "2018.12.11", "title": "Специалисти: Аукционна къща продава фалшификати на Майстора за половин милион лева"}
{"url": "https://www.faktor.bg/bg/articles/mariyana-nikolova-nagradite-na-turizma-sa-pokazatel-che-sektorat-se-razviva-uspeshno", "text": "Наградите на туризма са показател, че секторът в България се развива успешно. Това каза вицепремиерът Марияна Николова по време на церемонията по връчване на годишните награди за туризъм 2018 г. „Приветствам днешното събитие. То е показател, че туризмът в България се развива успешно, както и признание за всички, които са участвали в категориите и са наградени“, каза вицепремиерът. По време на церемонията говори и председателят на парламентарната Комисия по културата и медиите Вежди Рашидов. Той заяви, че се радва искрено на министър Ангелкова. „Казвам го с много уважение. Г-жо министър, на добър час. Продължавайте така“, каза още Рашидов. Церемонията на годишните награди на туризма показва високото качество на туристическия продукт на страната, каза от своя страна министърът на туризма Николина Ангелкова по време на годишните награди за туризъм 2018 г.. „Тази церемония и символ на всеотдайната работа на всеки един от вас“, каза още Ангелкова. Тя благодари на премиера Бойко Борисов и на колегите си от кабинета за подкрепата, която оказват в ежедневната си работа, на Народното събрание, на местната власт и на представителите на бизнеса. Министър Ангелкова отчете, че за последните години има 31% ръст на международните туристи в страната. „Това са резултати, които са възможни да бъдат постигнати само когато вървим в една обща посока“, каза още Ангелкова. По думите ѝ България и секторът заслужават да страната ни да бъде целогодишна туристическа дестинация.  „В тазгодишната надпревара участваха 125 участници, в 16 категории и над 122 хил. души гласуваха. Това показва, че с предходната година интересът към наградите все повече нараства и се надявам следващата година той да бъде още по-голям. В навечерието на зимния сезон, пожелавам на всички колеги от сектора той да бъде успешен и да надградим постигнатите резултати от предходния и ръстът 5%, който сме заложили. На всички вас искам отново да благодаря за подкрепата, за това, че сме заедно и в навечерието на светлите Коледни и Новогодишни празници да пожелая най-вече здраве на вас и вашите семейства, много успехи, много щастие и да се борим заедно България да бъде предпочитана туристическа дестинация“, допълни министърът на туризма.", "date": "2018.12.11", "title": "Марияна Николова: Наградите на туризма са показател, че секторът се развива успешно"}
{"url": "https://www.faktor.bg/bg/articles/inzh-miroslav-maznev-na-garba-na-stroitelniya-bransh-polititsi-gradyat-nyakakav-imidzh", "text": "Готвим мирна демонстрация утре. Ще излезем с тежки машини по \"Цариградско шосе\", няма да влизаме в града, ще спрем на 11 км до летище София, само за да покажем поведение, че ни има. Това каза пред БНТ изпълнителният директор на Камарата на строителите в България инж. Мирослав Мазнев. \"Заявяваме от доста време по различен начин с декларации, че този сектор трябва да бъде оставен да работи, политическата игра не е нашата цел\", посочи Мазнев. На въпрос какви са политическите интереси в сектора на строителството и кой има интерес да атакува сектора Мазнев отговори: \"Политическата игра не е нашата сцена и нашето виждане е там, където свършва политиката и започва реализацията на нашите проекти и реализацията на икономическите искания на страната, да върви. В тези наши виждания се намесват хора, преди всичко с обществено влияние, упражняваха се и някои медии, упражняват се и някои специалисти върху наш гръб, за да изградят някакъв имидж.\" Той добави, че в сектора имат две тези, с които си обясняват атаката срещу тях - някой на гърба на подобна голяма структура иска да изгради политически имидж по нов начин и второ - защото България е една от малкото бивши социалистически страни, в които строителният сектор се запазва в български ръце. \"В момента започва последната фаза на усвояването на средства и са предвидени 12-13 милиарда евро и като кажете тези строители са бандити и крадци, оставям на всеки да прецени кой ще дойде...\", каза още Мазнев. Имаме проблеми в нашия бранш, призна той. \"Не случайно проведохме срещи с държавната администрация, с политическите партии, с парламентарните групи и говорим в тази насока - трябва да усъвършенстваме законовата база, която стои в основата, върху която изпълняваме нашите дейности. Имаме доста проблеми и тези проблеми пречат на нашата работа\", обясни изпълнителният директор. По повод обвиненията за некачествено строителство инж. Мазнев заяви, че няма обща отговорност, има индивидуална. Този, който е сбъркал, да понесе своята отговорност, бе категоричен той.", "date": "2018.12.11", "title": "Инж. Мирослав Мазнев: Имаме две тези за атаката срещу строителния бранш"}
{"url": "https://www.faktor.bg/bg/articles/shefat-na-konpi-dela-za-blizo-3-mlrd-leva-mozhe-da-otidat-vav-frizera", "text": "Делото срещу Христо Бисеров за отнемане на имущество за почти 2 млн. лв. е прекратено. До този развой се стига вследствие от тълкувателното решение на Върховния касационен съд, обяви председателят Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев, цитиран от Канал3. Въпросното тълкувателното решение на ВКС е от миналата седмица и според при спряло наказателно производство не може да се отнема имущество. „За съжаление, ефектът ще е доста по-голям. Направихме анализ, според който дела за над 21 млн. лв. ще бъдат прекратени, поради това, че са прекратени наказателните такива или са оправдани лицата в наказателното производство. Искам да подчертая, че за всички тези повече от 21 млн. лв. не сме установили законни източници. Тоест, това са незаконни пари и искаме отнемането им“, коментира Пламен Георгиев и уточни, че именно това е бил смисълът и философията на закона, когато не успее по една или друга причина наказателното производство. „В много случаи то има доста трудни процедури за събиране на доказателствата и ако не успее да се докаже виновността на едно лице - да му се отнеме незаконно придобитото имущество, за което няма никакви доказателства откъде има тези средства“, обясни Георгиев. Той посочи, че с тълкувателното решение на съда, отново се е върнало старото положение, при което наказателното производство е водещо и при прекратяване на наказателното дело, КПКОНПИ трябва да прекрати своето производство. „Първото дело беше на Христо Бисеров, предстоят още 19 дела за повече от 21 млн. лв. да бъдат прекратени“, допълни той. „Имаме много други ангажименти във връзка с конфликт на интереси, с превенция на корупцията, разследване на корупционни престъпления. Но гражданската конфискация, която има в много малко държави и която беше изключително положително оценена от цяла Европа, сега с това решение се блокира“, каза още Пламен Георгиев, цитиран от „Фокус”. Всъщност мащабът вследствие на решението може да е много по-голям. „За мен тук е моментът държавата да реагира, защото ако тя не защити гражданската конфискация, всъщност дела за близо 3 млрд. лв., \"ще отидат във фризера\". Това са 3 млрд. с недоказан произход и ако законодателят не предприеме спешни законодателни промени, има огромна вероятност тези пари да бъдат загубени. Дай Боже, държавата да застане зад нас, защото в поредица от мониторингови доклади именно дейността по отнемане на незаконно придобито имущество беше една от дейностите, които бяха силно оценени като ефективна мярка за борба с корупцията и организираната престъпност“, заяви Георгиев. Той подчерта, че ако страната ни иска все така да са положителни оценките, сега е моментът цялата държава да застане зад КПКОНПИ и да ги подкрепи със законодателни промени, които да възстановят гражданската конфискация у нас. „Имаме много други ангажименти във връзка с конфликт на интереси, с превенция на корупцията, разследване на корупционни престъпления. Но гражданската конфискация, която има в много малко държави и която беше изключително положително оценена от цяла Европа, сега с това решение се блокира“, каза още Пламен Георгиев. Въпросните дела за 21 млн., за които Пламен Георгиев говори са общо 19. Точната сума, според първоначалния анализ са 21 790 660 лв. Без да се споменават имената, делата, по които ще бъдат амнистирани лица са: - две дела за измама (чл. 109 и чл. 211 от НК) на обща стойност 1 113 711 лв. - две дела за документна измама в особено големи размери (чл. 212 ал. 5 от НК) на обща стойност 898 858 лв. - едно дело за изнудване (чл. 213а) на стойност 56 548 лв. - едно дело за безстопанственост (чл.219 и чл. 220 от НК) на стойност 1 998 438 лв. - две дела за незаконен дърводобив (чл. 235 от НК) на обща стойност 770 242 лв. - едно дело за използване на техническо средство с цел придобиване на информация от платежни инструменти (чл.249 ал.3 от НК) на стойност 375 804 лв. - две дела за пренасяне през граница на недекларирани ценности и суми (чл.251 от НК) на обща стойност 8 543 703 лв. - две дела за данъчни престъпления (чл. 255 от НК) на обща стойност 821 770 лв. - две дела за престъпления по служба (чл. 282 ал. 2 и чл. 283 от НК) на обща стойност 2 665 603 лв. - едно дело за подкуп, осъществен от служебно лице (чл. 302 от НК) на стойност 626 350лв. - две дела за организирани престъпни групи за производство на наркотици в големи размери и за акцизни стоки без бандерол (чл.321, ал.3, чл.354а, ал.2 от НК и чл.321, ал.3, чл.234, ал.2 от НК) на обща стойност 1 921 587 лв.", "date": "2018.12.11", "title": "Шефът на КОНПИ: Дела за близо 3 милиарда лева може да отидат във фризера"}
{"url": "https://www.faktor.bg/bg/articles/mvf-preduprezhdava-za-sgastyavane-na-burenosnite-oblatsite-nad-svetovnata-ikonomika", "text": "Един от висшите служители в Международния валутен фонд предупреди във вторник, че буреносните облаци над глобалната икономика се сгъстяват и че правителствата и централните банки могат да не се окажат подготвени за справяне с тези предизвикателства, съобщава агенция Блумбърг. Първият заместник-директор на МВФ Дейвид Липтън припомни, че фондът нееднократно е призовавал правителствата да \"поправят покрива\" през слънчевите две години за световната икономика. \"Но както и много от вас, аз също виждам сгъстяване на буреносните облаци и се опасявам, че работата по предотвратяване на бъдещи кризи не е завършена\", посочи той на банкова конференция, организирана от агенция Блумбърг. Липтън също така предупреди, че напреженията могат да поставят политиците под натиск и в неизследвани води. \"Централните банки вероятно ще достигнат до заключението, че ще се наложи да използват все повече нестандартни стимулиращи парични политики. Но с оглед на несигурността относно ползата на тези политики, ние би трябвало да се притесняваме за тяхната ефективност\" допълни висшият представител на МВФ.", "date": "2018.12.11", "title": "МВФ предупреждава за сгъстяване на буреносните облаците над световната икономика"}
{"url": "https://www.faktor.bg/bg/articles/ds-sledi-blaga-dimitrova-i-radoy-ralin-donasya-gi-na-zhivkov", "text": "Какво е четял сутрин Тодор Живков от сводките на МВР-ДС? Една от сигурните информации, които са го интересували, е какво става с непокорните сред интелигенцията. Това разкриват архивни документи на МВР-ДС, един от които   публикува онлайн. Той представя строго секретна информация относно: Негативни изказвания и настроения на Блага Димитрова и Радой Ралин.  Тя е адресирана до генералния секретар на ЦК на БКП и председател на Държавния съвет Тодор Живков и е от  министъра на вътрешните работи от месец юли 1988 г. В документа се донася за намерението на поетесата Блага Димитрова да напусне Съюза на българските писатели, който е един от най-верните на Живков казионни творчески съюзи. Според ДС, която очевидно е следяла Блага Димитрова, известният сатирик Радой Ралин е подкрепял поетесата. Той дори предложил да сформират нов писателски съюз, тъй като тогавашния бил „пълен със служители на ДС”. Министърът на вътрешните работи ген. Димитър Стоянов посочва, че „органите на МВР контролират контактите на Блага Димитрова с творци от социалистическите страни, за да не се допусне групиране на дисидентска основа”. Документът е включен в разширения електронен вариант на сборника „Държавна сигурност срещу гражданските организации 1988-1990” на Комисия по досиетата, 2013 г.", "date": "2018.12.11", "title": "ДС следи Блага Димитрова и Радой Ралин, донася ги на Живков"}
{"url": "https://www.faktor.bg/bg/articles/cheren-vtornik-za-obrazovanieto-vav-frantsiya", "text": "Учебните занятия в 170 училища във Франция бяха прекъснати днес заради протести. Ученици, които са против нова система за тестове, блокираха входове на училища и палиха огньове. Най-малко един човек е арестуван. Това е поредната вълна от протести в страната на фона с кризата, предизвикана от протестите на \"жълтите жилетки\" за повече равенство и социална справедливост.", "date": "2018.12.11", "title": "\"Черен вторник\" и за образованието във Франция"}
{"url": "https://www.faktor.bg/bg/articles/ogromno-mnozinstvo-evropeyskiyat-parlament-prie-doklada-stanishev-za-balgariya-i-rumaniya-v-shengen", "text": "Европейският парламент подкрепи днес с огромно мнозинство нов призив за приемането на България и Румъния в Шенген. В гласуването в Страсбург участваха 659 евродепутати, от които 514 подкрепиха документа, 107 бяха против, а 38 се въздържаха. ЕП настоятелно призовава във възможно най-кратък срок Съветът на ЕС да вземе незабавно решение за премахването на проверките по вътрешните сухопътни, морски и въздушни граници на България и Румъния. Това е петият призив на ЕП от 2011 г. насам в тази посока. Засега Съветът на ЕС не постига необходимото единодушие за приемането на двете страни в пространството без гранични проверки. В резолюцията, изготвена от евродепутата Сергей Станишев, се отчита, че отлагането на решението въвежда изкуствено разделение в ЕС и допринася за възхода на популизма и национализма в цяла Европа. В обсъждането на документа снощи в заседателната зала на ЕП отсъстваше представител на Съвета на ЕС. „Радвам се, че след процес, продължил близо година, усилията се увенчаха с успех и докладът беше приет с голямо мнозинство. Благодаря на колегите евродепутати за подкрепата и доверието, не само към мен като докладчик, но и към страната ни, която по всеобщо мнение в Европарламента трябва незабавно да стане пълноправен член на Шенген, и то с всички граници едновременно – сухопътни, морски и въздушни. Това е сериозен успех за България – днес категорично отхвърлихме опасната идея, идваща от десни и либерални правителства, за поетапно приемане – първо с въздушни и морски, а после, евентуално, със сухопътни.  Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка, заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците, и особено през летния сезон. Само за 2017 г. над 1 млн. 300 хил. български граждани са пътували до Гърция,  а 1 млн. 270 хил. гърци са посетили страната ни“, заяви Станишев след гласуването. Премахването на граничния контрол с двете страни-членки на ЕС ще позволи на България да концентрира много повече финансов, логистичен и човешки ресурс в охраната на външната граница на Европа и в по-бързото и качествено обслужване на пътниците. „С днешната позиция на Европарламента балансът на силите в ЕС вече е в наша полза – две от трите институции – Европейският парламент и Европейската комисия подкрепят идеята за приемане с всички  граници. Този доклaд е силен инструмент в ръцете на българското правителство в преговорите с държавите-членки в Съвета. Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за „Европа на няколко скорости“. Това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС.“, добави Станишев.", "date": "2018.12.11", "title": "Огромно мнозинство в Европейския парламент: Приеха доклада „Станишев“ за България и Румъния в Шенген"}
{"url": "https://www.faktor.bg/bg/articles/vaorazhen-mazh-vleze-v-britanskiya-parlament", "text": "Въоръжени британски полицаи използваха тейзър, за да обезвредят мъж на територията на парламента в Лондон, предадоха Ройтерс и БТА. \"Стой! Лягай долу!\", извикали полицаите по свидетелство на фотограф на Ройтерс. Те използвали тейзър срещу мъжа. Инцидентът е станал във вътрешния двор пред сградата на парламента. Мъжът бе отведен в белезници с насочен в главата пистолет.  Полицията заяви, че мъжът е бил задържан за неразрешено влизане в охраняем обект. Случаят се разследва.", "date": "2018.12.11", "title": "С насочен в главата пистолет британски полицаи обезвредиха въоръжен мъж в двора на парламента"}
{"url": "https://www.faktor.bg/bg/articles/vatreshnopoliticheski-igri-v-nyakolko-strani-darzhat-balgariya-dalech-ot-shengen", "text": "\"За България е голяма победа, че Европейският парламент гласува с такова мнозинство резолюцията за приемането ни в Шенген. Не се учудвам, че Холандия не иска да сме там, но ме съм изненадан защо Германия не ни подкрепя\". Това заяви пред Нова ТВ евродепутатът от ГЕРБ Емил Радев.  \"В Холандия има вътрешнополитически игри, които ни държат далеч от Шенген. Ако премиерът на страната беше подписал да влезем, правителството му щеше да падне заради една малка националистическа партия, която си е записала в програмата, че България и Румъния не трябва да бъдат приемани. Надявам се догодина да имаме пробив тази посока. В противен случай вече ще се смята за дискриминация към България, спрямо останалите европейски страни членки. Документът на Сергей Станишев, който беше гласуван днес, беше подкрепен благодарение и на подкрепата на ЕНП. Трябва всички да защитаваме българските интереси в ЕП\", коментира Радев.", "date": "2018.12.11", "title": "Емил Радев: Вътрешнополитически игри в няколко страни ни държат далеч от Шенген"}
{"url": "https://www.faktor.bg/bg/articles/novini/balgariya/sergey-stanishev", "text": "„Резултатът от гласуването на резолюцията в Европейския парламент показва волята му България да бъде приета в Шенген. Членството има много ясни критерии, които сме изпълнили още през 2011 г.\". Това заяви пред Нова ТВ лидерът на ПЕС Сергей Станишев.  \"За нас най-важното е да влезем Шенген по суша, защото ще бъде улеснен животът на 30 млн. европейски граждани. В противен случай българи и румънци ще продължат да получават двоен стандарт. Докладът, който е гласуван, е навременен. Въпросът е, дали приемаме да ни третират с двоен стандарт. Защото ако днес се съгласим за Шенген само по въздух и да чакаме да ни приемат и по суша, то означава, че и по други теми ще ни третират по същия начин. Аз съм благодарен на всички български депутати от останалите политически групи, които подкрепиха документа\", каза още Станишев.  \"Следващата година е решаваща за съдбата на Европа. Тя се подкопава и атакува от крайните националисти, които искат да се обграждат от останалите страни. Обещават, че няма да допускат миграция, но това е заблуда. От друга страна, Европа е заплашена от арогантното поведение на десните, които казват, че всичко е наред, но виждаме, че това не е така. Нашето основно послание ще бъде много по-социален Европейски съюз. Това ще е основата и на нашия манифест. Българската левица винаги е била начело в защитата на правата на жените. Струва ми се обаче, че не се показа достатъчно лидерство около Истанбулската конвенция от основните партии – ГЕРБ и БСП. Основното послание на ПЕС ще е битката с неравенствата\", коментира президентът на ПЕС.", "date": "2018.12.11", "title": "Станишев: Изпълнили сме условията за Шенген още през 2011 г., но към българи и румънци се прилага двоен стандарт"}
{"url": "https://www.faktor.bg/bg/articles/schupeni-relsi-sa-prichinata-za-dneshniya-intsident-s-vlaka-sofiya-varna", "text": "Литва предложи Русия да бъде изключена от системата за междубанкови разплащания SWIFT, предава РИА Новости. Литовският Сейм прие резолюция, с която призовава европейските държави да затегнат санкциите срещу Русия. Това се съобщава от пресслужбата на парламента. Резолюцията приканва да се постави ултиматум – според становището на литовските депутати, Русия незабавно да предаде контрола над Керченския проток и \"заетите\" територии под управлението на ООН, и да освободи всички задържани украински моряци. В противен случай Вилнюс съветва европейските колеги да изключат Москва от банковата система SWIFT. Освен това Литва препоръчва увеличаване на натиска върху финансовия, нефтения и газовия сектор на руската икономика в случай на неспазване на ултиматума.", "date": "2018.12.11", "title": "Литва с ултиматум: Русия да бъде изключена от системата за междубанкови разплащания SWIFT"}
{"url": "https://www.faktor.bg/bg/articles/ikonomika/lachezar-bogdanov-nyakolko-mesetsa-shte-se-otchita-inflatsiya-ot-nad-3-a-za-nyakoi-stoki-mezhdu-5-i-10", "text": "„Още няколко месеца ще се отчита инфлация над 3%, за някои стокови групи между 5% и 10%. Това прогнозира пред „Фокус“ Лъчезар Богданов, анализатор от Industry Watch.  „Видимо в транспорта и всичко свързано с енергията ще е по-скъпо през 2019 г. отколкото от началото на 2018 г. или на 2017 г. Доколкото изглежда, международните пазари показват успокояване. Т.е. след това еднократно поскъпване и догонване на цените, което се случва в момента, и вероятно за регулираните цени от началото на 2019 г. в краткосрочен план ще има задържане, т.е. запазване на тези нива. Това е еднократно покачване или поскъпване спрямо това, което видяхме преди година. Част от услугите ще продължат да поскъпват, но най-вече заради нарасналата цена на труда в България. Услугите основно зависят от разходите за труд“, каза още анализаторът.  Лъчезар Богданов допълни, че дългосрочният отговор на нарастването на цените е създаване на предпоставки за повече добавена стойност в икономиката, а оттам възможност за по-високи възнаграждания. Той коментира, че за последните години доходите растат повече от цените, целта е тенденцията да продължи. Това представлява процесът на икономическо сближаване с богатите страни от Западна Европа, обобщи анализаторът.", "date": "2018.12.11", "title": "Лъчезар Богданов: Няколко месеца ще се отчита инфлация от над 3%, а за някои стоки - между 5% и 10%"}
{"url": "https://www.faktor.bg/bg/articles/ikonomika/rusiya-otchita-ogromen-spad-na-vnosa-ot-balgariya", "text": "След девет месеца спад българският износ за страни извън Евросъюза регистрира за пръв път растеж през октомври. За десетте месеца на 2018 г. стоки на най-голяма стойност са пласирани в Турция и Китай. Русия, която преди година е била втори по важност пазар за българските износители, отчита над петдесетпроцентен спад на вноса си от България. Това сочат данните на Националния статистически институт за търговията с трети страни между януари и октомври 2018 г., пише \"Дневник\". Спадът на износа за трети страни за десетмесечието е с 12.9%, а стойностният му обем е 14.4 млрд. лв. Единствено през октомври износът към трети страни отбелязва растеж - с 9.1% до 1.9 млрд. лв. Вносът от държави извън ЕС се увеличава с 9.2% до 19.1 млрд. лв. за десетте месеца, а само през октомври - с близо 35 на сто до 2.55 млрд. лв. Ввъпреки 8-процентния спад Турция запазва лидерската си позиция като най-голям вносител на български стоки, чиято обща стойност е 3.6 млрд. лв. за десетмесечието. Втори пазар за България вече е Китай - износът за там е за 1.1 млрд. лв., а увеличението е с 5.7%. С 52.9% се срива износът за Русия, която преди година беше на второ трето място с 1.3 млрд. лв. През тази година обаче стойността му е едва 617 млн. лв. Така трети по значимост търговски партньор вече е Сърбия, за където са изнесени стоки за 835.4 млн. лв., с 10.1 на сто повече, отколкото по същото време преди година. На четвърта позиция са САЩ - 753.1 млн. лв., с 14.6% повече, а на пето - Македония с 681 млн. лв. и ръст от 4.1%. Най-голяма е стойността на вноса от Русия - за 5.1 млрд. лв. или с 8% повече. На второ място е Турция - 3.2 млрд. лв. , увеличение с 4.7%. Трети е Китай - 2.2 млрд. лв., ръст с 19.3%.", "date": "2018.12.11", "title": "Русия отчита огромен спад на вноса от България"}
{"url": "https://www.faktor.bg/bg/articles/biznesmenat-mityo-staykov-vleze-v-sada-na-invalidna-kolichka", "text": "Бизнесменът Миню Стайков, който от началото на септември е зад решетките, влезе в Апелативния спецсъд с инвалидна количка. Той поиска от магистратите да бъде пуснат на свобода.  Стайков е обвинен в производство на цигари и алкохол без бандерол, данъчни престъпления и пране на пари. Той, сина му и още шестима души бяха привлечени под наказателна отговорност в началото на септември. Миню и още двама от участниците в групата са с наложени мерки за неотклонение „задържане под стража“ и остават в следствения арест. Стайко Стайков се издирва.  От 20 октомври Стайков бил настанен в болницата на Софийския затвор. За да се изясни здравословното му състояние, адвокатът му Лъчезар Таков поиска съдиите да назначат експертиза с участието на неврохирург и съдебен лекар, които да представят становище дали Стайков може да стои задържан, в зависимост от това какви заболявания има. Таков посочи още, че клиентът му е отслабнал с 10 кг, откакто е задържан. Решението дали Миню Стайков ще излезе от ареста ще стане ясно на 20 декември.", "date": "2018.12.11", "title": "Миню Стайков влезе в съда на инвалидна количка"}
{"url": "https://www.faktor.bg/bg/articles/romi-ot-tsyalata-strana-uchredyavat-evropeyska-narodna-partiya-balgariya", "text": "Роми от цялата страна ще учредят Европейска народна партия - България. Това обяви в Сливен лидерът на организацията Пламен Александров, бивш треньор по бокс в Турция. Заявката е партията да бъде обединител на най-бедните без значение от етнос и религиозни убеждения. Представителят на Сливен Димитър Петров обяви, че ще се включат в местните избори, за да има общински съветници от ромския квартал \"Надежда\" в местния парламент.  Местният лидер на бъдещата партия в Сливен Димитър Петров обяви, че основната им задача в следващия местен парламент ще бъде къщите в квартал „Надежда“ да бъдат узаконени, а на ромите без земя да им бъдат продадени общински парцели в рамките на града, за да могат да излязат от квартала и си построят къщи. \"Ние ще се борим за това да има ново парцелиране, узаконяване на сгради, за да може хората да излизат от квартала. Защото крайно време е, все пак сме 21-ви век, е нормално гетата просто да бъдат вече назад в историята\". Очаква се бъдещата партия да бъде учредена през януари в София в НДК. Засега според лидерите на партията има създадени структури в цялата страна, основно в ромските махали и квартали.", "date": "2018.12.11", "title": "Роми от цялата страна учредяват Европейска народна партия - България"}
{"url": "https://www.faktor.bg/bg/articles/evgeniy-krusev-ne-sam-reshaval-ednolichno-za-remonta-na-graf-ignatiev", "text": "С мярка за неотклонение \"Подписка\" си тръгна от следствието бившият столичен зам.-кмет по транспорта Евгени Крусев. Той подаде оставка, след като беше подведен под отговорност заради предизвикалия няколко скандала ремонт на столичната улица \"Граф Игнатиев\". Обвинението е за извършени длъжностни нарушения на Закона за обществените поръчки при решението за замяна на подложките под трамвайното трасе. \"Спаси София\" сигнализираха, че спечелилият процедурата след нея е сменил компонента с по-евтин, заради използването на който друг участник е бил отстранен от надпреварата. Според ЗОП подобна промяна на заданието е недопустима, но експертна комисия с 29 членове е решила друго. \"Не съм решавал нищо еднолично и винаги съм се водил от интересите на общината\", подчерта Крусев още на влизане. Другите членове на съвета няма информация да са били привиквани до този момент. Той подчерта, че никъде не е стоял само неговият подпис. Евгени Крусев призна, че не е запознат със Закона за обществените поръчки. Според обвинението, смяната на подложките е можела да доведе до причиняване на щета, обаче каква е щетата не е ясно, поясни адвоката на Крусев Менко Менков. По думите му документите в момента били при вещото лице и сега се изчислявала потенциалната щета. \"Не се приемам като бушон\", подчерта бившият столичен зам.-кмет.", "date": "2018.12.11", "title": "Повдигнаха обвинение на Евгени Крусев, наложиха му мярка \"подписка\""}
{"url": "https://www.faktor.bg/bg/articles/noi-asp-i-balgarski-poshti-zapochvat-kampaniya-za-informirane-na-horata-s-uvrezhdaniya-za-promenite", "text": "Направените разчети за броя на ползвателите на месечната финансова подкрепа, която влиза в сила от 1 януари 2019 година с новия Закон за хората с увреждания, показват, че около 640 хиляди ще получат финансово подпомагане. Това каза пред журналисти социалният министър Бисер Петков. В момента около 500 хиляди получават интеграционни добавки по Закона за интеграция на хората с увреждания. Те ще продължат да получават финансова подкрепа, но в нови, значително по-високи размери. Освен тях, други около 140-150 хиляди души ще имат право на новата финансова подкрепа за хората с увреждания. Те до момента или не са имали право на интеграционна добавка, или не са се възползвали от нея заради малките j размери, уточни министър Бисер Петков.  Това са основно хора с трайно загубена работоспособност от 50 до 71 процента, които за първи път с новото законодателство ще имат право на финансова помощ, обвързана с линията на бедността. Те ще трябва да подадат заявления в Агенцията за социално подпомагане, за да получат помощта. За останалите около 500 хиляди АСП служебно ще отпуска новата финансова подкрепа, която е в по-голям размер и е обвързана с линията на бедност.  Министър Бисер Петков отново припомни, че според новия Закон за хората с увреждания, приет миналата седмица на второ четене от Народното събрание, от 1 януари 2019 година всички хора с трайни увреждания - всички, които имат експертно решение за 50 и над 50 процента вид и степен на увреждане или трайно загубена работоспособност, ще получават месечна финансова подкрепа, която е процент от линията на бедност. Пет са групите, които са дефинирани в закона. Подкрепата е в най-висок размер за хората с над 90 процента с чужда помощ, които получават социално-инвалидни пенсии и които са в невъзможност да полагат труд и да получават доходи от труд. За тях тази допълнителна подкрепа ще е около 200 лева месечно.  НОИ и АСП , съвместно с \"Български пощи\" започват кампания за информиране за промените, които се отнасят за около 340 хиляди души, които в момента получават социално-инвалидни пенсии в непълен размер - 25 на сто. За тях т.нар четвъртинка от социално инвалидната пенсия ще бъде трансформирана в новата месечна финансова подкрепа, като помощта вече ще се изплаща от АСП, а не от НОИ към пенсиите на хората. Законът гарантира запазване на по-благоприятния размер на помощта, а за повечето хора финансовата подкрепа ще е по-висока, допълни Бисер Петков.  Експерти от МТСП и НОИ вече са имали работни срещи по повод промените. В пенсионните разпореждания, които ще бъдат изпратени от НОИ на всички хора, изрично ще бъде посочено, че помощта ще се получава занапред от АСП, а не към пенсиите. Офисите на НОИ, на АСП, на \"Български пощи\" също ще дават информация по темата, за да може всеки да разбере защо му отнема тази част от пенсията и какво ще получи срещу нея - месечна финансова подкрепа, която в повечето случаи е в по-голям размер, допълни министър Бисер Петков, цитиран от БТА.", "date": "2018.12.11", "title": "НОИ, АСП и \"Български пощи\" започват кампания за информиране на хората с увреждания за промените"}
{"url": "https://www.faktor.bg/bg/articles/elena-yoncheva-se-opitva-da-zamazhe-ochite-na-stroitelite-predi-utreshniya-protest-sreshtu", "text": "Подкрепям българските строители. Заедно със строителите настояваме за едно и също - да докажем, че пътищата в България отговарят на техническите изисквания и не застрашават ничий живот. Това се посочва в съобщение на говорителя на ПГ на БСП Елена Йончева по повод обявения протест на Камарата на строителите, изпратено до медиите.  „Вярвам, че строителите подкрепят нашите искания за независима експертиза в европейска лаборатория на магистрални участъци, строени и ремонтирани през последните 5 години, какъвто е периодът на устойчивост. Това е начин да изчистим всяко съмнение в професионализма на българския строител. Те заслужават това!“, заявява Елена Йончева. „Независимата експертиза на качеството на българските магистрали помага на строителите, които са принудени да работят в обстановка, в която често се констатират редица нередности по цялата верига на инвестиционния процес. Отговорност за тези нарушения носят не строителите, а мафиотският модел на управление в България“, пише още Йончева. Припомняме, че утре, 12 декември, строителите ще изкарат 1000 машини строителна техника по време на мирна демонстрация. Събрана е подписка, под която са се разписали 53 000 души. Това заяви председателят на УС на Камарата на строителите в България Илиян Терзиев. Камарата на строителите в България ще иска срещи с президента, премиера, председателя на парламента и депутати заради обвиненията през последните месеци за некачествено строителство и нагласени обществени поръчки. Мирният протест с разполагането на техниката ще се проведе на \"Цариградско шосе\" от 7:00 до 12:30 часа в посока Врана. Целта на маршрута е да не се пречи на нормалния трафик в централната градска част. Подписката ще бъде внесена в парламента в 9:30, а след това ще има срещи в Министерския съвет и при президента, уточниха от камарата. Подписката цели спиране на използването на бранш за политически цели.", "date": "2018.12.11", "title": "Елена Йончева опитва да замаже очите на строителите преди утрешния протест"}
{"url": "https://www.faktor.bg/bg/articles/utre-puskat-parvite-elektrobusi-v-sofiya", "text": "Първите електробуси в София ще бъдат пуснати по линиите на градския транспорт утре, 12 декември. Те ще бъдат представени пред медиите в 12.00 часа на паркинга на зала Арена Армеец. Превозните средства отговарят на екологичен стандарт Евро 6. В събитието ще вземат участие кметът на София Йорданка Фандъкова и посланикът на НР Китай Джан Хайджоу. Присъстващите на събитието ще имат възможност да участват в тестова обиколка с едно от превозните средства, предадоха от пресцентъра на Столичната община.", "date": "2018.12.11", "title": "Утре пускат първите електробуси в София"}
{"url": "https://www.faktor.bg/bg/articles/prof-konstantinov-migrantite-izkrivyavat-demografskata-kartina-na-balgarskata-natsiya", "text": "Пактът на ООН за миграцията може да бъде заплаха в бъдеще. Това каза пред БНТ математикът и политически анализатор проф. Михаил Константинов. Въпреки че пактът е обявен за необвързващ, част от текстовете са малко странни – като например това, че се намалява държавният суверенитет. Редица ключови държави отказаха да го подпишат и аз приветствам позицията на българското правителство. И в Пакта за миграцията, и в Истанбулската конвенция под формулировка на правилни принципи има опити за прокарване през задния вход на неща, които са неприемливи – да се отнеме суверенитет на националните държави, коментира проф. Константинов. Нищо не ни пречи като държава да спазваме добрите препоръки на документа, без да го подписваме, добави той. Хора, дошли легално на границата, няма. Кой знае защо всички влизат по втория начин. Който иска да дойде по легален начин, да заповяда на КПП-то. Всеки, който се опита по нелегален начин, по българския Наказателен кодекс подлежи на 5 години затвор, заяви още проф. Михаил Константинов. По думите му мигрантите изкривяват демографската картина и възможностите за развитие на българската нация в бъдеще. Според политолога Даниел Стефанов, Пактът на ООН за миграцията е един доста балансиран документ. \"Трябва да излезем от извънредния режим на действие и на мислене по отношение на миграцията. Това е първият документ, в който се започва този дебат. Това е началото на един разговор какъв план имаме за миграцията в следващите 15 години. Не можем да я спрем, тя е глобално явление\", посочи Стефанов. Пактът казва, че трябва да направим така, че тези хора да не преминават нелегално. България, а и всички държави трябва да кажат при какви условия ще приемаме тези хора и при какви – няма, добави той. Вместо да стоим на КПП-то, по-добре да направим достатъчно добри механизми за реадмисия, каза Даниел Стефанов.", "date": "2018.12.11", "title": "Проф. Константинов: Мигрантите изкривяват демографската картина на българската нация"}
{"url": "https://www.faktor.bg/bg/articles/gerb-s-predlozhenie-za-popravka-v-antikoruptsionniya-zakon", "text": "От ГЕРБ внесоха предложение за законови промени, според които незаконно придобито имущество да може да бъде конфискувано и при прекратено наказателно дело. Предлага се също сроковете за конфискация, предвидени в закона, да отпаднат. В приетия антикорупционен закон е регламентиран едногодишен срок за извършване на проверка за незаконно придобито имущество, след като е установено значително несъответствие в имуществото на проверяваното лице. В закона е предвидено удължаване на срока с още шест месеца.  Законодателната инициатива на председателя на Правната комисия и депутат от ГЕРБ Данаил Кирилов идва дни след като Върховният касационен съд в тълкувателно решение обяви, че прекратяването на наказателното дело е абсолютна пречка за внасяне на иск за гражданска конфискация.  С внесените поправки се цели заобикаляне на решението на съда, което има силата на закон и се предлага антикорупционната комисия да не е обвързана с никакви срокове. Това ще важи както за новия закон, така и за висящи производства по предходния закон.  Данаил Кирилов посочва в мотивите, че така ще може в пълна степен да се защити държавният интерес и ще обезпечи доказаната ефективност на гражданската конфискация.  Внесената от ГЕРБ поправка в антикорупционния закон е трета поред само в рамките на тази година, отбелязва БНР.", "date": "2018.12.11", "title": "ГЕРБ внесе предложение за поправка в антикорупционния закон"}
{"url": "https://www.faktor.bg/bg/articles/na-petiya-den-ib-na-bsp-razreshilo-na-ninova-da-pozdravi-stanishev", "text": "На петия ден от преизбирането му БСП поздрави новия-стар президент на ПЕС Сергей Станишев, който е и бивш лидер на столетницата.  Нинова не могла да го направи по-рано, защото трябвало да има санкция на Изпълнителното бюро. Днес ИБ на партията взело решение лидерът на партията да изпрати на Станишев поздравителен адрес, информира Драгомир Стойнев. Той отрече, между Станишев и Нинова да има напрежение. \"Конфликт между Станишев и Нинова няма\", отсече Стойнев. Поздравителен адрес ще бъде изпратен, допълни той, пише Канал3. Социалистът оправда и отказа на соцлидерката да отиде на конгреса на ПЕС в Лисабон с важен аргумент - че левицата не подкрепя нито Пакта за миграцията, нито Истанбулската конвенция. Ние се радваме и сме горди с преизбирането на Сергей Станишев, заяви от името на партията Стойнев. Пожелавам и на българската десница един ден да имат лидер, но виждайки капацитета им, се съмнявам, злорадства социалистът. Припомняме, че в четвъртък лидерът на БСП Корнелия Нинова обяви в парламента, че няма да замине за конгреса, а делегацията ще се води от заместничката й Деница Златева. Нинова свика извънредно заседание на Изпълнителното бюро, за да подплати отказа си, но обясни, че БСП подкрепя бившия си лидер.  Президентът на ПЕС получи десет гласа от своите в делегацията в Лисабон. Станишев обаче не попусна да клъвне Нинова за бойкота й, като съжали публично, че не е дошла да се запознае със соцлидерите от отделните държави в европейското циалистическо семейство.", "date": "2018.12.11", "title": "На петия ден ИБ на БСП разрешило на Нинова да поздрави Станишев"}
{"url": "https://www.faktor.bg/bg/articles/v-arhivite-na-shtazi-e-namerena-identifikatsionna-karta-na-mayor-vladimir-putin", "text": "В архивите на Щази е била намерена идентификационна карта от източногерманската тайна служба на името на руския президент Владимир Путин, който през 80-те години на 20 век е бил агент на КГБ в Дрезден, съобщава германски вестник, цитиран от Асошиейтед прес. \"Билд\" публикува днес снимка на картата, издадена на \"майор Владимир Путин\", валидна до 1989 г., върху която са поставени подпис и печат. Според изданието картата е била намерена сред документи от централата на Щази в Дрезден, отнасящи се до \"личния състав и обучението\", предава БТА. Конрад Фелбер, началник на дрезденския клон на службата, разследваща архивите на Щази, е заявил пред \"Билд\", че картата е давала възможност на Путин безпрепятствено да влиза и излиза от централата. По думите му това би улеснило също вербуването на агенти, тъй като не би било нужно Путин да казва на никого, че работи за КГБ. В коментар на публикацията на \"Билд\" говорителят на Кремъл Дмитрий Песков посочи, че съветският КГБ и Щази са били партньорски спецслужби, и изказа предположение, че те може да са обменяли документи за своите служители, предаде ТАСС.", "date": "2018.12.11", "title": "В архивите на Щази е намерена идентификационна карта на майора от КГБ Владимир Путин"}
{"url": "https://www.faktor.bg/bg/articles/yunker-podkrepi-tusk-nyama-myasto-za-predogovaryane-na-brekzit", "text": "Няма място за предоговаряне на сделката за „Брекзит“, съобщи в туитър председателят на Еврокомисията Жан-Клод Юнкер. „Ще се срещна тази вечер с Тереза Мей в Брюксел. Продължавам да бъда убеден, че сделката за „Брекзит“, която имаме, е най-добрата и единствено възможната“, пише Юнкер. Пред Европарламента в Страсбург той заяви, че големият проблем е backstop - т. нар. предпазна мрежа между Ирландия и Северна Ирландия. „Решени сме да направим всичко възможно тази мярка да не бъде прилагана, но е необходимо да я предвидим“, каза Юнкер. Мей ще има среща и с председателя на Европейския съвет Доналд Туск. Късно вчера той обяви, че ще включи „Брекзит“ в дневния ред на последния за годината Европейски съвет на 13 и 14 декември. Но Туск също каза, че споразумението, постигнато на предишния Европейски съвет на 25 ноември, няма да бъде предоговаряно. Вчера Мей отмени насроченото днес гласуване в британския парламент за нейния план за „Брекзит“. Пак вчера Съдът на ЕС излезе с тълкувателно решение, че Великобритания може сама едностранно да спре „Брекзит“ и да остане член на ЕС.", "date": "2018.12.11", "title": "Юнкер подкрепи Туск: Няма място за предоговаряне на Брекзит"}
{"url": "https://www.faktor.bg/bg/articles/asen-agov-tereza-mey-nadhitri-vsichki-nay-veche-privarzhenitsite-na-brexit", "text": "Още преди Мей да направи изявлението си, във водещите британски медии се появи информация за отлагане на гласуването. Медиите посочват, че Мей би загубила при гласуването във вторник заради силната опозиция от всички страни по условията на развода, а поражението може да доведе до нейното отстраняване от поста. \"Не вярвам на предсказанията, че това е краят на Мей. Тя надхитри всички, най-вече привържениците на Brexit. Предложи на британците сделка, която те не приемат, а това е най-сериозният ѝ ход. Накрая британският премиер ще излезе победител и ще се отърве от всички онези хора в своята консервативна партия, които не успяха да защитят лъжите, които поднесоха по време на референдума през 2016 г\", отбеляза пред Bulgaria ON AIR журналистът Асен Агов. Миналата седмица Съдът на Европейските общности постанови, че Великобритания има едностранното право да оттегли плана си да напусне Европейския съюз, ако тя реши така преди деня на Brexit в края на март 2019 г.  Великобритания може да направи това без да се консултира с другите страни членки на ЕС. Решението от своя страна бе приветствано от противниците на излизането на Великобритания от съюза. \"Случващото се във Великобритания и Европейския съюз е типичен пример за това какво означава в управляващата партия да има разнобой. Когато тази партия ръководи бивша империя и е една от страните с най-голям БВП в ЕС, то виждаме какъв хаос настава\", коментира в студиото на \"България сутрин\" журналистът Бетина Жотева.", "date": "2018.12.11", "title": "Асен Агов: Тереза Мей надхитри всички, най-вече привържениците на Brexit."}
{"url": "https://www.faktor.bg/bg/articles/neizgovorenata-istina-za-ruskiya-plan", "text": "„Аз не съм избран, за да премълчавам истината. Напротив - за да я изговарям и отстоявам. (...) Доверието към мен се дължи на факта, че изговарям истината“, обяви тези дни в телевизионно интервю българският държавен глава. Дали са го посъветвали да играе тази роля или наистина си вярва - не знам. Във всеки случай подобна претенция за непогрешимост крие голям риск да се изложиш. Което си пролича и в самото интервю. Да, в много отношения президентът може и да е прав, когато говори най-общо за „състоянието на нашата демокрация“. Но критиките му често са безадресни и избирателни. И си личи, че много внимава да не споменава някои от основните проблеми и главните виновници за това състояние. А твърденията му по енергийните въпроси са, меко казано, спорни. Всичко това обаче са пренебрежими дреболии в сравнение с разсъжденията му по единствената външнополитическа тема, засегната в интервюто - действията на Русия срещу два украински военни катера и един влекач във водите на Черно море, на входа на Керченския проток, водещ към Азовско море. Няколко дни по-рано, срещайки се в София с полския си колега, от името на двамата президентът призова за „сдържаност, разум, деескалация чрез диалог, незабавно връщане и освобождаване на корабите от страна на Руската федерация“. Обикновено подобни миротворчески призиви се възприемат като израз на държавническа зрялост. Те обаче са безплодни и безсилни да постигнат целта си без яснота по въпроса за отговорността. В случая отговорът на този въпрос гласи следното: понеже от гледна точка на международното право руската анексия на Крим е незаконна, а според действащия договор между Русия и Украйна Азовско море и Керченският проток са споделени териториални води, украинските кораби са били в правото си да бъдат там, а руските не са имали никакво право да ги блокират, блъскат, обстрелват и пленяват, да раняват и арестуват екипажите им. Гостувайки в София, полският президент назова истината точно: \"Няма съмнение, че Русия е агресор и за пореден път се случва нарушаване на споразуменията, сключени между Русия и Украйна“. Българският му колега дипломатично си замълча. А по-късно, свободен от смущаващото чуждо присъствие, направо обърна истината нагоре с краката. Във въпросното интервю например първо я увъртя в твърдението за настъпващо „милитаризиране на Черно море“. После каза, че не бива да се говори за вина, защото така се опростявал конфликтът. След което сам го опрости, като посочи виновник: „Европа не бива да допуска да става заложник (а моряците да плащат цената) на украинските вътрешнополитически амбиции\". Което напълно съвпада с мнението на Путин, според когото цялата работа е провокация, организирана от украинския президент, за да бъде преизбран. За разлика от друг път, по този въпрос позициите на президента и премиера доста си приличат. Вярно, Съветът по сигурността към Министерския съвет официално определи действията на Русия като недопустими. Но след това премиерът побърза да „балансира“ тази оценка. Първо разви любимата си тема за Черно море като „място за туризъм, газопроводи и фериботи“, после загадъчно съобщи, че е разгадал някакви неясно чии „планове за водене на военни действия“ и накрая стигна до същото обяснение за „ескалацията в Черно море“, макар и в по-балансиран вид - „една предизборна кампания или вътрешнополитически проблеми в друга страна \". Разбира се, зад всяко международно събитие може да бъде открит и вътрешнополитически момент. В случая обаче той не обяснява нищо, а само отвлича вниманието. Също като прекаленото задълбаване в тънкостите и противоречивите тълкувания на морското право. Дори и акцентирането върху искането за връщане на затворените в Москва моряци също отклонява вниманието от най-съществения проблем. Тяхната сегашна участ, разбира се, е мъчителна, но рано или късно те ще бъдат освободени. Докато проблемът ще остане. Най-същественото, което се крие зад последните събития, е, че те не са някакъв случаен инцидент, моментна импровизация или провокация, а част от систематично следван план за дестабилизиране и задушаване на Украйна. Достатъчно е човек да погледне географската карта и да проследи поредицата от събития през последните четири години, за да се убеди в това. Разбира се, Русия отрича съществуването на такъв план. Но тя отричаше и когато „зелените човечета“ се появиха в Крим като предвестници на последвалата анексия. После отричаше и когато с нейното оръжие „войници в отпуск“ започнаха войната в Донбас, отнела 10 хиляди живота и отцепила най-индустриализирания район на Украйна. Тогава войната по обективни причини стигна „само“ до азовското пристанище Мариупол - останал украински, но полуразрушен и почти откъснат по суша. Сега оттам започва новият етап от плана, открива се третият фронт - след Крим и Донбас. Но тъй като в момента не е удобно да се довърши започнатото и да се отцепи сухоземен коридор между Русия и Крим, задушаването е под формата на фактическа морска блокада на източните украински пристанища, започнала всъщност месеци преди сегашния инцидент. Най-напред откриването на руския Кримски мост ограничи размера на преминаващите кораби и съсредоточи останалия трафик в тесен участък. После безкрайните проверки и задръствания в този участък накараха много от превозвачите да намалят или направо да се откажат от курсовете си до украинските пристанища. Няма кой и какво да спре изпълнението на този план. Западът, както ясно се вижда, няма кураж, желание и намерение да направи нещо повече от стандартните призиви за сдържаност и деескалация - нито ще изпрати кораби край Крим, нито ще отпусне военна помощ на Украйна, едва ли дори ще намери обща воля да засили икономическите санкции срещу Русия. Напротив - даже ще ѝ помогне. Пускането на „Северен поток 2“ и „Турски поток“ (от който България имала голям интерес) ще я освободи от сегашните притеснения за достъпа на нейния газ до Западна Европа. И така ще ѝ развърже ръцете, като същевременно отнеме на Украйна най-силното ѝ средство за възпиране - транзитния газопровод. Тъй че никакво „милитаризиране на Черно море“ не се задава и никой няма никакви „планове за водене на военни действия“. Украйна с миниатюрния си флот не може, а Русия няма нужда. Тя и така прави каквото си иска и ще стигне докъдето реши. А премълчаването на истината я улеснява още повече. Европа (включително и България) не е „заложник на украинските вътрешнополитически амбиции“, а на собственото си безсилие пред агресивната руска политика.", "date": "2018.12.11", "title": "Неизговорената истина за руския план"}
{"url": "https://www.faktor.bg/bg/articles/frantsiya-es-tryabva-da-se-podgotvi-za-brekzit-bez-sporazumenie", "text": "Постигнатото с Лондон споразумение за излизане на Великобритания от ЕС е единственото възможно споразумение и ЕС трябва да се подготви за Брекзит без споразумение, заяви в Брюксел френската министърка по европейските въпроси Натали Лоазо, цитирана от Франс прес.     \"Споразумението за напускане е единственото възможно споразумение\", предупреди тя при пристигането си за среща с колегите си от ЕС след вчерашното решение на британския премиер Тереза Мей да отложи насроченото за днес гласуване по това споразумение в парламента.     Мей започна обиколка на европейски столици в опит да получи нови отстъпки от 27-те, за да убеди парламента си да подкрепи сделката за Брекзита преди срещата на върха на ЕС в четвъртък и петък в Брюксел.     \"Много сме обезпокоени от отлагането на гласуването. Направихме много отстъпки, за да се стигне до това споразумение и не носим отговорност за британската политическа ситуация\", подчерта тя.     Европейските лидери ще обсъдят тази ситуация на срещата си на върха на 13 и 14 декември и \"нашата отговорност е да се подготвим за вариант без споразумение, защото тази хипотеза е възможна\", каза Лоазо.     \"Много съм обезпокоена. Брекзит без споразумение е много лоша новина за Великобритания и това ще има последици за Франция\", заяви тя, като увери, че Париж е готов да се справи с тези последици.", "date": "2018.12.11", "title": "Франция: ЕС трябва да се подготви за Брекзит без споразумение"}
{"url": "https://www.faktor.bg/bg/articles/shandor-pinter-kam-tsvetanov-ungariya-vinagi-e-podkrepyala-balgariya-za-prisaedinyavaneto-kam-shengen", "text": "Председателят на ПГ на ГЕРБ и зам.-председател на партията Цветан Цветанов  проведе работна среща с министъра на вътрешните работи и зам. министър-председател на Унгария Шандор Пинтер. Двамата си припомниха моменти от общите си участия в Съвета на вътрешните министри на ЕС, когато се поставя началото на професионалното им партньорство, а впоследствие и лично приятелство.  Шандор Питнер поздрави Цветанов за избора му с пълен консенсус на всички национални делегации и ЕП за представител в Управителния съвет на Европол на Съвместната група за парламентарен контрол над агенцията (СГПК). На свой ред Цветанов благодари за подкрепата от страна на унгарските депутати за приемането на Процедурния правилник на СГПК на срещата в София на 18-19 март тази година. \"Унгария бе една от деветте държави с резерви към текста на процедурните правила по време на Естонското председателство. Затова чрез Вас още веднъж искам сърдечно да благодаря на колегите за конструктивния подход и подкрепа, благодарение на които успяхме да постигнем това историческо решение по време на нашето председателство,\" заяви Цветанов. Двамата обсъдиха миграционната политика и тенденции в управлението на миграционните потоци с оглед сигурността на ЕС. Пинтер изрази висока оценка за работата на България по успешната и ефективна охрана на външната граница на ЕС. В тази връзка бе подчертано, че Унгария винаги е подкрепяла присъединяването на България към Шенгенското пространство още от 2011 г. по време на Унгарското председателство на Съвета на ЕС. „Унгария е изразявала тази подкрепа и по време на всяка среща на Залцбургския форум, която е засягала темата“, отбеляза Пинтер.  „Днес се очаква ЕП отново да потвърди подкрепата си за приемането на България и Румъния в Шенген“, добави Цветанов.  Председателят на ПГ на ГЕРБ и Пинтер се обединиха около значението на гарантирането на европейска перспектива за Западните Балкани за колективната сигурност на Европа и региона. Съвместна висока оценка бе дадена за работата на SELEC центъра в Букурещ, като бяха обсъдени общи идеи за взаимна подкрепа по конкретни политики и кадрови решения, свързани с работата на тази регионална организация за сътрудничество и координация на полицейските и митнически структури в Югоизточна Европа.  Отличното сътрудничество между вътрешните министерства и правоприлагащите органи на България и Унгария, бяха също отбелязани в рамките на разговора. Пинтер подчерта, че с министър Маринов, както и с бившия министър Радев, диалогът и съвместната работа винаги са били на отлично ниво. Цветанов и Пинтер подчертаха и отличното сътрудничество по редица секторни политики между правителствата на двете държави, което се случва благодарение и на изграденото лично доверие между премиерите Борисов и Орбан.", "date": "2018.12.11", "title": "Шандор Пинтер към Цветанов: Унгария винаги е подкрепяла България за присъединяването към Шенген"}
{"url": "https://www.faktor.bg/bg/articles/sistemata-ni-ubiva-si-izravya-sreshtu-sistemata-ubiva-vsichki", "text": "След 192 дни майките на деца с увреждания са вече в два лагера, а напрежението помежду им ескалира през последните седмици. Единият лагер е инициативата “Системата ни убива”, чиято водачка е Вера Иванова. Точно нейното ръководство доведе до недоволство, а в неделя бе учредена и новата група - Националната гражданска инициатива “Системата ни убива всички” с председател Мая Стоицева, пише \"24 часа\". Всичко започна на 18 април, когато майките на деца с увреждания излязоха на шести протест. На него за първи път облякоха черните тениски с надпис “Системата ни убива” и привлякоха вниманието на граждани, политици и Слави Трифонов.", "date": "2018.12.11", "title": "“Системата ни убива” си изправя срещу “Системата убива всички”"}
{"url": "https://www.faktor.bg/bg/articles/balgarin-zagina-pri-katastrofa-mezhdu-tri-tira-v-italiya", "text": "Български шофьор загина при верижна катастрофа между три тира в Италия. Загиналият е на 50 години и се казва Пламен Михайлов Димитров, съобщава тв каналът Rete Veneta. Той е работел в местна транспортна фирма и е живеел в градчето Костабисара. Инцидентът станал вчера около 11:15 часа на магистрала А4 между Виченца и Гризиняно в посока Венеция. Трите камиона се движели в дясната лента на магистралата и очевидно след рязко спиране, последвал верижен сблъсък, при който трите превозни средства се нанизали едно след друго. Българинът шофирал втория камион, намиращ се в средата и се оказал премазан между другите два тира. Водачите на другите два камиона са невредими. Наложила се е намесата на пожарната, за да бъде изваден българският шофьор. Движението по магистралата почти през целия ден бе ограничено и чак около 17 часа бе разчистена.", "date": "2018.12.11", "title": "Българин загина при катастрофа между три тира в Италия (ВИДЕО)"}
{"url": "https://www.faktor.bg/bg/articles/novini/svyat/vitaliy-moskalenko-intsidentat-v-kerchenskiya-protok-e-direktna-i-pryaka-agresiya-sreshtu-vaorazhenite-sili-na-ukrayna", "text": "Руската агресия, започнала с окупация и анексия на Крим, продължава с пълзяща анексия на Азовско море и бих казал и на Черно море, тоест руската агресия не спира. Това заяви в ефира на ТВ Европа посланикът на Украйна у нас Виталий Москаленко. По думите му Русия рязко нарушава баланса на военноморско присъствие в зоната на Азовско и Черно море и компрометира договора между ѝ Русия и Украйна.  Ние смятаме, че НАТО трябва да влезе в Черно море, за да бъде възстановен баланса. Сега в Азовско море, а и в Черно море, руските военноморски сили увеличиха своя потенциал. Там действат 80 плавателни съда, по границата с Украйна са съсредоточени над 100 000 войници, над 1000 танка и други бойни сили. Очевидно се готви настъпателна руска операция, която не спира от 2014, след анексирането на Крим и окупирането на Донбас. Последният „инцидент“ в Керченския проток аз бих казал, че това е директна и пряка агресия срещу въоръжените сили на Украйна. За разлика от Крим и Донбас, където са действали зелени човечета и сепаратисти, тук вече нямаме просто хибридна война, а пряка военна агресия. Всъщност Русия е започнала война с Украйна още от 2014, с окупацията на Крим, посочи украинският посланик.  На въпрос на водещия каква е била целта на анексирането на Крим и въвеждането на войски в Донбас, Виталий Москаленко обясни, че това е едно потвърждение на имперските амбиции на Русия, които няма да спрат до Керченския проток и Азовско море.  Русия няма да бъде спряна, тя ще продължи своите агресивни действия, защото тя почувства вкуса на кръвта и ще продължава своите агресивни действия, макар  да не зная дали това ще бъде по отношение на Украйна или към някоя друга точка на света, аргументира позицията си украинският дипломат.  Според него налагането на санкциите на Русия е сериозна мярка и руснаците от самото начало усещат това, видял го е със собствените си очи. И въпреки, че действат върху руската икономика и политиката на Путин, то по отношение на РФ никак не са достатъчни, те трябва да бъдат максимално повишени, смята Виталий Москаленко.", "date": "2018.12.11", "title": "Виталий Москаленко: „Инцидентът“ в Керченския проток е директна и пряка агресия срещу въоръжените сили на Украйна"}
{"url": "https://www.faktor.bg/bg/articles/kamarata-na-stroitelite-izlizame-utre-s-1000-mashini-na-tsarigradsko-shose-da-oprovergayat-vnusheniyata-na-bsp", "text": "На 12 декември строителите ще изкарат 1000 машини строителна техника по време на мирна демонстрация. Събрана е подписка, под която са се разписали 53 000 души. Това заяви председателят на УС на Камарата на строителите в България Илиян Терзиев. Камарата на строителите в България ще иска срещи с президента, премиера, председателя на парламента и депутати заради обвиненията през последните месеци за некачествено строителство и нагласени обществени поръчки. Мирният протест с разполагането на техниката ще се проведе на \"Цариградско шосе\" от 7:00 до 12:30 часа в посока Врана. Целта на маршрута е да не се пречи на нормалния трафик в централната градска част. Подписката ще бъде внесена в парламента в 9:30, а след това ще има срещи в Министерския съвет и при президента, уточниха от камарата. \"Искаме плановост и предвидимост за развитие на сектора в дългосрочен план. Ние не сме молили категорично освен за подкрепа на бранша. Хората, които в момента ни атакуват са БСП\", категоричен е Терзиев, като се имаше предвид внесеното писмо в АПИ от депутати от левицата, начело с Елена Йончева, в което се иска проверка на инфраструктурни строежи. \"Нашето желание е тези срещи, очи в очи с българската държава и общественост, да опровергаем всички внушения и недоказани твърдения. Ще изразим категоричното си несъгласие с такава пропаганда и използването на съдбата на над 250 хиляди строители и техните семейства за трупане на политически дивиденти. Според бранша през следващия програмен период се очаква усвояване между 12-15 милиарда евро. Няма фирма в Европа, която да не желае да участва в разпределението на тази баница. Но, по вярвайте ми, българските фирми пак ще строят в консорциуми и занапред. Да сте виждали немски строители, идват само като консултанти. Строителният ни бизнес ще бъде пречка за западните фирми. Това е основната атака“, убедени са от сдружението.", "date": "2018.12.11", "title": "Камарата на строителите: Излизаме утре с 1000 машини на \"Цариградско шосе\",  БСП ни атакува"}
{"url": "https://www.faktor.bg/bg/articles/krusev-na-razpit-v-spetsprokuraturata-za-remonta-na-grafa", "text": "Бившият столичен зам.-кмет Евгени Крусев е призован на разпит в Специализираната прокуратурата днес следобед, съобщава БНР. Крусев обясни миналата седмица, че след като е получил призовка като обвиняем от прокуратурата за ремонта на ул. \"Граф Игнатиев\", заема отговорна и мъжка позиция и се оттегля. Делото е започнато от сигнал на \"Спаси София\". Припомняме, бившият зам.-кмет Крусев подаде оставка заради ремонта на улица \"Граф Игнатиев\". По-късно главният прокурор Сотир Цацаров посочи, че Крусев е разследван за длъжностно престъпление, свързано с нарушение на Закона за обществените поръчки.", "date": "2018.12.11", "title": "Крусев на разпит в спецпрокуратурата за ремонта на Графа"}
{"url": "https://www.faktor.bg/bg/articles/obshtestvo/zakon-i-red/arestuvaha-amerikanski-promoutar-prisvoil-750-hil-dolara-ot-kontsert-za-bezdomni-detsa-u-nas", "text": "Американски промоутър бе арестуван по подозрения, че е присвоил 750 000 долара, предвидени за благотворителен концерт за бездомни деца в България, предаде Асошиейтед прес, като се позова на прокуратурата. На Робин Ди Маджо, барабанист и бивш музикален директор на ООН и на музикално шоу, може да бъдат повдигнати обвинения във финансова измама, предаде БТА. Ди Маджо получил 750 000 долара, след като се съгласил да помогне на фондация \"Мир за теб, мир за мен\" да организира благотворителен концерт в България. Но вместо да преведе парите на музиканти, той ги изхарчил за лични нужди и за да купи къща на бившата си съпруга. Ако бъде признат за виновен, Ди Маджо може да бъде осъден на до 20 години затвор. В кариерата си на барабанист той е участвал в записването на албуми на Пол Саймън и Даяна Рос, отбелязва АП.", "date": "2018.12.11", "title": "Арестуваха американски промоутър, присвоил 750 хил. долара от концерт за бездомни деца у нас"}
{"url": "https://www.faktor.bg/bg/articles/zaloviha-izvestniya-avtokradets-yaro-chaka-go-8-godishna-prisada", "text": "Заловиха 35-годишния Ярослав Димитров, известен автокрадец, с прозвището Яро. Той има влязла в сила 8-годишна присъда, която трябва да излежи. Но от доста време Яро се укрива от правосъдната система и беше издирван с европейска заповед за задържане.  Автокрадецът е арестуван в Петрич с чужда лична карта.  Скандалът с Ярослав Димитров избухна преди няколко години, когато се оказа, че вместо да изтърпява присъда в затвора, Яро бе уличен, че е задигнал два луксозни автомобила в София.", "date": "2018.12.11", "title": "Заловиха известния автокрадец Яро, чака го 8-годишна присъда"}
{"url": "https://www.faktor.bg/bg/articles/sindikalist-oryazvaneto-na-byudzheta-na-pozharnikarite-zastrashava-choveshki-zhivot", "text": "Намаляването на разходите за дирекция \"Пожарна безопасност\" към МВР застрашава човешки животи. Стана практика сами да си купуваме екипировката, което е недопустимо. За това алармира президентът на синдикат \"Огнеборец\" Венцислав Станков в ефира на \"България он Еър\". Повод за тази позиция е публикуваното в Държавен вестник от петък - 7 декември, постановление на Министерския съвет за одобряване на вътрешно компенсирани промени на утвърдените разходи по области на политики/бюджетни програми по бюджета на Министерството на вътрешните работи за 2018 г., с което се отнемат близо 7 млн. лв. от и без това оскъдния бюджет на дирекцията за следващата година. \"Реално средствата не се отнемат от МВР, вътрешна структура просто пренасочва тези пари към други дирекции в МВР. Това не се случва за първи път - през 2017 година също имаше отнемане на пари от пожарникарите. Ние обаче изпитваме остра нужда от средства\", категоричен е Станков. По думите му със сегашния бюджет се работи доста трудно, а освен всичко това екипировката не е достатъчна, за да може пожарникарите да се чувстват напълно обезпечени и сигурни. \"Настояваме управляващите да се замислят за създаване на фонд за акумулиране на средства за дирекция \"Пожарна безопасност\". Осигуряването на пожарната безопасност на населението е необходимост\", сигурен е той. Президентът на синдикат \"Огнеборец\" изтъкна и друг сериозен проблем - заради грешка в нормативната уредба пожарникарите не са включени към списъка с дирекциите, за които МВР трябва да осигури специално облекло и най-различни средства.", "date": "2018.12.11", "title": "Синдикалист: Орязването на бюджета за пожарникарите застрашава човешки живот"}
{"url": "https://www.faktor.bg/bg/articles/advokat-markovski-1", "text": "Вчера в медийното пространство изтекоха СРС-та на Десислава Иванчева, които доказват съществуващия хаос при управлението на столична община \"Младост\". По-късно пък излезе доклад на Комисията от ВКС, която трябваше да провери спазени ли са всички изисквания по делата срещу бившата кметица на кв.\"Младост\" и заместничката ѝ, публикуван от Върховния съд. Според защитата на Иванчева - адвокат Марин Марковски, да се пускат подобни писания, свързани със СРС-та в интернет и да се коментират като доказателства по делото е недопустимо. Той определи огласяването на СРС-тата от прокуратурата като \"минаване на червено\". \"Категорично не е вярно това, което се твърди в тези СРС-та. По това, което се коментира, че тя е искала дарения, а си е слагала парите в джоба, е абсолютно невярно. Няма един свидетел, който да съобщава, че Иванчева е взимала пари. Напротив, всички предприемачи съобщават, че когато тя е искала дарения, Иванчева е искала те да се правят по правилата. Никой не е казал, че ѝ е давал пари\", обясни пред \"България он Еър\" Марковски. Все пак адвокатът на Иванчева твърди, че не се страхуват от огласените СРС-та, защото в тях няма какво да се чуе. \"По делото има СРС-та, има доказателства, те подлежат на коментар, аз не ги оспорвам. Не искам  да си мисля, че карат хората да смятат, че Иванчева е виновна. Обществото изпитва човешка симпатия към Иванчева и това тревожи някои хора. Всичко тайно ще стане ясно. Делото се решава по доказателства, но всъщност няма такива, които да показват, че Иванчева е виновна\", завърши Марковски.", "date": "2018.12.11", "title": "Адвокат Марковски: Не се притеснявам от СРС-тата на Иванчева, в тях няма какво да се чуе"}
{"url": "https://www.faktor.bg/bg/articles/deraylira-vlaka-sofiya-varna-spryaha-dvizhenieto-v-iskarskoto-defile", "text": "Локомотивът на сутрешния влак София – Варна е излязъл от релсите, заради което е преустановено движението на всички влакове през Искърското дефиле.  От 07:47 ч. е прекъснато движението на влаковете в участъка между гарите Реброво и Своге. Причината за временното преустановяване на движението е свързана с принудителния престой след гара Реброво на бързия влак № 2601 от София за Варна поради излизането от релсите с първата талига на локомотива от композицията, съобщават от БДЖ. Създадена е организация за изтегляне на вагоните с друг локомотив в гара Реброво. Във влака са пътували около 100 пътници, които вече са придвижени с последния вагон от композицията до гарата в Реброво.  Националният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка, съобщават от компанията.  В момента на място се извършва оглед от експерти на БДЖ и НКЖИ за изясняване на причините за възникналата ситуация.", "date": "2018.12.11", "title": "Дерайлира влакът София - Варна, спряха движението в Искърското дефиле"}
{"url": "https://www.faktor.bg/bg/articles/gartsite-hvalyat-karakachanov", "text": "\"Българският вицепремиер и министър на отбраната има смелост да каже истината\", коментират в Гърция изказването на Каракачанов, че \"македонски език не съществува\". Противниците на договора от Преспа подкрепят изцяло позицията на Каракачанов. Министър Каракачанов и мнението му, че \"македонски език не съществува\" се използва от гръцките интернет медии за доказателство срещу позицията на Заев. Заглавията на публикациите са \"Добре, че са българите, да кажат истината\" и \"София опровергава Ципрас\". Публикуван е пълният текст на изказването на министър Каракачанов и възможността София да упражни вето по приемането на Скопие в НАТО е Евросъюза. \"Няма да приемем хора с неясни възгледи и внедрявайки задкулисно \"македонски език\", което заяви българският вицепремиер, се поставя в акцент от публикациите в Гърция. Следват коментари с обвинения, че Ципрас не е защитил гръцките позиции в договора от Преспа, докато България следи да не се фалшифицира историята. Още през 2009 година гръцкият Върховен съд реши, че \"македонски език не съществува\", а има дори изказване на гръцки депутати, че в Скопие говорят на \"български диалект\".", "date": "2018.12.11", "title": "Гръцки медии хвалят Каракачанов: Добре, че са българите, да кажат истината за македонския език"}
{"url": "https://www.faktor.bg/bg/articles/novini/svyat/zhertvi-na-loshoto-vreme-v-severoiztochnata-chast-na-sasht", "text": "Най-малко трима души загинаха, заради лошото време, което е обхванало североизточната част на Съединените щати. Студ и сняг сковаха Северна Каролина, където е обявено извънредно положение. Снежната покривка надхвърля половин метър, а десетки хиляди домакинства са без ток.  Тежка е обстановката и в Южна Каролина, Алабама, Джорджия и Тенеси. Лошото време причини транспортен хаос, а хиляди полети бяха отменени.", "date": "2018.12.11", "title": "Жертви на лошото време в североизточната част на САЩ"}
{"url": "https://www.faktor.bg/bg/articles/novini/svyat/ruski-senator-donbas-nyama-da-chaka-23-godini-za-da-stane-chast-ot-rusiya", "text": "Донбас няма да чака дълго време като Крим, за да се обедини с Русия. Това заявява Сергей Цеков, член на Съвета на федерацията пред  PolitNavigator. Крим чака своето обединение с Русия в продължение на 23 години. В случая с Донбас всичко ще се случи много по-бързо, коментира руският сенатор, който бе наблюдател на изборите за ДПР, състояли се миналата неделя, продължава с пропагандните си тези руският политик от Крим. Като наблюдаваме всички процеси, можем да заключим, че Донбас ясно се стреми към Русия, но процесът не е чак толкова  бърз. Въпреки това, в Донбас и Луганск хората правят всичко, за да запазят своята руска идентичност, език, култура. Изборите, проведени в неделя, показват, че Донбас се превръща в истинска самоуправляваща се територия, коментира още Цеков. По неговите думи Киев е толкова възмутен от провеждането на демократичните избори, защото украинските власти се нуждаят от анархия, за да могат да наложат контрол над Донбас. Но това няма да се случи, този регион твърдо е решен да стане част от Русия и това го искат хората. Затова този път процесът на присъединяването на региона към Русия няма да продължи дълго време, категоричен е руския сенатор от Крим.", "date": "2018.12.11", "title": "Руска пропаганда: Донбас няма да чака 23 години, за да стане част от Русия"}
{"url": "https://www.faktor.bg/bg/articles/novini/svyat/sasht-severen-potok-2-i-turski-potok-sa-politicheski-instrumenti-za-postavyane-na-evropa-v-zavisimost", "text": "Американският Конгрес разглежда няколко законодателни инициативи срещу енергийния сектор на Русия и износа на енергоресурси, за да намали зависимостта на Европа от руския нефт и газ, съобщава Voice of America като се позавава на високопоставен представител на правителството. \"Мисля, че се разглеждат близо 10 законопроекта, ключов компонент, на които се явява руската енергетика. В момента не мога да коментирам конкретни елементи от законопроектите, но следим много внимателно ситуацията\", заявил замекстник-държавният десретар по енергоресурсите Франк Фанън. Първа ще бъде разгледана резолюция, с която Конгресът изразява \"неприемане\" на строителството на \"Северен поток-2\", предназначен за дотавка на руски газ в Германия по дъното на Балтийско море. Гласуването по резолюцията се очаква още тази седмица. \"Позицията на САЩ е достатъчно ясна - ние сме против \"Северен поток-2\" и призоваваме всички да излязат от проекта. Тръбопроводът представлява сериозна геостратегическа заплаха за европейската сигурност\", коментира Фанън. В Държавния департамент определят \"Северен поток-2\" като \"инструмент за поставяне в зависимост на страните-вносители, да засили влиянието си на Запад и да отдели Украйна от Европа\". \"Северен поток – 2\" и \"Турски поток\" не са бизнес проекти, а политически инструменти за поставяне на Европа в зависимост\", смята Фанън.", "date": "2018.12.11", "title": "САЩ: \"Северен поток-2\" и \"Турски поток\" са политически инструменти за поставяне на Европа в зависимост"}
{"url": "https://www.faktor.bg/bg/articles/ukrayna-publikuva-zakona-za-prekratyavane-dogovora-za-druzhba-i-satrudnichestvo-s-rusiya", "text": "Вестникът на Върховната Рада „Гласът на Украйна“ публикува закона за прекратяване действието на Договора за дружба и сътрудничество с Русия, съобщава РИА Новости. „Прекратяването на споразумението освобождава Украйна от каквито и да било задължения за неговото изпълнение и не засяга правата, задълженията или правния статут на Украйна, възникнали в резултат на прилагането на споменатия договор до неговото прекратяване“, се посочва в текста. През 1997 г. Руската федерация и Украйна подписаха договор за приятелство, сътрудничество и партньорство. Периодът на валидност е десет години, последван от автоматично удължаване, освен ако страните не изразят възражения.", "date": "2018.12.11", "title": "Украйна публикува закона за прекратяване Договора за дружба и сътрудничество с Русия"}
{"url": "https://www.faktor.bg/bg/articles/aleksandar-yordanov-1-2", "text": "На мен вече ми омръзна в България да има политици, които сутринта говорят едно, а следобед точно обратното. Давам пример именно с Красимир Каракачанов, който през юни е казал: „Ние сме признали страната с това име, признали сме и македонския език\". Това коментира в сутрешния блок на БТВ бившия ни посланик в Македония Александър Йорданов. Каракачанов на 16 септември имаше визита в Скопие като министър на отбраната и там той допусна речта му да се превежда на македонски език и не възрази на място, ако трябваше да възразява защо му се превежда на македонски език, припомни той. Според Йорданов, лидерът на ВМРО прави опит да се върне в говоренето си като партиен лидер, забравяйки обаче, че той е вицепремиер на държава, министър на отбраната, който е вдигнал ръка и е гласувал за този българо-македонски договор. И най-малко на него му прилича да се прави на изненадан от това, че този договор предполага различно тълкуване в двете страни, каза бившият посланик. Йорданов подкрепи тезите, че Москова през Каракачанов спъва членството на Македония в ЕС, както и че по този начин военният ни министър се опитва да насочи вниманието другаде заради скандалите около ВМРО и с изхранването на българската армия. Според Александър Йорданов първо трябва да се мисли, а после да се действа, а нашите политици първо приемат договори и после се сещат, че е трябвало да мислят преди това. Той добави, че премиерът Зоран Заев говори това, което е подписал като договора с Гърция: „В договора с Гърция, Македония се отказа от претенциите си към античното наследство, което Гърция смята за свое, но за сметка на това получи това, което македонизмът като доктрина настояваше през всичките тези десетилетия, след 1945 г. особено. И то е, че гражданите на тази бъдеща Северна Република Македония ще се наричат македонци, езикът им е македонски език и ще имат история такава, каквато те си я кажат, че имат\", отбеляза Александър Йорданов. Той се съгласи, че македонският език е норма, диалект на българския език и добави, че от научна гледна точка такъв език няма, но това не е така от политическа.", "date": "2018.12.11", "title": "Александър Йорданов: Москва чрез Каракачанов спъва членството на Македония в ЕС"}
{"url": "https://www.faktor.bg/bg/articles/novini/svyat/ruskata-agentka-mariya-butina-e-gotova-na-sdelka-s-amerikanskoto-sledstvie", "text": "Рускинята Мария Бутина, арестувана през 2018 година в САЩ по обвинение в   е готова да сключи сделка с прокуратурата и да се признае за виновна, съобщава ABC. По информация на медията, Бутина е сключила сделката на 8 декември и е готова да признае, че заедно с неназован \"американец № 1\" и още един човек е действала в Сащ под ръководството на представител на руските власти. По данни ABC, \"американец № 1\" е републиканецът Пол Ериксон, а руският чиновник е бившият заместник-председател на Централната банка на РФ Александър Торшин (напомняме, че испанските правоохранительни органи смятат Торшина за член на така наречената \"Таганска организирана престъпна група\"). Под ръководството на Торшин Бутина е опитвала да устанонява неофициални връзки с влиятелни американци. Още при първите информации, че Бутина има намерение да сключи сделка с обвинението, Торшин скоропостижно беше пенсиониран. Обвиненията в сговор заплашват Бутина с 5 години лишаване от свобода, но благодарение на споразумението със следствието Бутина може да получи по-кратка присъда.", "date": "2018.12.11", "title": "Руската агентка Мария Бутина е готова на сделка с американското следствие"}
{"url": "https://www.faktor.bg/bg/articles/politolog-tereza-mey-izpalnyava-tantsa-na-umirashtiya-lebed", "text": "\"Тереза Мей изпълнява танца на умиращия лебед. Нейната позиция става все по-трудна\". Това заяви в предаването \"Преди всички\" политологът Илия Марков от Института за европейски политики. \"Тя е призована да води една партия, която е дълбоко разделена и се опитва да защитава позиция, която тя не подкрепя, защото се знае, че Мей беше един от хората от Консервативната партия, които бяха против излизането на Великобритания от Европейския съюз\", уточни Марков. Според него при Брекзит губят и двете страни - и Великобритания, и ЕС. \"Доста по-негативни ще са последствията за Великобритания, особено при т.нар. \"хард Брекзит\" - при излизане без сделка, защото те не са подготвени за редица неща, които ще се случат. \"Това, което договори Мей е едно отлагане във времето на преговорите, тъй като Великобритания остава в единния пазар, остава в митническия съюз и се поставя един срок от около 2 години, в който да се договорят всички конкретни условия\", добави той. Политологът прогнозира, че, ако Тереза Мей подаде оставка, ще се изострят боричканията в Консервативната партия, които вече са видими. \"Има няколко центъра, които се опитват да изтеглят чергата към себе си - един от които е Борис Джонсън, който е известен с това, че беше написал две писма с позициите, които ще защитава, в зависимост от позицията на Дейвид Камерън. Ако Камерън беше защитил позицията за излизане от ЕС, Джонсън щеше да е за оставане. Той е човек, който се грижи единствено за своята кариера\", коментира Марков.", "date": "2018.12.11", "title": "Политолог: Тереза Мей изпълнява танца на умиращия лебед"}
{"url": "https://www.faktor.bg/bg/articles/navalni-dmitriy-peskovi-zhena-mu-smuchat-ot-parite-za-krim-video", "text": "Прессекретарят на руския президент Дмитрий Песков и жена му фигуристката Татяна Навка смучат огромни пари от фантастичните субсидии, които Русия отделя от залъка на останалите региони на страната, за да ги налива в Крим. Като там нещата са обикновените хора не се подобряват видимо. Видното семейство било прибрало милиони долари, не рубли.   \"Това нагло семейство се е впило в гърлото ни, пие нашата кръв\",  твърди руският опозиционен лидер Алексей Навални. Той разказа в поредното си убийствено видео на тема корупцията за схемите, по които става това .   Навални обвинява семейството също в получаване на подкупи и опит за легализиране на пари от подкупи. В същото време Песков заяви по време на своя лекция, че причината за ниския жизнен стандард в Русия е… Втората световна война.  „Хитлер ли му е купил часовника  за 8000 000 долара?“, пита опозиционният лидер.", "date": "2018.12.11", "title": "Навални: Песков и жена му смучат милиони от парите за Крим (ВИДЕО)"}
{"url": "https://www.faktor.bg/bg/articles/tagarev-900-mln-lv-stoyat-v-byudzheta-za-prevaorazhavane-no-nishto-realno-ne-se-sluchva", "text": "\"Правителството вече три години заделя пари и парламентът ги гласува тези пари в Закона за бюджета - за превъоръжаване, но нищо не се случва. И в края на тази година вече ще имаме 900 млн. лева, които са гласувани от Народното събрание, стоят в Закона за бюджета, но никой не прави това, което е записано в закона\". Това заяви в ефира на БНР проф. Тодор Тагарев, съпредседател на Атлантическия съвет на България, военен експерт и бивш министър на отбраната преди дискусията на тема „Ускореното превъоръжаване на Българската армия - повече сигурност и доверие в НАТО и общата европейска отбрана“. Той коментира, че част от парите за превъоръжаване отиват в посока Русия за поддръжка на наличните бойни способности. Според него това е по-скоро против нашите интереси за сигурност и съюзни ангажименти в НАТО.   \"Министър Красимир Каракачанов каза през пролетта, че ако не тръгне нито един проект, ставам, сдавам и се уволнявам. До края на годината остават малко дни, следва да изпълни поетия ангажимент\", заяви проф. Тагарев и уточни, че проектите за превъоръжаване на армията с месеци се бавят, без да е ясно защо: \"Ние искаме България да е по-сигурна и по-стабилна, но това няма как да стане, ако ние са държим в НАТО като чуждо тяло и не изпълняваме съюзните си задължения. Има решение на Министерския съвет от февруари тази година, което казва как ние година след година ще увеличаваме бюджета, за да стигнем до 2% през 2014 година. То се изпълнява на етап планиране, т.е. когато се планира бюджет, тези средства се залагат, но после не се използват. И армията продължава да стои със старо въоръжение и с несъвместими платформи със съюзниците ни от НАТО\".", "date": "2018.12.11", "title": "Тагарев: Част от парите за превъоръжаване отиват за Русия, вместо за сигурност и ангажименти към НАТО"}
{"url": "https://www.faktor.bg/bg/articles/novini/balgariya/nova-forma-na-izmami-hakeri-kradat-milioni-s-podmyana-na-iban", "text": "ГДБОП разкри нова схема за финансови измами за милиони. Това обяви по Нова ТВ Явор Колев, шефът на компютърни престъпления. Киберпрестъпниците са спипани по време на операция „Ема 4“, която се провежда и в момента. Най-общо схемата е срещу финансови мулета. Голяма фирма нарежда чрез онлайн банкиране превод на крупна сума към свой контрагент. Преводът обаче е засечен от хакер, който подменя IBAN и сумата пристига в друга сметка, на името на т.нар. финансово муле – посредник, който трябва да прикрие следите до истинските мозъци на схемата и получатели на откраднатите пари.  Колев обясни, че има два типа мулета, които са засечени на този етап. Първия тип са хора, които се набират чрез сайтове за работа. Те считат, че са наети като служители в компания, които имат за цел да получават пари и да ги изпращат, като остават за себе си комисионна от 3-5% от цялата сума. Това е проследимо, тъй като те получават и дебитна карта, както и права за банкиране.  Другият тип, те са по-интересно оперативно, са хора криминално проявени и нисък социален статус, които са готови срещу малко пари да извършват определени престъпления. Например, да теглят крупни суми пари от банките и ги предават на ръка.  По думите на Колев досега са идентифицирали 112 такива мулета с помощта на европейските им партньори и тези от САЩ. Като основните участници в тази престъпна схема за изпирането на пари от кибератаки са регистрирани в Русия, Украйна, Нигерия. По време на операцията са предотвратени щети за около половин милиард лева за български компании. Възстановени са само за два дни три милиона на корейска компания. А общо щетите от киберперстъпността са за над 1000 млрд. долара, посочи Явор Колев. Той изрази загриженост по отношение на спазването на определени правила, като използването на стерилен компютър и лицензирана операционна система,  за да бъдат предотвратени подобни киберпрестъпления. Като втори проблем Колев посочи липсата на достатъчно специалисти, подготвени да предотвратяват кибер атаки, което според него е проблем на българското образование.", "date": "2018.12.11", "title": "Нова форма на измами: Хакери крадат милиони с подмяна на IBAN"}
{"url": "https://www.faktor.bg/bg/articles/novini/balgariya/slab-snyag-v-planinite", "text": "Значителна ще се задържи облачността над източните и планинските райони. Дъжд ще вали по морското крайбрежие, а слаб сняг ще има главно в Североизточна България и в планините. Минималните температури ще са от минус 5 до 0 градуса, максималните - между 2 и 7 градуса. В планините облачността ще е значителна със слаби превалявания от сняг. Ще духа умерен до силен северозападен вятър. Максималната температура на височина 1200 метра ще е около минус 4 градуса, на 2000 метра - около минус 11 градуса.", "date": "2018.12.11", "title": "Слаб сняг в планините"}
{"url": "https://www.faktor.bg/bg/articles/novini/balgariya/prevozvachite-i-transportniyat-ministar-obsazhdat-na-sreshta-paket-mobilnost", "text": "Транспортният министър Росен Желязков ще обсъди с международни превозвачи предстоящите действия по пакета за мобилност. Според Камарата на превозвачите приетите текстове от пакета \"Мобилност\", които имат претенции да защитават работниците, всъщност нарушават човешките им права. Задължението шофьорите да се прибират в страната, от която са тръгнали, е мярка, която ограничава свободното им движение. Преди дни транспортния министър Румен Желязков коментира, че е умерен оптимист в ЕП да се предвиди изключение от правилото за забрана за ползването на почивките на шофьорите в кабината на камиона. Той уточни, че ще разговаря с евродепутати, за да може при обсъждането в ЕП да се предвиди изключение, когато почивката се извършва на подходящи места като паркинги с необходимите условия.", "date": "2018.12.11", "title": "Превозвачите и транспортният министър обсъждат на среща пакет \"Мобилност\""}
{"url": "https://www.faktor.bg/bg/articles/tereza-mey-na-speshni-konsultatsii-s-evropeyskite-lideri", "text": "Тереза Мей започва спешни консултации с европейските лидери, за да спаси сделката за Брекзит. Днес тя ще разговаря с холандския си колега Марк Рюте в Хага, а след това в Берлин с Ангела Меркел.  Британскският премиер  отложи насрочения за днес ключов вот по споразумението за Брекзит в парламента, тъй като беше почти сигурно, че депутатите ще го отхвърлят. А председателят на Европейския съвет Доналд Туск насрочи в четвъртък среща на върха, посветена на Брекзит. Той обаче уточни, че постигнатото вече споразумение няма да се предоговаря.", "date": "2018.12.11", "title": "Тереза Мей ще спасява сделката за Брекзит"}
{"url": "https://www.faktor.bg/bg/articles/novini/svyat/desni-levi-zhalti-zhiletki-vsichki-sa-nedovolni-ot-makron", "text": "И крайната десница, и крайната левица, и \"жълтите жилетки\" във Франция са недоволни от мерките, обявени от президента Еманюел Макрон в отговор на протестното движение, предаде БТА, позовавайки се на АФП и ДПА. Левият радикален водач Жан-Люк Меланшон и лидерът на Социалистическата партия Оливие Фор порицаха Макрон, че въвежда мерки, които ще бъдат платени от обикновените хора, а не от много богатите. Меланшон каза, че ще има пети рунд от протести идната събота: \"Пето действие от началото на гражданската революция в тази страна, това ще е голяма мобилизация\". Лидерката на крайнодесния Национален сбор Марин Льо Пен написа в Туитър: \"Макрон се отказа от някои свои фискални грешки - това добре, но той отказва да признае, че недоволството е срещу отстоявания от него модел\". Според нея президентът \"отстъпва, готвейки се за скок\". В Марсилия, Рен и в редица други градове \"жълтите жилетки\" са все така гневни след обръщението на Макрон, съобщава АФП и цитира реакциите на някои от тях: \"маскарад\", \"перчене\", \"измама\", \"представление\", \"лепенка върху рана от изгаряне\", дори \"провокация\". \"Може би ако Макрон бе казал тези неща преди три седмици, щеше да успокои движението, но сега е много късно\", казва 34-годишен участник в протестите. \"Чувства се като заложник и хвърля по някоя троха\", казва друг.", "date": "2018.12.11", "title": "Десни, леви, \"жълти жилетки\" - всички са недоволни от Макрон"}
{"url": "https://www.faktor.bg/bg/articles/independent-tusk-otseche-nyama-da-predogovaryame-sdelkata-s-velikobritaniya", "text": "Председателят на Европейския съвет е отхвърлил предоговарянето на сделката за Брекзит на Тереза Май и спорния въпрос за ирландската граница на срещата на върха в Брюксел по-късно тази седмица. Доналд Туск заяви, че лидерите ще обсъдят споразумението на среща и, че лидерите са „готови да обсъдят как да улеснят ратификацията на Обединеното кралство“ Но той предупреди, че блокът ще използва срещата, за да обсъди липсата на сделка „тъй като времето изтече“. Неговите коментари бяха направени след като Тереза Мей заяви, че ще се върне в Брюксел, за да потърси допълнителни отстъпки от ЕС след изключително негативно приемане на сделката й от депутатите. Европейската комисия и няколко ключови държави-членки също отхвърлиха промяната на спорното споразумение за оттегляне. „Реших да свикам Европейския съвет в четвъртък заради Брекзит. Ние няма да предоговаряме сделката, но сме готови да обсъдим как да улесним ратификацията от Великобритания. Докато времето изтича, ще обсъдим и нашата готовност за сценарии без сделка“, заяви Туск. Говорител на Европейската комисия заяви: „Имаме споразумение на масата, одобрено от Европейския съвет на 25 ноември. Както каза председателя Юнкер, тази сделка е най-добрата и единствена възможна сделка“. „Няма да предоговаряме, позицията ни не се е променила, Обединеното кралство напуска Европейския съюз на 29 март 2019 г.“ Ги Верхофстад, координаторът на Европейския парламент за Брекзит, порица правителството за отложения вот. „Вече не мога да следя. След двугодишни преговори консервативното правителство иска да отложи гласуването“, заяви Ги Верхофстад. „Имайте предвид, че никога няма да оставим ирландците. Това забавяне допълнително ще влоши несигурността за хората и бизнеса. Време е те да вземат решение!“ Коментарите на координатора за Брекзит отразяват чувствата на мнозина в Брюксел, които са шокирани от решението на Обединеното кралство да отложи парламентарната конфронтация. Тази намеса дойде, тъй като говорителят на общините Джон Бъркоу описа решението, очевидно взето от премиера тази сутрин, като „непочтено“. Главният преговарящ на премиера Брюксел Оливър Робинс се завърна в Брюксел и беше забелязан в щаба на Европейската комисия - очевидно се опитваше да търси отстъпки за сделката. Британски власти отказаха да коментират присъствието му, но официални представители на ЕС потвърдиха, че са в контакт с Обединеното кралство.", "date": "2018.12.11", "title": "Independent: Туск отсече - „няма да предоговаряме сделката“ с Великобритания"}
{"url": "https://www.faktor.bg/bg/articles/novini/balgariya/ek-napalno-podkrepya-balgariya-za-shengen", "text": "Европейската комисия напълно подкрепя България и Румъния за присъединяването им към Шенгенското пространство. Тази позиция беше заявена за пореден път по време на дебатите в Европейския парламент по този въпрос.  Според Еврокомисията и парламента България и Румъния изпълняват всички критерии. Но както стана ясно от изказванията в залата, има политическа съпротива от няколко страни.  Докладчикът за резолюцията Сергей Станишев изрази съжаление, че няма представител на Европейския съвет, към когото тези дебати са насочени.  \"Странно е, че в дебата не участва представител на Съвета на ЕС - институцията, към която този доклад е насочен, въпреки обещанието на австрийското правителство това да влезе в дневния ред в това полугодие\", отбеляза Станишев.  По неговите думи в продължение на седем години Съветът е в нарушение на европейските правила, като не приема решение по всевъзможни причини.  Станишев определи като нечестни опитите въпросът за разширяването на Шенген да се обвързва с наблюдението по механизма за сътрудничество и проверка на Европейската комисия.  \"През последните години се прокрадва и налага компромис за нов тип частично членство в Шенген - само по въздух и море, като за неопределено време се отложи свободното пътуване през сухопътни граници. Това противоречи на здравия разум и европейските правила\", посочи той. От името на ЕК еврокомисарят Тибор Наврачич посочи, че комисията подкрепя пълното присъединяване на България и Румъния към Шенген и е призовала това да стане незабавно. \"Това би било от полза за опазването на външните граници, окончателното решение трябва да бъде взето единодушно от Съвета\", отбеляза той. Наврачич добави, че ЕК ще припомни на Съвета оценката от 2010 г., според която двете страни изпълняват изцяло съществуващите изисквания. Крайно време е да бъде взето решение, допълни еврокомисарят. В последвалите изказвания на парламентарните групи Карлуш Коелю от Европейската народна партия отбеляза, че още през 2011 г. ЕП подкрепи присъединяването на двете страни.  \"Защитавам пълното приемане. Трудно е да разберем дискриминацията към тези две страни, където наистина има корупция, но тя не е в изискванията за приемане в Шенген. Вярно е, че румънското правителство предприе тревожно отстъпление от борбата с престъпността\", посочи той. Емилиан Павел от групата на социалистите и демократите заяви, че двете страни отдавна е трябвало да се присъединят към Шенген.  \"Българите и румънците са дискриминирани от седем години. ЕК трябва да помогне да не се въвеждат допълнителни изисквания към двете държави. Вложихме много национални средства за защитата на външните граници на ЕС\", добави той. Ангел Джамбазки от групата на европейските консерватори и реформатори коментира, че липсата на решение досега се дължи на вътрешните проблеми в Германия, Холандия и Австрия. Той определи това като \"нередно, нечестно, двулично и лицемерно\".  \"Такива решения засилват скептицизма в Източна Европа към ЕС. Това решение има икономически измерения. Най-европейската икономическа активност в България и Румъния е транспортът, над 150 хиляди семейства в България живеят от транспорта. Днес от Букурещ до Русе пътувате 12-13 часа. Това спъва икономическите активности, разрушава усилията на тези хора, прави ги бедни и ги кара да емигрират. Политическото решение, зад което се крият хората, които управляват Холандия, Германия и Австрия, поражда емиграция и изпразва нашите държави от млади и предприемчиви хора. Това лицемерие трябва да бъде прекратено\", призова Джамбазки. От същата парламентарна група евродепутатът Андрей Ковачев заяви, че за всички експерти е ясно, че от България и Румъния не произлиза заплаха за Шенген, а с тяхното приемане ще има повече сигурност. Той призова да не се прави връзка с механизма за наблюдение на ЕК. Не може да има двойни стандарти.  \"Разбирам, че има избори и популизъм, но е необходимо да се вземе окончателно решение\", добави Ковачев, цитиран от БТА.", "date": "2018.12.11", "title": "ЕК напълно подкрепя България за Шенген"}
{"url": "https://www.faktor.bg/bg/articles/novini/svyat/tramp-seriozno-se-strahuva-ot-impiychmant", "text": "Американският президент Доналд Тръмп е споделил със своите съветници страховете си, че може да му бъде организиран импийчмънт, след като Камарата на представителите на американския Конгрес премине под контрола на демократите през следващата година.  Според него Тръмп открито е изразявал своята загриженост, че демократите ще стартират процедура за импийчмънт спрямо него. Президентът смята, че импийчмънтът „наистина е възможен“, но не е абсолютно сигурен. В неделя членът на правната комисия на долната камара на Конгреса Джералд Надлър заяви пред CNN, че законодателите ще имат право да започнат процедура за импийчмънт спрямо Тръмп, ако бъде доказано, че той лично е наредил на своя бивш адвокат Майкъл Коен да плати на две жени в замяна на тяхното мълчание за предполагаеми интимни връзки с Тръмп. Става дума за бившата порноактриса Сторми Даниълс и бившия фотомодел Карън Макдугъл, които направиха сензационни разкрития по-рано тази година.  В Белия дом смятат, че единствените сериозни обвинения спрямо Тръмп, които потенциално могат да заплашат неговото президентство, са предполагаемите нарушения на правилата за финансиране на избирателните кампании в рамките на делото Коен.", "date": "2018.12.11", "title": "Тръмп сериозно се страхува от импийчмънт"}
{"url": "https://www.faktor.bg/bg/articles/novini/svyat/turtsiya-pravi-nova-voennomorska-baza-na-cherno-more", "text": "Турция създава нова военноморска база в Черно море, съобщава вестник \"Милиет\". Новият военен обект ще се намира в източната част на турското черноморско крайбрежие в района на селището Сюрмене, на 40 км от град Трабзон. Планира се  в базата да служат 400 военнослужещи, а също така да работят 200 цивилни лица. Изданието отбелязва, че Анкара е предприела тази стъпка след новините за намеренията на САЩ да изпратят свои военни кораби в Черно море. За подобни действия вече бе съобщено от американски медии, като реакция на кризата в Керченския проток между Русия и Украйна. В момента Турция разполага с шест военноморски бази по бреговете на четирите морета, на които има излаз (Черно море, Средиземно, Егейско и Мраморно). Само една от тях е в Черно море – Бартън (на около 450 км източно от Истанбул), като там са базирани турските подводници. В близост до черноморското крайбрежие, край Коджали, е разположена и база и на военновъздушните сили на Турция.", "date": "2018.12.11", "title": "Турция прави нова военноморска база на Черно море"}
