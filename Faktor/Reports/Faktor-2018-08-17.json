{"url": "https://www.faktor.bg/bg/articles/novini/svyat/stava-napecheno-cherna-gora-razpolozhi-armiyata-na-granitsata-s-albaniya", "text": "Черна гора разположи армията на границата с Албания, съобщава B92. Балканската държава укрепва контрола на границата с Албания заради възможен мигрантски наплив. Военнослужещи ще се присъединят към граничарите.  Министерството на отбраната на Черна гора потвърди, че са изпратили войници на контролно-пропускателния пункт Bozaj и добави, че границата ще бъде охранявана от смесени патрули. \"Основната цел е предотвратяване нелегално пресичане на държавната граница с Албания, но също така други незаконни дейности на границата и в граничната зона\", пояснява ведомството. Армията е разположена след решение на Съвета за отбрана и сигурност, прието в средата на юли във връзка с информация за наплив на мигранти от Гърция през Албания.", "date": "2018.08.17", "title": "Става напечено: Черна гора разположи армията на границата с Албания"}
{"url": "https://www.faktor.bg/bg/articles/bsp-pak-iskat-ostavkata-na-ministar-radev-zaradi-obshtestvena-porachka-na-chastna-firma", "text": "БСП настояват за незабавната оставка на вътрешния министър Валентин Радев. Това обяви на пресконференция зам.-председателят на БСП Кирил Добрев. Той настоя за оставката заради обществената поръчка, обявена от МВР, за реинженеринг и аутсорсване на системата на частна фирма, пише news.bg. Социалистът акцентира и върху случилото се със застраховките \"Гражданска отговорност\" на \"Олимпик\". \"От няколко дни екипът, който пишеше \"Визия за България\" в сектор \"Сигурност\", се занимава с една обществена поръчка, която обяви МВР. Тя е за близо 1.5 млн. лв. и касае оптимизация на вътрешноорганизационните процеси в МВР и реинженеринг на процесите. Отворих речника, защото МВР си служи със странни и сложни думи. Това е цялостно преосмисляне и пълно препроектиране на процесите\", обясни Добрев. \"Свикнахме, че е абсолютно нормално съдържател на фризьорски салон и козметичка да надгражда системата на Търговския и имотен регистър. Днес стигаме нови висини\", каза още той. \"Ние всъщност аутсорстваме дейност. Не просто товароразтоварна, ние аутсорсваме управленска дейност с тази обществена поръчка\", посочи Добрев. По думите му министерство с милиард бюджет и 60 хил. служители, Академия на МВР с милиони бюджет - това е абсолютно нелепо. \"Това е признание, че Радев и политическото ръководство са некомпетентни\", каза Добрев \"Спрете веднага обществената поръчка, министър Радев, и не ни мъчете повече\", гласи пост на служител на МВР, цитиран от Добрев. \"Настоявам публично да излезе Радев и ръководството на министерството и да се извинят на всички служители в МВР\", отсече зам.-шефът на соцпартията.", "date": "2018.08.17", "title": "БСП пак искат оставката на министър Радев заради обществена поръчка на частна фирма"}
{"url": "https://www.faktor.bg/bg/articles/novo-dvayset-i-saytat-na-grao-otkaza", "text": "След Търговския регистър и сайта на правосъдното министерство в небитието отиде и сайтът на ГРАО. При опит да се влезе в страницата се показва надпис: \"В момента сайтът не е активен\". Това стана около 13.00 часа, а някъде по това време пък бе възстановена функцията на сайта на правосъдното ведомство, който беше спрял по технически причини за няколко часа. В него се пазят всичките ни лични данни, информацията за гражданското ни състояние - ЕГН-та ни, данните дали сме в брак, в развод, данните за смърт и раждане, изборните ни секции и т.н.  Не е ясно каква е причината и дали тя е технически проблем, или превантивно достъпът до сайта е ограничен, евентуално, за да се осуети хакерство, съобщава Канал 3. Между блокажите на сайтовете на Министерство на правосъдието и на ГРАО се вмъкна и една оставка - на шефката на Агенцията по вписванията Зорница Даскалова, която си замина след среща между Цецка Цачева и Бойко Борисов. Заради блокажа на електронните системи БСП поиска оставки и извънредно заседание на парламента с изслушване на премиера Бойко Борисов.  Зевзеци в социалната мрежа вече обявиха \"Електронното правителство падна!\".", "date": "2018.08.17", "title": "Ново двайсет: И сайтът на ГРАО отказа"}
{"url": "https://www.faktor.bg/bg/articles/profesionalen-smeshnik-stana-premier-na-sloveniya", "text": "Словенските депутати одобриха ляво-центристкия кандидат Мариян Шарец за премиер на страната, слагайки край на продължалата седмици наред политическа несигурност след неубедителните резултати, получени от партиите на изборите през юни. Шарец, който е завършил актьорска академия и нашумя като имитатор на словенски политици по радиото и телевизията, спечели вота с 55 срещу 31. Неговата партия LMS се класира на второ място в изборите на 3 юни, но планира да създаде правителство с още четири лявоцентристки партии, които ще бъдат подкрепени от крайнолявата партия Левица в парламента. Най-големият победител в изборите беше антимигрантната дясноцентристка Словенска демократическа партия (СДП), оглавявана от Янез Янша. Тя спечели най-много места в парламента - 25, но не успя да събере достатъчно съюзници за управляващо мнозинство.", "date": "2018.08.17", "title": "В Словения избраха професионален смешник за премиер"}
{"url": "https://www.faktor.bg/bg/articles/otvlyakoha-i-prebiha-pop-folk-pevitsata-tanya-boeva", "text": "Певицата Таня Боева и новият мъж до нея са получили множество заплахи за побой и отвличане.  Днес бе образувано досъдебно производство за поръчителство за побой и отвличане на Таня Боева и мъжа до нея срещу представителя и член на Съвета на директорите  на \"Екопак България\" АД – Тодор Бургуджиев, както и срещу бившия съпруг на Таня, музикалния продуцент на „АРА МЮЗИК” ООД и „Диапазон Рекърдс” ООД, Михаил Бургуджиев. Има и други замесени лица.    В момента текат процесуално-следствени действия по случая.", "date": "2018.08.17", "title": "Отвлякоха и пребиха поп-фолк певицата Таня Боева, обвиняем е шеф на голяма компания"}
{"url": "https://www.faktor.bg/bg/articles/novini/balgariya/valentin-radev-popari-bsp-edinstveniyat-pravilen-otgovor-na-kritikata-sa-rezultatite", "text": "Вътрешният министър Валентин Радев, чиято оставка БСП поиска днес заради обществена поръчка за 1,5 млн. лв., отговори по своеобразен начин на обвиненията на опозицията - с фотоси от реновирания КАТ в столицата.   \"Това на снимките е преобразеният КАТ в София\", похвали се Радев в профила си в социалната мрежа.  „Онова което не виждате, са новите цветни указателни табели и вътре в сградите, ремонтираните тоалетни за персонала и посетителите, новите климатици, назначения допълнително персонал за обслужваните над 1000 автомобила дневно, подобрената организация на работа, както и инсталираните 140 ПОС-терминали във всички служби на КАТ в 28-те ОДМВР в страната за улесняване на гражданите и по-евтино плащане на услугите.  Предстоят още подобрения, особено след приемането от НС на подготвените три нови проекто-закона на базата на стария ЗДвП. Реформите в МВР, както тези в служба КАТ, се правят с разум и професионално, методично, без излишен шум и във вярната посока, колкото и тези процеси да изнервят опозицията и нейни представители.  Единственият правилен отговор на критиката са резултатите, нали?  Това Ви показвам днес. И така ще продължаваме занапред с моите колеги.“", "date": "2018.08.17", "title": "Валентин Радев попари БСП: Единственият правилен отговор на критиката са резултатите!"}
{"url": "https://www.faktor.bg/bg/articles/nfsb-brani-bivsh-zam-ministar-ot-atakite-na-angelkova", "text": "Националният фронт за спасение на България изразява възмущението си от атаката на маскирани лица срещу къщата и семейството на бившия заместник министър Бранимир Ботев и смята, че неговите подозрения за мотивите на нападението са в значителна част обосновани. Това се казва в позиция на политическата сила, разпространена до медиите.  НФСБ през годините е припознавало г-н Ботев като виден експерт по въпросите на туризма и е изразявало неведнъж одобрение към работата му като заместник министър в три правителства (в т.ч. и на ГЕРБ). През последната повече от година той е и член на Съвета по туризма към политическия кабинет на вицепремиера Симеонов, където се е отличил с критичен поглед към работата на институциите и конструктивен подход в дискусиите.  Несъмнено г-н Ботев е от малкото експерти, които си позволяват да критикуват конструктивно и публично определени държавни политики в сфера туризъм. Неведнъж той е изразявал съмнения, че забавянето на въвеждането на системата ЕСТИ води до над 5 милиарда загуба за републиканския бюджет, че процедурите за концесиониране на плажовете са непрозрачни, неефективни и водят до окупирането им от дружества, свързани с криминалния свят, че законодателната дейност на държавата в областта на туризма води до прекомерна регулация и излишна концентрация на власт, и т.н. Последно г-н Ботев изрази тези свои критики в ефира на Bulgaria On Air по-малко от 48 часа преди нападението.  Макар НФСБ да не споделя всички позиции на г-н Ботев, ние ценим неговия глас като ценен и нужен граждански и експертен коректив. Всеки опит да се заглуши този глас с цел осигуряване на комфорт на криминални групировки е атака не само срещу семейството на един българин и бивш държавен служител, но и показна наказателна акция срещу правовия ред в България и срещу професионалистите извън ансамбъла на клакьорите. Защото, „когато гласът на критиците и опозиционерите бъде отнет, държавата рано или късно се превръща в източник на репресия и терор за гражданите\".  Ето защо Националният фронт за спасение на България призовава компетентните органи, освен извършителите да разследват освен извършителите, така и евентуални политически и икономически мотиви зад атаката срещу семейството и къщата на г-н Бранимир Ботев, се казва в позицията на НФСБ.", "date": "2018.08.17", "title": "НФСБ брани бивш зам.-министър на туризма от атаките на Ангелкова"}
{"url": "https://www.faktor.bg/bg/articles/verizhna-reaktsiya-i-saytat-na-agentsiyata-po-okolna-sreda-se-srina", "text": "Сайтът на Изпълнителната агенция по околната среда не работи от обяд, съобщи Би Ти Ви. Причината е технически проблем, който прави сайта недостъпен за потребители, но сървърите работят, съобщиха от пресцентъра на МОСВ.  IT специалистите на министерството работят по възстановяването на нормалната работа на сайта, казаха от институцията без да се ангажират със срок.  По-рано днес се срина и сайтът на правосъдното ведомство и работата му бе възстановена едва след 14 ч.  Техническите проблеми се случват на фона на казуса с Търговския регистър и продължаващите опити работата му да бъде възстановена на 100%.  Появиха се съобщения и за сриване на сайта на ГРАО. След проверка се оказа, че всички функции на сайта са нормални, просто не е активиран разделът \"Избори\". Обяснението е, че в момента в страната няма предстоящ вот и няма нужда секцията да е активна.  Заради блокажа на електронните системи в държавата БСП поиска оставки и извънредно заседание на парламента с изслушване на премиера Бойко Борисов.  Зевзеци във Фейсбук пък вече вече обявиха: \"Електронното правителство падна!\".", "date": "2018.08.17", "title": "Верижна реакция: И сайтът на Агенцията по околна среда е недостъпен"}
{"url": "https://www.faktor.bg/bg/articles/novini/balgariya/mvr-vidya-v-signala-na-branimir-botev-ne-zaplaha-a-opit-za-krazhba", "text": "Основата версия на полицията за проникването в дома на бившия зам.-министър на туризма Бранимир Ботев е опит за кражба. Това съобщи след съвещание във Варна главният секретар на МВР Младен Маринов, цитиран от БТА. Той уточни, че всички други насоки, ако се появят такива, също ще бъдат проверени, но няма данни Ботев да е бил заплашван досега. Пред телевизиите тази сутрин Ботев разказа за произшествието в дома си, на което станали свидетели майка му и децата му. Неговата версия е, че това е опит за сплашване след негово силно критично интервю по адрес на сегашния министър Николина Ангелкова. Самата Ангелкова заяви, че ще съди Ботев за клевета. Бранимир Ботев отговаряше за туризма в рамките на Министерството на икономиката, енергетиката и туризма по време на правителството \"Орешарски\".", "date": "2018.08.17", "title": "МВР видя в сигнала на Бранимир Ботев не заплаха, а опит за кражба"}
{"url": "https://www.faktor.bg/bg/articles/novini/svyat/the-wall-street-journal-rusnatsite-sa-v-panika-skoro-dronove-shte-unishtozhat-aviobazata-im-v-siriya", "text": "Руснаците са в паника, защото безпилотни летателни устройва унищожават авиобазата Хмеймим в Идлиб, Сирия. Това пише американското издание The Wall Street Journal. Според официална информация на руското Министерство на отбраната, само от началото на август са унищожени 16 неизвестни безпилотно устройства, атакуващи авиобазата Хмеймим. През юли там са свалени други 25 безпилотници. Първите атаки бяха още на 5 срещу 6 януари 2018 г., когато загинаха 2-ма руснаци и ранени 10, бяха повредени няколко машини. Според изданието, ударите на безпилотниците щели да станат всекидневие.   Своя оценка на редовните атаки по Хмеймим даде американо-британската фирма IHS Markit Group, специализирана в отбранителните консултации. Според нея, съюзните на САЩ метежници също атакуват с дронове.  Това обаче са достъпни квадрокоптери напълнени с експлозив и като правило атакуват от 2 км. А против руснаците в Хмеймим се използват далеч по–сложни безпилотници с далечина на полета 50 – 100 км и GPS навигация. Анализът на IHS Markit решително разширява кръга на заподозрените.    През 2012 г. Алжир купи от РФ зенитния комплекс „Панцир-1С” със 750 ракети 9М331 на цена $38 хиляди за ракета.  В цената обаче са калкулирани и други разходи и след като се приспаднат, остават поне $15 за ракета.   Сега обаче „Панцир” е с нови и по-ефективни ракети 57Э6. Външно те си приличат, но в крайния участък новата ракета е по-бърза от първата (1300 м/сек срещу 900 м/сек), с по-мощна бойна част (20 кг срещу 9 кг). Естествено и електрониката е подобрена. Атакуващите безпилотни устройства обаче не струват повече от 1000 долара за брой.    Руските военни също си правят сметката. Именно на базата на опита от Сирия конструкторско бюро в Тула вече изпитва малогабаритна ЗУР „Гвоздь”, като основно оръжие за унищожаване на дронове. Тя бе показана на изложбата „Армия-2017”.   Тези компактни ЗУР в пакет по четири ще бъдат поставяни в стандартни пускови контейнери на ЗРПК „Панцир”, като производителите уверяват, че ще бъдат по-евтини от 57Э6 и не по-малко ефективни.", "date": "2018.08.17", "title": "The Wall Street Journal: Руснаците са в паника! Скоро дронове ще унищожат авиобазата им в Сирия"}
{"url": "https://www.faktor.bg/bg/articles/ostaviha-v-aresta-18-godishniya-shofyor-pomel-tri-detsa-v-petrich", "text": "Районен съд-Петрич наложи най-тежката мярка за неотклонение \"задържане под стража\" за 18-годишния шофьор Георги Попстоянов, който вчера блъсна на тротоар в града трима младежи. Това съобщи защитникът на обвиняемия адвокат Иво Стефанов, цитиран от БТА. Според него до налагането на тази тежка мярка се е стигнало най-вече поради големия обществен натиск. Защитата ще обжалва наложената мярка и делото вече е насрочено за четвъртък, 23 август, в Окръжен съд-Благовеград, допълни адвокат Стефанов. Припомняме, вчера Районна прокуратура-Петрич привлече като обвиняем Попстоянов за тежкия пътен инцидент, при който пострадаха трима младежи, двама от които - на седемнадесет и на петнадесет години, са настанени в МБАЛ-Югозападна. 18-годишният водач управлявал лек автомобил \"Опел Астра\" с несъобразена с пътните условия скорост, вследствие на което изгубил контрол над МПС, излязъл вдясно от пътя и се качил на тротоара, на който в онзи момент се намирали пешеходци. Разследването по случая продължава.", "date": "2018.08.17", "title": "Оставиха в ареста 18-годишния шофьор, помел три деца в Петрич"}
{"url": "https://www.faktor.bg/bg/articles/obshtestvo/zakon-i-red/uvolnenata-sadiyka-rumyana-chenalova-se-izpravya-pred-sada", "text": "Делото срещу бившата съдийка от Софийския градски съд Румяна Ченалова трябва да започне с назначеното разпоредително заседание. Досега специализираният съд го върна три пъти на прокуратурата заради допуснати съществени нарушения. Обвиненията срещу уволнената съдийка са за длъжностно и документно престъпление, извършени по време на дело по молба на „Обединени енергийни търговци” срещу НЕК.", "date": "2018.08.17", "title": "Уволнената съдийка Румяна Ченалова се изправя пред съда"}
{"url": "https://www.faktor.bg/bg/articles/ikonomika/turizam/rakiyata-po-moreto-spirt-esentsiya-voda-i-nikakav-plod", "text": "Алкохол, който не отговаря на европейските наредби за категория на напитките се предлага у нас. Това установи проверка на Комисията за защита на потребителите в курорта Слънчев бряг. Между 50 и 100 вида алкохол предлагат нощните барове у нас. Инспекторите от КЗП вземат проби от разпечатвани и неразпечатвани бутилки от една и съща партида. При проверка те попадат на вносен „ром” с 35% алкохол, при положение, че трябва да е с 37,5% съдържание. Тоест, това е спиртна напитка, произведена с продукти, които не съответстват на истинския продукт. Законът предвижда глоба за такова нарушение от 3 до 30 хиляди. Но проверката ще продължи по веригата с доставчици и вносители. За месец и половина митническите служители са задържали около 11 000 литра нелегален алкохол в обекти, които снабдяват хотели, ресторанти и заведения по морето, съобщи пред бТВ говорителят на Вяра Генова. „Не сме засичали опасен алкохол в истинския смисъл на думата – с повишено съдържание на метил”, посочи тя. Основно става дума за спирт с вода и есенции – даже и т.нар „домашна ракия”. „Изваряването на ракия (от плодове – б.р.) е скъпоструващо удоволствие”, отбеляза тя. „Най-важното е ако гражданите имат съмнение, че нещо с напитката не е наред, да спрат консумацията и да сигнализират”, подчерта председателят на Комисията за защита на потребителите Димитър Маргаритов. Той посочи, че при проверките е намирано и „уиски” с алкохолен градус малко над 20. В търговската мрежа пък имало напитка „с аромат на” уиски.", "date": "2018.08.17", "title": "Ракията по морето – спирт, есенция, вода и никакъв плод"}
{"url": "https://www.faktor.bg/bg/articles/kubrat-pulev-izliza-sreshtu-fyuri-na-27-oktomvri-v-arena-armeets", "text": "23-годишният шампион на Великобритания в тежка категория Хюи Фюри с 21 победи, 11 с нокаут, сложи подписа си под договор и официално стана следващия съперник на Кубрат Пулев с 25 победи, 13 с нокаут. „Вече може да потвърдим на 100%, че датата на двубоя е 27 октомври, а мястото - \"Арена Армеец\" в София“, съобщиха от щаба на българина.  Залогът на срещата е огромен. Победителят в мача ще придобие статут на официален претендент за световната титла и ще получи право да се качи на ринга срещу настоящия шампион на планетата Антъни Джошуа.", "date": "2018.08.17", "title": "Кубрат Пулев излиза срещу Фюри на 27 октомври в \"Арена Армеец\""}
{"url": "https://www.faktor.bg/bg/articles/zamesiha-imeto-na-luka-modrich-v-nov-skandal", "text": "\"Реал\" (Мадрид) е завел дело срещу \"Интер\" (Милано) заради \"неправомерни действия\" в опита за трансфер на Лука Модрич. 32-годишният хърватски национал бе близо до трансфер в Италия, след като агентът му призна, че желанието му е такова, но \"Реал\" увеличи заплатата му и сделката пропадна. Президентът на \"белия балет\" Флорентино Перес по-рано през този месец заяви, че най-добрият играч на Мондиала би напуснал само срещу оферта от 750 милиона евро, каквато е откупната клауза. Трансферният прозорец в Италия затваря днес и това е последният шанс на \"Интер\" да се опита да привлече хърватската звезда, но подобна  развръзка за Модрич е много малко вероятна.", "date": "2018.08.17", "title": "Забъркаха името на хърватина Лука Модрич в нов скандал"}
{"url": "https://www.faktor.bg/bg/articles/putin-vodi-hor-na-kazatsi-da-veselyat-gostite-na-svatbata-na-karin-knaysal", "text": "Министърът на външните работи на Австрия Карин Кнайсъл и гостите на нейното сватбено тържество утре ще слушат традиционна руска музика благодарение на Владимир Путин, предаде ДПА. Според дипломатически източници като сватбен подарък руският президент ще доведе 10-членен казашки ансамбъл, който ще изпее пред младоженците сватбена песен, предава БТА.  Путин е поканен на сватбата заедно с още стотина гости, сред които са австрийският канцлер консерватор Себастиан Курц и крайнодесният вицеканцлер Хайнц-Кристиан Щрахе. Австрийската партия на свободата на Щрахе е в близки отношения с руската пропрезидентска партия \"Единна Русия\", отбелязва ДПА. Изненадващата поява на Путин на сватбата на Кнайсъл и бъдещия й съпруг Волфганг Майлингер възмути опозиционните партии в Австрия. \"Как е възможно Австрия да бъде строител на мостове и почтен брокер по време на своето председателство на ЕС, след като външният министър и канцлерът така безсрамно взимат страна?\", попита водещият социадемократически депутат Андреас Шийдер.", "date": "2018.08.17", "title": "Путин води хор на казаци в Австрия - подарък за сватбата на Карин Кнайсъл"}
{"url": "https://www.faktor.bg/bg/articles/kultura/filmat-aga-vze-golyamata-nagrada-na-festivala-v-saraevo", "text": "Филмът \"Ага\" на българския режисьор Милко Лазаров бе отличен за най-добър игрален филм на 24-ия Филмов фестивал в Сараево. Лентата е копродукция с БНТ. Четиричленното жури, оглавявано от иранския режисьор Асгар Фаради, присъди приза \"Сърцето на Сараево\" на българския филм \"Ага\". Сюжетът е с фокус върху семейството и начина, по който модерният свят променя нашите взаимоотношения. Това е една вълнуваща история за ескимосите Нанук и Седна, които мечтаят да се съберат с дъщеря си Ага. \"Ага\" имаше своята световна премиера тази година на \"Берлинале\", като по този начин български филм се завърна в основната програма на фестивала след пауза от 29 години. На филмовия фестивал в Сараево тази година бяха представени 266 филма от 56 държави. С приза най-добър актьор беше отличен хърватският актьор Леон Лучев за ролята му в \"The Load movie\", а най-добра актриса стана унгарката София Замоси за играта ѝ в \"One Day\". Наградата за най-добър късометражен филм отиде при босненския режисьор Ермин Браво за филма му \"Breath\". \"Почетното сърце на Сараево\" бе връчено на турския режисьор Нури Билге Джейлан и на босненеца Нияз Хастор за приноса им към филмовата индустрия.", "date": "2018.08.17", "title": "Филмът \"Ага\" взе голямата награда на фестивала в Сараево"}
{"url": "https://www.faktor.bg/bg/articles/hotelieri-skochiha-sreshtu-valeri-simeonov-tormozyat-ni-zapochvame-protesti", "text": "Българската асоциация на заведенията изпрати писмо до министъра на здравеопазването Кирил Ананиев. В него организацията настоява за отговор на въпроси свързани с поръчителството и механизма, по който се извършват проверките в увеселителните заведения за нивото на шума. Членовете на асоциацията искат да знаят на какъв принцип се избират заведенията, които ще бъдат проверявани. Кой носи отговорност за фалшивите сигнали и колко е максималния брой на проверките, които могат да бъдат проведени в едно заведение въпреки, че 10 последователни проверки на РЗИ са установили, че то е изрядно. \"Създава се впечатление, че Регионалните здравни инспекции са превърнати в оръжие за разчистване на сметки, тормоз на хората, които работят в заведенията и на клиентите\", се казва в писмото до министър Ананиев, изпратено и до медиите. Членовете на Българската асоциация на заведенията настояват пред министър Ананиев за бърз отговор на поставените въпроси и проверка на дейността на Регионалните здравни инспекции, като в противен случай ще започнат протестни действия.", "date": "2018.08.17", "title": "Ресторантьори скочиха срещу Валери Симеонов: Тормозят ни, започваме протести!"}
{"url": "https://www.faktor.bg/bg/articles/olimpik-ozhilila-s-9-miliona-klientite-si-gotvi-se-protest-pred-parlamenta", "text": "Над 9 милиона лева дължи на българските си клиенти фалиралата кипърска застрахователна компания \"Олимпик\". Това стана ясно от брифинг на заместник-председателят на Комисията по финансов надзор и ръководещ управление \"Застрахователен надзор\" Ралица Агайн. В същото време вече се организира масов протест на ощетени собственици на автомобили, сключили \"Гражданска отговорност\" с \"Олимпик\", съобщава КлубZ. По план той трябва да се проведе тази вечер пред парламента. Дълговете на \"Олимпик\" са за близо 9,4 млн. лв. Средната загуба на клиент от фалита е между 3 и 78 лв. към края на януари 2019 г. Не е ясно обаче дали активите на компанията, които при производство по несъстоятелност ще бъдат осребрени, са достатъчни да покрият сумата.  До края на октомври изтичат общо 111 261 полици, 57 000 - до януари, а след това 28 911. \"След края на януари полиците са значително по-малко. Това е положителният факт - 29 000. Там средната загуба е от 103 лв. до 192 лв. на клиент\", обясни Агайн. Голяма част от измамените общо около 200 000 души вече са сключили нови застраховки, стана ясно още днес. Ако има направени застраховки от фалиралата кипърска компания \"Олимпик\" след 10 май, става въпрос за измама, каза още Агайн. Тя поясни, че на 10 май 2018 г. КФН е била информирана от кипърския регулатор за това, че отнема лиценза на застрахователя \"Олимпик\", който извършва дейност у нас чрез клон в България. Агайн обясни, че веднага след получаване на тази информация комисията е предприела всички действия и е забранила продажбата на тези застраховки. \"След 10 май няма нито една полица на гаранционния фонд, която да е издадена от \"Олимпик\" в България понеже гаранционният фонд незабавно още на 10 май в деня на нашето решение направи необходимото. Ако има направена застраховка след тази дата, става въпрос за измама\", каза Агайн. По думите ѝ КФН ще направи проверка на тези измами и ще сигнализира полицията.  Агайн обаче призна, че няма много механизми за действие преди да бъде прието европейското законодателство в този сектор. До края на септември се очаква кипърски съд да реши дали да открие производство по несъстоятелност на \"Олимпик\". Ако това стане застрахованите в компанията ще имат 35 дни да предявят претенциите си и да бъдат вписани като кредитори.", "date": "2018.08.17", "title": "\"Олимпик\" ожилила с над 9 милиона клиентите си, готви се протест пред парламента"}
{"url": "https://www.faktor.bg/bg/articles/ekspert-opitaha-da-ni-vnushat-che-reshenieto-za-po-visoka-grazhdanska-otgovornost-idva-ot-sada", "text": "Вълна от недоволство се надигна във форуми и социални мрежи след като станаха ясни новите цени на полиците \"Гражданска отговорност\". Услугата поскъпва у нас, докато в Европа поевтинява. \"Основната причина, която се опитаха да ни пробутат, е решението на ВКС. Опитаха се да ни внушат, че решението идва от Съда. Но има доклад на КФН, който показва, че парите, които се събрат, не са достатъчни за изплащане на обезщетенията. Би трябвало да имаме 12% по-малко пари за изплащане на обезщетения, но застрахователите твърдят, че са изплатили с 35 милиона повече. Кой казва истината и кой брои като Хитър Петър?\", изтъкна Богдан Милчев от Института за пътна безопасност. Според изпълнителния директор на застрахователно дружество Евгени Игнатов има намаляване на бройката на загиналите по пътищата, но за да бъде проследен реалният тренд, трябва да се борави с официалния европейски индекс.  \"Спрямо него България изобщо не може да се похвали. Страната ни за 2016 г. е с индекс 122, а добрите практики в Европа са със стойности около 60. Смисълът на \"Гражданската отговорност\" е да утеши болките и страданията на пострадалите от пътните инциденти\", поясни той.  \"Българското правителство брои жертвите по пътищата и ни казват, че намаляват. Всеки брои и интерпретира както си поиска. Това е политическо решение. Българите не са готови да платят реалната цена на ГО. Асоциацията на българските застрахователи са длъжници на обществото. Техният търговски интерес е да има по-малко жертви, за да имат по-голяма печалба\", подчерта Милчев в \"България сутрин\".  За финал на разговора Богдан Милчев заяви пред Bulgaria ON AIR, че застраховките и обезщетенията в България са изключително ниски, защото се изплащат по политическа линия. Никой не иска да изведе реалната статистика, заключи той.", "date": "2018.08.17", "title": "Експерт: Опитаха да ни внушат, че решението за по-висока гражданска отговорност идва от съда"}
{"url": "https://www.faktor.bg/bg/articles/spasiha-shest-shtarkela-prez-avgust", "text": "Спасиха шест щъркела през август. За тях се погрижиха орнитолозите в Екологичната инспекция във Велико Търново. Птиците били с различни наранявания, съобщи БНР. Животните са изпратени в Спасителния център в Стара Загора за лечение и последващи грижи. Те са намерени в пет великотърновски и едно габровско село. “Граждани сигнализираха за намерени птици в безпомощно състояние, предимно млади екземпляри от вида „Бял щъркел“. Всичките 6 щъркели са изпратени за лечение и последващи грижи“, обясни Милка Асенова от Регионалната екологична инспекция. Три от животните са паднали от гнездата си. Останалите три птици са били с тежки наранявания.", "date": "2018.08.17", "title": "Спасиха шест щъркела през август"}
{"url": "https://www.faktor.bg/bg/articles/obshtestvo/zakon-i-red/rumyana-chenalova-pri-vse-che-sam-yurist-ne-moga-da-razbera-v-kakvo-sam-obvinena", "text": "\"При все, че съм юрист, не мога да разбера в какво съм обвинена\", обяви пред Специализирания съд бившата съдийка Румяна Ченалова, предаде \"24 часа\" . Днес се проведе поредното разпоредително заседание по делото срещу нея. Тя е подсъдима за престъпление по служба по търговско дело, което разглеждала, и за подправен протокол.  Процесът срещу съдийката не може да тръгне повече от 2 години, тъй като папките бяха връщани на прокуратурата неведнъж заради неясноти и противоречия. Ченалова и двамата й адвокати днес също установиха куп нарушения, които според тях се дължат на това, че прокуратурата не разбира правилата на гражданското и търговското право. Те смятат, че не са изпълнени и указанията на съда при връщането на делото. В своя защита от прокуратурата заявиха, че делото може да тръгне в съда и възраженията на Ченалова ще се решават в бъдещ съдебен процес. Спецсъдът ще обяви решението дали да върне отново делото на прокуратурата след 13 часа.", "date": "2018.08.17", "title": "Румяна Ченалова: При все, че съм юрист, не мога да разбера в какво съм обвинена"}
{"url": "https://www.faktor.bg/bg/articles/mariya-stoyanova-uchastieto-na-putin-v-svatbata-na-avstriyski-ministar-govori-za-politicheska-kalkulatsiya", "text": "Присъствието на руския президент Владимир Путин на сватбата на австрийския външен министър Карин Кнайсел говори за политическа калкулация. Това коментира по Радио „Фокус“ журналистът от БНТ Мария Стоянова, анализатор на европейските процеси, завършила журналистика в Австрия.  Поканата е необичайна за 21 век, за неутралността като отличителна черта на австрийската външна политика, а и от протоколна гледна точка, тъй като етикетът не предполага външен министър да отправи покана към държавен глава за събитие от такъв тип, обясни журналистът. Неоспорим факт е обаче, че необичайната покана предизвиква смут както в Австрия и целия ЕС, така и на международната сцена. „Отзвукът вече е изключително голям. В научните среди за Австрия се говори като за „Троянския кон“ на Русия в Европа. Никой не отрича необходимостта от водене на диалог, от сближаване на отношенията с Русия, необходимостта от връщане на нормален комуникационен канал между Русия и ЕС. Само че това дали става на сватба и то на външен министър на една от държавите членки е въпрос, който си поставят много в Европа“, изтъква Стоянова.  Сватбата на първия дипломат на Австрия Карин Кнайсел несъмнено ще е сватбата на годината, добави журналистката като уточни, че това ще е така не заради основните виновници за щастливото събитие, а заради основния гост на нея – руския държавен глава Владимир Путин. Отсъствието обаче на австрийския президент Александър Ван дер Белен сред гостите е доказателство, че дипломацията на тази сватба е загърбена, каза още Мария Стоянова.", "date": "2018.08.17", "title": "Ще се окаже ли Австрия новия \"троянски кон\" на Русия в Европа?"}
{"url": "https://www.faktor.bg/bg/articles/iznenadvashta-vizita-na-ministara-na-otbranata-i-shefa-na-razuznavaneto-na-turtsiya-v-moskva", "text": "Министърът на националната отбрана на Турция Хулуси Акар и началникът на Националната разузнавателна организация (МИТ) Хакан Фидан пристигнаха на изненадващо посещение в Русия, предаде Анадолската агенция. Частният им самолет кацна на летище Москва и те бяха посрещнати с военни почести. Проведени са срещи с министъра на отбраната на Руската федерация Сергей Шойгу и с други руски официални лица, посочва още агенцията, цитирана от \"Фокус\". Тази визита съвсем не е случайна и е ясен знак за стоплянето на отношенията между Москва и Анкара и то по отношение на две особено невралгични теми, каквито са сигурността и отбраната.", "date": "2018.08.17", "title": "Изненадваща визита на  министъра на отбраната и шефа на разузнаването на Турция в Москва"}
{"url": "https://www.faktor.bg/bg/articles/merkel-popari-putin-sreshtata-ni-e-rabotna-ne-ochakvayte-golemi-rezultati", "text": "Диалогът с Русия е важен за търсене на решения по световните кризи, но срещата с президента на Руската федерация Владимир Путин, планирана за 18 август, едва ли веднага ще донесе конкретни резултати.  Това заяви германският канцлер Ангела Меркел след срещата си с черногорския премиер Душко Маркович, предава Канал 3. \"Това е работна среща, от нея не трябва да се чакат особени резултати. Но предвид големия брой проблеми, с които се занимаваме – от Украйна до Сирия и до въпроса за сътрудничество в областта на икономиката – би било оправдано да сме в постоянен диалог“, каза Меркел.", "date": "2018.08.17", "title": "Меркел попари Путин: Срещата ни е работна, не очаквайте големи резултати"}
{"url": "https://www.faktor.bg/bg/articles/berlin-i-atina-se-sporazumyaha-za-migrantite", "text": "Берлин и Атина постигнаха споразумение, което ще позволи на Германия да връща в Гърция кандидати за убежище, съобщи днес говорител на германското министерство на външните работи, цитирана от ДПА и \"Асошиейтед прес\". По думите й двете страни са се споразумели по принцип, като остава да бъдат приключени преговорите само по още един документ. Сделката се отнася за кандидатите за убежище, отговорност за които носи Гърция - тоест хората, които са влезли на територията на Европейския съюз първо в тази страна. Съгласно действащите правила в ЕС молбата за убежище трябва да се разглежда от властите на страната, в която първо е влязъл кандидатът. Говорителят на германското външно министерство Елеоноре Петерман уточни, че за да влезе в сила споразумението, трябва да се извърши размяна на официални писма, предаде \"Франс прес\". Съответните преговори с Италия са в \"много напреднала фаза\", каза Петерман. Рим обаче засега демонстрира сдържаност по въпроса, като иска първо засилване на контрола по външните граници на ЕС преди каквото и да било споразумение за мигрантите, които вече са на европейска територия, отбелязва \"Франс прес\". Миналата седмица бе активирано аналогично споразумение между Германия и Испания, припомнят агенциите. Тези временни двустранни договори, чрез които засегнатите страни се ангажират по-конкретно да приемат върнатите им мигранти в рамките на 48 часа, са необходими в очакване на евентуалното въвеждане на обща европейска система за предоставяне на убежище. Този въпрос обаче разделя страните, членки на ЕС. Германският канцлер Ангела Меркел обеща подобен тип споразумение на европейско равнище, за да убеди своя вътрешен министър Хорст Зеехофер да се откаже от плана си за едностранно връщане още на границата на Германия на всеки кандидат за убежище, регистриран в европейската база данни ЕВРОДАК. Що се отнася до постигането на споразумение с Италия, Меркел предложи да се ангажира лично с разговорите, ако това е необходимо, предаде ДПА. Източник: БТА", "date": "2018.08.17", "title": "Берлин и Атина се споразумяха за мигрантите"}
{"url": "https://www.faktor.bg/bg/articles/bezochie-chasove-sled-ruhvaneto-na-mosta-v-genua-salvini-na-banket-s-partiyna-struktura", "text": "Къде прекара вътрешният министър на Италия и лидер на управляващата \"Лига\" Матео Салвини вечерта след трагедията в Генуа? На банкет, организиран от местна структура на партията си, разкриват снимки в социалните мрежи, събрани от италианския вестник  \"Република\". На 14 август сутринта 200-метров участък от виадукта \"Моранди\" край Генуа се срина, като уби близо 40 души и рани десетки. Веднага беше започнато разследване. Причините не са ясни, но версиите, по които се работи са лоша поддръжка и/или конструктивен проблем, съчетани с увеличен трафик и проливни дъждове и силни ветрове. Правителството поиска отмяна на концесията на магистралата и оставката на ръководството на компанията оператор \"Аутостраде пер л'Италия\" (Autostrade per l'Italia), подразделение на \"Атлантия груп\" (Atlantia group), в която най-голям акционер е семейство Бенетон. Вътрешният министър изрази съболезнования в деня на трагедията..., а вечерта беше сниман в компанията на около 260 души на банкет, организиран от местните структури на \"Лига\" в градчето Фурчи Сикуло, провинция Месина, където позира с торти, изискани ястия и вино, пише \"Република\", посочва КлубZ. Хиляди потребители на социалните мрежи се възмутиха от присъствието на държавни служители на банкета часове след срутването на моста в Генуа. Празненството е определено като \"проява на лош вкус\". В същото време Салвини обяви, че срещу него се провежда атака от страна на \"левите чакали\" - политическите му противници. \"Някои леви чакали ме атакуват, защото вечерта на 14 август се осмелих да се срещна с 300 души на вечеря (кметове, председатели на благотворителни организации, държавни служители и много граждани) в Сицилия\", каза Салвини в отговор на запитване от в. \"Република\". Припомняме, че в деня след трагедията Салвини обяви, че причината за рухването на виадукта в Генуа е финансовата политика на Европейския съюз. \"Средства, които иначе биха били изразходвани за здравеопазване и безопасност според строгите правила, наложени от Европа, не се позволява да бъдат използвани\", заяви той пред местната станция \"Радио 24\". Брюксел отговори, че всъщност Италия получава около 2,5 милиарда евро за инфраструктура между 2014 и 2020 г. Говорител на Еврокомисията заяви още, че през април т.г. ЕС също така е одобрил съгласно своите правила за държавна помощ \"инвестиционен план за италианските магистрали, който ще позволи да бъдат инвестирани около 8,5 млрд. евро, включително и в района на Генуа\".", "date": "2018.08.17", "title": "Часове след рухването на моста в Генуа Салвини на банкет с партийна структура"}
{"url": "https://www.faktor.bg/bg/articles/novini/svyat/turtsiya-zaplashi-sasht-s-tvard-otgovor-ako-ima-novi-sanktsii", "text": "Турция отново заплаши днес да отговори ако САЩ наложат допълнителни санкции във връзка с арестуването на американския пастор Андрю Брънсън, което предизвика криза в отношенията между страните, предава AFP. „Ние вече отговорихме на базата на правилата на Световната търговска организация и ще продължим да го правим“, заяви търговският министър на Турция Рухсар Пекчан пред „Анадолската агенция“, цитирана от \"Фокус\".  По-рано днес стана известно, че САЩ са готови да предприемат допълнителни мерки срещу турското правителство ако то не освободи арестувания американски пастор. Това заяви министърът на финансите на САЩ Стивън Мнучин, цитиран от европейската редакция на електронното издание Politico. По време на заседание на кабинета в Белия Дом Мнучин е отбелязал, че Вашингтон е наложил санкции срещу членове на администрацията на турския президент Реджеп Таийп Ердоган заради отказа на Анкара да освободи пастор Андрю Брънсън и е добавил, че „имаме още запланирани действия ако те не го освободят бързо“. Финансовият министър не е дал подробности за предвидените мерки. Президентът на САЩ Доналд Тръмп заяви, че Вашингтон няма да плати нищо на Анкара за освобождаването на християнския пастор Андрю Брънсън, когото определи като „голям патриот заложник“. „Няма да платим нищо за освобождаването на невинен човек, но ще спестим от Турция“, написа Тръмп на профила си в Туитър. Той подчерта, че Анкара от години използва Вашингтон за своите цели.  От своя страна министърът на външните работи на Турция Мевлют Чавушоглу отново отправи критики към САЩ по повод политическата им позиция спрямо Анкара, пише електронното издание на вестник Yeni Safak.  „САЩ не знаят кои са истинските им приятели“, заяви Чавушоглу пред репортерите в хода на заключителната си реч на 10-ата посланическа конференция в столицата Анкара. „Не можем да сме доволни от това, че имаме проблеми със САЩ. Можем да ги разрешим лесно, но не и при сегашната позиция на САЩ“, посочи министърът.  В коментарите си Чавушоглу е визирал думите на американския президент Доналд Тръмп, който заяви в четвъртък по време на среща на кабинета си, че Турция „е показала, че не е добър приятел“. „Турция не е направила нищо лошо на САЩ дори един път. Когато някой бъде обвинен в нещо, независимо от гражданството на лицето, той преминава през съдебен процес“, заяви Чавушоглу по отношение на процеса срещу американския пастор Андрю Брънсън, чието освобождаване искат от Вашингтон. „Не правим каубойски филм. Ние сме две велики страни, които трябва да имат добри отношения, но ще се научим да се уважаваме“, добави турският министър. Освен това той обяви, че ще участва в неформалната среща на външните министри от ЕС на 30 август във Виена и обясни, че Турция иска да развива отношенията си със Съюза и се чувства „част от семейството“.", "date": "2018.08.17", "title": "Турция заплаши САЩ с \"твърд отговор\", ако има нови санкции"}
{"url": "https://www.faktor.bg/bg/articles/gratski-anarhisti-atakuvaha-avstriyskoto-posolstvo-v-atina", "text": "Гръцка анархистка група за кратко нахлу в австрийското посолство в Атина, за да протестира срещу политиките на Виена по отношение на труда и миграцията, предаде ДПА, цитирана от БТА.  Групата проникна във фоайето на посолството и хвърли листовки с послание, заклеймяващо евентуално въвеждане на 12-часов работен ден и 60-часова работна седмица, а също и подхода на Австрия към миграцията. Проявата е приключила бързо, без да се стига до щети, съобщи гръцкото държавно радио. Лявата групировка Рубикон в миналото е извършвала подобен род нападения, насочени срещу съдилища, офис на турския авиопревозвач Търкиш еърлайнс в Атина и други институции, отбелязва агенцията.", "date": "2018.08.17", "title": "Гръцки анархисти атакуваха австрийското посолство в Атина"}
{"url": "https://www.faktor.bg/bg/articles/zalozhnicheska-drama-v-bolnitsa-vav-veliko-tarnovo-piyan-se-opita-da-zakolya-meditsinska-sestra", "text": "Поредно нападение над медик се случи тази нощ в болницата във Велико Търново \"Д-р Стефан Черкезов\".  Агресията на пиян пациент от вербална преминала в опит за убийство на медицинска сестра. Мъжът взел лекарска ножица и я допрял го гърлото на жената, крещейки „Ще те убия!”. Потърпевшата се спасила по чудо, тъй като пияният бил заключил всички врати на отделението, съобщава вестник \"Борба\". На помощ се притекъл дежурният охранител на болница, натиснали паник бутона, органите на реда дошли и отвели нападателя.  Неприятният инцидент се случил тази сутрин около 5:45 часа. Проблемният пациент обаче бил докаран още снощи, към полунощ. Случайни минувачи го засекли припаднал в района на спирка „Качица” и сигнализирали на телефон 112. Веднага дошла линейка, за да му окаже спешна помощ. Оказало се, че мъжът е пиян и неадекватен. Още по време на транспортирането към областната болница започнал да буйства. След докарването му в стационара, го поели дежурните в Спешно отделение. На смяна бил изцяло женски екип – д-р Янева и медицинската сестра Красимира Йорданова.  „Едва го вкарахме в превързочната и започнахме да го обработваме. Заради падането се налагаше да се извършват образни изследвания. Той обаче отказваше да седне на количка, за да го смъкнем за рентген. Потърсихме съдействието на полицията и дойдоха униформените, които помогнаха за тази цел. Ритал е апаратурата, отказвал е да му се направи снимка, казаха после служителите на реда”, разказа Красимира Йорданова пред в-к Борба. След като го върнали обратно в Спешно отделение продължил да буйства и полицаите му сложили на ръцете наличните в звеното медицински каиши. Това помогнало за укротяването на пияния пациент временно и екипът успял да му сложи абокат и да вземе кръв. „Пред вратата нямаше други пациенти вече и трябваше да отида до неотложния кабинет на отделението. Оставих пациента сам за няколко минути и изведнъж чух мъжки глас да говори. Отворих вратата, влязох и видях пияния – седнал на бюрото ни, целия в кръв, скочи срещу мен с лекарската ножица и я опря в гърлото ми. Крещеше, че ще ме убие”, споделя преживяното сестра Йорданова.  Жената изпаднала в безпомощно състояние, започнала да вика за помощ и се отскубнала от нападателя. Опитала да избяга от отделението, но мъжът бил заключил и трите врати. Стигнала до телефона и в паниката си набрала номера на координационния център на звеното. Тогава охраната на болницата разбила вратата и извадила жената.  „Аз бях заложничка на този мъж няколко минути. В живота ми съм преживявала ужанси неща, но за първи път изпитах такъв шок”, допълва тя. Красимира вече се е консултирала с адвокат и ще си търси правата в съда. Според нея задължително на входа на Спешно отделение трябва да има 24-часова охрана, която да отговаря за сигурността и спокойствието само за тази медицинска структура. По нейни думи останалите сектори се заключват нощем и трудно може да се случи подобно нещо.", "date": "2018.08.17", "title": "Ужас в болница във Велико Търново: Пиян взе медицинска сестра за заложник, опита да я заколи"}
{"url": "https://www.faktor.bg/bg/articles/myuftiyski-sluzhitel-gramna-4-ma-imami-pri-bezrazborna-strelba-v-turtsiya", "text": "Има двама убити и четирима ранени имами при безразборна стрелба по време на заседание на мюфтийство в околия Терджан на провинция Ерзинджан в Източна Турция, предаде информационната агенция Догу хабер ажансъ (ДХА), цитирана от „Фокус“. Нападателят е служител в мюфтийството – Фатих А. По неизвестни причини е открил безразборната стрелба в салона на местното околийско управление (каймакъмлъка).  На място са застреляни имамът Расим Кълъч и ваизът Ерсин Каган. Ранени са и други четирима имами, настанени на лечение в болница.  След стрелбата нападателят е успял да избяга и в момента се издирва, посочва още ДХА.", "date": "2018.08.17", "title": "Мюфтийски служител гръмна 4-ма имами при безразборна стрелба в Турция"}
{"url": "https://www.faktor.bg/bg/articles/tsirkadzhiyska-rabota-putin-vodi-i-kazashki-hor-na-svatbata-v-avstriya", "text": "Министърът на външните работи на Австрия Карин Кнайсъл и гостите на нейното сватбено тържество утре ще слушат традиционна руска музика благодарение на Владимир Путин, предаде DPА. Според дипломатически източници като сватбен подарък руският президент ще доведе 10-членен казашки ансамбъл, който ще изпее пред младоженците сватбена песен. Путин е поканен на сватбата заедно с още стотина гости, сред които са австрийският канцлер консерватор Себастиан Курц и крайнодесният вицеканцлер Хайнц-Кристиан Щрахе. Австрийската \"Партия на свободата\" на Щрахе е в близки отношения с руската пропрезидентска формация \"Единна Русия\". Изненадващата поява на Путин на сватбата възмути опозиционните партии в Австрия, които споменаха руската намеса в украинския конфликт. \"Как е възможно Австрия да бъде строител на мостове и почтен брокер по време на своето председателство на ЕС, след като външният министър и канцлерът така безсрамно взимат страна?\", попита водещият социадемократически депутат Андреас Шийдер. След сватбената церемония руският президент ще замине за Германия, където ще се срещне с канцлера Ангела Меркел.", "date": "2018.08.17", "title": "Циркаджийска работа: Путин води и казашки хор на сватбата в Австрия"}
{"url": "https://www.faktor.bg/bg/articles/izgoreli-klienti-na-olimpik-zatrupaha-s-zhalbi-maya-manolova", "text": "Омбудсманът Мая Манолова изпрати препоръка до Комисията за финансов надзор /КНФ/ и Главна дирекция \"Национална полиция\" /ГДНП/ към МВР да предприемат незабавни действия по казуса на близо 250 000 български граждани, чиито автомобили остават без задължителната застраховка \"Гражданска отговорност\", заради фалита на кипърската застрахователна компания \"Олимпик\". Повод за това станаха жалбите на десетки шофьори до обществения защитник, в които се обръщат с молба за нейната спешна намеса. В препоръката си до КФН омбудсманът настоява за организиране на подходяща разяснителна кампания. Тя призовава за създаването на гореща телефонна линия, на която потърпевшите да получават бързи и ясни отговори по своите конкретни казуси, както и за навременна информация за развитието на производството по несъстоятелност на застрахователната компания в Република Кипър, публикувана на сайта. Манолова препоръча още да бъде предоставена възможност на гражданите да получат указания и за реда, сроковете и необходимите документи за предявяване на претенции към застрахователя, включително и да се разяснят последиците от липсата на сключена задължителна застраховка. Поради форсмажорните обстоятелства омбудсманът поиска от ГДНП удължаване на гратисния период, в който да не се глобяват шофьорите със застрахователна полица на \"Олимпик\". Тя настоя за своевременното информиране на хората за какъв период от време застрахованите няма да бъдат глобявани, поради липсата на застрахователна полица и изрази увереност, че ще им бъдат разяснявани последиците от това. От своя страна Мая Манолова се ангажира от понеделник, 20 август 2018 г., да открие гореща телефонна линия на номер 0895 561 885 за консултиране и правна помощ на потърпевшите у нас. Тя ще изпрати препоръка и до председателя на Народното събрание Цвета Караянчева за промени в законодателството с цел защита на гражданите в случаи като този. Омбудсманът ще се обърне и към министър-председателя Бойко Борисов за активност на държавата при изготвяне на европейското законодателство в областта на застраховането.", "date": "2018.08.17", "title": "Изгорели клиенти на \"Олимпик\" затрупаха с жалби Мая Манолова"}
{"url": "https://www.faktor.bg/bg/articles/sled-kritikite-na-borisov-shefat-na-targovskiya-registar-podade-ostavka", "text": "Изпълнителният директор на Агенцията по вписванията Зорница Даскалова подаде молба за освобождаване от заеманата от нея длъжност. Това съобщиха от пресцентъра на Министерство на правосъдието.  Министърът на правосъдието Цецка Цачева прие оставката й.  По-рано днес стана ясно, че премиерът Бойко Борисов е привикал на разговор правосъдния министър Цецка Цачева. Предполагаше се, че в разговора е била обсъдена кризата с Търговския регистър, както и падналият днес сайт на правосъдното министерство, който тръгна малко след 14 ч.  Само преди два дни Даскалова обясни, че в такава кризисна ситуация, каквато се получи след падането на Търговския регистър, е нужна на мястото, където е и трябва да контролира процесите.  \"Когато дойде време за оставки, ще разберат всички, но сега не е време за оставки. Това е едно политическо решение\", отсече тя.", "date": "2018.08.17", "title": "След критиките на Борисов шефът на Агенцията по вписванията подаде оставка"}
{"url": "https://www.faktor.bg/bg/articles/zakovan-sgashtiha-v-yuar-ediniya-ot-osadenite-za-ubiystvoto-na-studenta-stoyan-baltov-v-studentski-grad", "text": "Един от осъдените за убийството на Стоян Балтов е задържан в Южна Африка, съобщиха от прокуратурата.  Вили Георгиев е един от тримата признати за виновни за убийството на студента през 2008 г. в дискотека „Амнезия“ в Студентски град. Осъден е на 18 г. затвор при първоначален „строг“ режим от Софийски апелативен съд и присъдата е потвърдена от ВКС. През 2014 г. двама от тримата осъдени изчезнаха. В затвора е само третият, признат окончателно за виновен  - Александър Данаилов. Предстои разглеждане на делото на 20 август 2018 г. от съда в Порт Елизабет, ЮАР. След приключване на производството, министърът на правосъдието на ЮАР следва да издаде заповед за екстрадиция и връщането на Георгиев в Република България.", "date": "2018.08.17", "title": "Закован: Сгащиха в ЮАР един от осъдените за убийството на студента Стоян Балтов в Студентски град"}
{"url": "https://www.faktor.bg/bg/articles/chetiri-lapi-3589-bezstopanstveni-kucheta-brodyat-iz-sofiya", "text": "3589 е броят на безстопанствените кучета на територията на Столична община, плюс – минус 10%. Това съобщи д-р Маргарита Чанкова - ръководител проекти „Грижа за бездомни животни“ към международната неправителствена природозащитна и хуманитарна организация \"Четири лапи\" в България, предаде \"Фокус\".  От фондацията съобщиха, че това е шестото преброяване на безстопанствените кучета на територията на Столична община, като то се осъществява от 3 екипа на 24 района.  \"Методиката, която е използвана е лесна за приложение, не изисква голям човешки ресурс“, посочи тя.  От „Четири лапи“ уточниха, че най-голям брой се наблюдава в район \"Средец\", \"Подуяне\", \"Панчарево\" и \"Връбница\", съответно най-малък в областите около \"Оборище\", \"Изгрев\", \"Студентски град\" и \"Лозенец\".  „Резултатите от преброяванията показват ясна тенденция за намаляване на броя на уличните кучета в столицата от 11 124 през 2007 г. до 3589 през 2018г.“ уточни д-р Маргарита Чанкова.  „Като най-голям проблем остава притокът на бездомни кучета от други общини“, каза още тя. По думите ѝ за първи път при преброяване на безстопанствените кучета на територията на Столична община се попада на райони, в които няма кучета, които не са кастрирани. \"Хубаво е, че хората вече обръщат внимание на популацията на безстопанствените кучета, обаждат се и подават сигнали”, коментираха от фондация „Четири лапи“.   Екипите на фондацията отчитат увеличение на популацията на бездомните котки във всички райони на София, като най-висока популация се наблюдава в централните райони и тези с по-малък брой кучета, каза още Чанкова.", "date": "2018.08.17", "title": "\"Четири лапи\": 3589 бездомни кучета бродят из София"}
{"url": "https://www.faktor.bg/bg/articles/tragediya-v-kuklen-pozharna-padna-v-dere-zagina-ogneborets", "text": "Пожарна кола, отзовала се на сигнал за бедствие, пропадна в дере край моста на входа на Куклен. Един пожарникар е загинал при инцидента. Има и пострадали огнеборци, затиснати в автомобила, съобщи БНР. Няколко екипа от техни колеги веднага са пристигнали на местопроизшествието и в момента се опитват да измъкнат пострадалите. Пожарният автомобил е пътувал по сигнал за запалени сухи треви. Засега не е ясна причината за тежкия инцидент, станал около 16,00 часа. На място има полицейски и медицински екипи. Пътят между Куклен и Брестник е затворен за движение.", "date": "2018.08.17", "title": "Трагедия в Куклен: Пожарна падна в дере, загина огнеборец"}
{"url": "https://www.faktor.bg/bg/articles/moldova-izrigna-ruski-voenni-patrulirat-nelegalno-v-zonata-ni-za-sigurnost", "text": "Руски войски са патрулирали незаконно в зоната за сигурност на Молдова, съобщи Moldpress. Делегация на Молдова в съвместната контролна комисия е сигнализирала за нов случай на незаконно присъствие на руски военни част в зоната за сигурност. Военните са били разположени на брега на река Днестър, като са спрели джип с представители на Организацията за сигурност и сътрудничество, въпреки че на превозното средство е имало знак на ОССЕ. Военните са признали, че са част от военна група, като са се изтеглили след около 30 минути, за да няма яснота около допълнително военно присъствие, Представители на ОССЕ и Молдова проучват случая.", "date": "2018.08.17", "title": "Молдова изригна: Руски военни патрулират нелегално в Зоната ни за сигурност"}
{"url": "https://www.faktor.bg/bg/articles/novini/balgariya/temenuzhka-petkova-balgarskata-minno-surovinna-industriya-e-sred-vodeshtite-v-es", "text": "Българската минно-суровинна индустрия се нарежда сред водещите в ЕС. Има какво да покажем и какво да дадем на Европа, има с какво да се гордеем. Това каза министърът на енергетиката Теменужка Петкова на събрание по случай националното честване на Деня на миньора, предадеАгенция „Фокус“. „Минерално-суровинната индустрия дава 4% от БВП на страната“, посочи тя и допълни, че произведената продукция е на стойност 2,7 млрд. лева. „Голямо е значението на тази индустрия за развитие на регионите“, обяви Теменужка Петкова. „За 2017 година и първите 7 месеца на 2018 година приходите от концесионни договори са в размер на 143 млн. лева“, обясни министърът. „Стоим твърдо зад минерално-суровинната индустрия, подкрепяме я“, заяви Петкова. „Всички резултати нямаше да са налице ако не бяха хората, те са двигателя. Изказвам благодарността си за високия им професионализъм и неуморна работа“, каза още енергийният министър.", "date": "2018.08.17", "title": "Теменужка Петкова: Българската минно-суровинна индустрия е сред водещите в ЕС"}
{"url": "https://www.faktor.bg/bg/articles/novini/svyat/razsledvane-ubiystvoto-na-ruskite-zhurnalisti-v-tsar-e-bilo-planirano-predvaritelno", "text": "\"Първите резултати от независимото разследване на смъртта на тримата руски журналисти подготвящи документален филм за дейността на ЧВК \"Вагнер\" в Централноафриканската република, показват, че убийството им е предварително подготвено. Разследването сочи, че към него са причастни местните правителствени сили и, вероятно, частната военна организация \"Вагнер\" чиято дейност те са разследвали\", пише британскиятк Independent. Разследването е поръчано от Михаил Ходорковски, чиято медийна група всъщност беше поръчала и документалния филм на тримата журналисти. \"Местни източници ни съобщиха, че автомобил с трима въоръжени мъже с европейска външност, предполага се, че са били наемници, и двама местни жители е преминала КПП-то, където бяха убити от засада журналистите\", съобщава Ромам Попков, член на независимото разследване. По думите му, те са изчакали джипа на журналистите и са ги последвали, а около 2 часа след това са ве върнали обратно. Версията за обир се отхвърля категорично от независимото разследване-оставен е на място, както скъпият джип, така и телевизионна техника, компютър, няколко туби с бензин, телефони. Другите версии, че руските журналисти са убити от мюсюлманската групировка \"Селека\" или, че са замесени правителствени сили, също не изключват участието на руските наемници, които, както твърдят източници на разследването, са установили тесни връзки и с двете групи.", "date": "2018.08.17", "title": "Разследване: Убийството на руските журналисти в ЦАР е било планирано предварително"}
{"url": "https://www.faktor.bg/bg/articles/novini/svyat/m-hodorkovski-za-chvk-vaorazheni-obucheni-prestapnitsi-koito-mozhe-da-se-poyavyat-po-ulitsite-na-ruskite-gradove", "text": "\"Много хора работят, за да установят причината за убийството и да открият виновника\", написа Михаил Ходорковски във Facebook. \"На първо място искам да посоча лъжата, че в ЦАР работят цивилни специалисти: това са хора във военни униформи, въоръжени и патрулиращи по улиците. Само нагли лъжци могат да ги наричат \"цивилни специалисти\", смята той. \"Те са престъпници. Въоръжени, обучени, подчиняващи се на неизвестни командири, престъпници. Които във всеки ден и час може да се появят на улиците на руските градове. Ето това е истинската беда: тази нелегалност, отсъствието на обществен контрол. Дейността на ЧВК трябва да бъде разкрита, легализирана и поставена под сериозен обществен контрол\", коментира Ходорковски.", "date": "2018.08.17", "title": "М. Ходорковски за ЧВК: Въоръжени, обучени престъпници, които може да се появят по улиците на руските градове"}
{"url": "https://www.faktor.bg/bg/articles/moskva-e-otpravila-protestna-nota-na-vashington-zaradi-ruski-diplomaticheski-predstavitelstva", "text": "Москва е отправила протестна нота на Вашингтон заради нарушения на международното право по отношение на руски дипломатически представителства, се казва в съобщение от Министерството на външните работи на страната, предава ТАСС, цитирана от \"Фокус\". „Във връзка с продължаващите груби нарушения на нормите на международното право от Съединените американски щати по отношение на разположени на територията на САЩ дипломатически представителства и консулски учреждения на Русия, Министерството на външните работи на Русия изрази решителен протест на Държавния департамент, отправяйки съответстващата нота по дипломатически канали“, се казва на уебсайта на руското външнополитическо ведомство. „Към тази ситуацията, чиито последствия излизат далеч извън рамките на двустранните руско-американски отношения и засягат цялата международна общност, също беше привлечено вниманието на ООН. На 18 май на генералния секретар на организация бе предадено съответстващо съобщение от Руската Федерация за подготвяне на доклад за 73-ата сесия на Общото събрание на ООН“, добавят от министерството.", "date": "2018.08.17", "title": "Москва е отправила протестна нота на Вашингтон заради руските дипломатически представителства"}
{"url": "https://www.faktor.bg/bg/articles/national-interest-spetschastite-na-sasht-imat-seriozno-tehnologichno-preimushtestvo-pred-ruskite", "text": "Американското издание National Interest направи сравнение в техническото стъкмяване на американския и на руския спецназ  (сили за специални операции).    Американският спецназ се формира от мъже на не повече от 28 г. В продължение на 1,5 г. те преминават обучение, а после попадат в „седмицата на ада” – в продължение на 5 дни преминават изпитания в специална база с малък запас от продоволствие и топло облекло. След това правят крос от 25 км и плуват 3 км в открит водоем. Накрая преминават тежки физически натоварвания, които малцина преодоляват. Едва 10% от изпитваните стигат до финала.    В Русия подборът за войските със специално предназначение преминава по съвсем друг начин, като например се използва руско и чуждо въоръжение. Особено се набляга на обучението бойците да водят ръкопашен бой без оръжие и без специална екипировка, без средства за връзка във всякакви метеорологични условия.   Според National Interest, американският спецназ има сериозно технологично преимущество, например БЛА MQ-Predator и MQ-Reaper. Те са способни да носят въоръжение и да оказват огнева поддръжка, да проследяват и откриват обекти и хора във всяко време на денонощието с помощта на прибори за нощно виждане и термовизьори.    „В руската армия БПЛА често се използват за откриване на обекти и по-точното местонахождение на целите за артилерията, но не и за войските със специално предназначение” – пише американското издание.   „Американският и руският спецназ имат различни задачи: руските отряди със специално предназначение са по-ефективни в наблюдението и отбраната, а американските по-добре се изявяват в настъплението”, обобщава National Interest.", "date": "2018.08.17", "title": "National Interest:  Американските спецчасти  имат сериозно технологично преимущество пред руските"}
{"url": "https://www.faktor.bg/bg/articles/bsp-pak-yahnaha-opozitsionnata-valna-iska-izvanreden-parlament-zaradi-sriva-v-targovskiya-registar-i-pravosadnoto-ministerstvo", "text": "Парламентът да се събере извънредно другата седмица заради кризата с електронните системи - Търговския регистър и Министерство на правосъдието. Подписка за това внася БСП, обяви соцлидерката Корнелия Нинова. Червените са събрали необходимите 48 подписа и искат изслушване на премиера, пише \"24 часа\". Правителството е абсолютно безсилно вече седми ден да се справи с кризата в Търговския регистър, където се съхраняват изключително важни данни, каза Нинова. Премиерът да обясни какво става в държавата, какви мерки ще се предприемат и кой ще поеме политическата отговорност, иска БСП. Като втора точка на извънредното заседание социалистите предлагат обсъждане на възможностите и изслушване на министъра на финансите за възможностите държавата да плати през обезпечителния си фонд парите на тези 250 хиляди души. И след това държавата да води делата с фалиралото кипърско застрахователно дружество \"Олимпик\". „Това, както знаете засяга хиляди хора, фирми, капитал, акции, данни, собственост, задължения на фирми“, заяви Нинова и заключи „Няма вече държава в „държавата'' на ГЕРБ''.", "date": "2018.08.17", "title": "БСП пак яхна опозиционната вълна - иска извънреден заседание на парламента"}
{"url": "https://www.faktor.bg/bg/articles/novini/balgariya/drama-meditsi-reanimiraha-polovin-chas-zatisnat-ot-motokar-rabotnik-no-ne-uspyaha-da-go-spasyat", "text": "Мъж загина в района на частен митнически склад на пловдивското \"Кукленско шосе\" днес. По първоначална информация става въпрос за трудова злополука. Човекът е товарил камиони, когато мотокар се е обърнал и го е затиснал, съобщава TrafficNews.bg.  Колеги, които са станали свидетели на случилото се, веднага са извикали линейка и се са опитали да му помогнат. Екипът на Бърза помощ повече от половин час го е реанимирал, но мъжът е починал. Очаква се на място да пристигне дежурен следовател, който да установи точните причини за инцидента.", "date": "2018.08.17", "title": "Драма: Медици реанимираха половин час затиснат от мотокар работник, но не успяха да го спасят"}
{"url": "https://www.faktor.bg/bg/articles/saytat-na-ministerstvo-na-pravosadieto-tragna", "text": "След няколко часа в небитието, сайтът на министерството на правосъдието тръгна малко след 14 ч., съобщава Епицентър.бг. Страницата на ведомството се срина, малко след като правосъдната министърка Цецка Цачева обясняваше в ТВ интервю за отпуснатите 4 млн. за сигурността на Търговския регистър.  Гражданите нямаха достъп до сайта, а при опит за влизане в него се изписваше: Грешка. Заявеният адрес е недостъпен.  От министерството обясниха за Агенция „Фокус“, че сайтът не е достъпен поради технически причини.", "date": "2018.08.17", "title": "Сайтът на Министерство на правосъдието тръгна след няколко часа мълчание"}
{"url": "https://www.faktor.bg/bg/articles/rusiya-finansovata-ni-sistema-e-absolyutno-stabilna", "text": "Финансовата и икономическа система на Русия е абсолютно стабилна въпреки силните колебания в курса на рублата. Това каза говорителят на Кремъл Дмитрий Песков, цитиран от ТАСС. \"Има многопосочна динамика. Съществуват определени силни колебания, но бих искал да напомня изявленията на нашите ръководители от икономическия блок, че финансовата и икономическа система в страната е стабилна\", каза той в отговор на въпрос дали понижението в курса на рублата в последните дни безпокои Кремъл. От началото на август до 13 август курсът на долара нарасна с почти 10 процента до 68,66 рубли. В същото време спадът на рублата спрямо еврото не беше толкова съществен - 6,8%, а единната европейска валута поскъпна 78,15 рубли. От 14 август рублата започна да си възстановява загубите и днес доларът се търгува за 67,55 рубли, а еврото - за 76,85 рубли. Основен натиск върху акциите на руските компании и рублата оказаха опасенията за въвеждането на поредни санкции от САЩ. Миналата седмица стана ясно, че САЩ ще въведат от 22 август санкции във връзка с отравянето на 4 март във Великобритания на бившия разузнавач Сергей Скрипал и дъщеря му Юлия. Вашингтон ще вземе решението за въвеждането на втори пакет санкции срещу Москва след 90 дни в зависимост от това дали Кремъл ще изпълни редица предложени условия. Русия многократно опровергава връзката си с инцидента със Скрипал.", "date": "2018.08.17", "title": "Кремъл се брани: Финансовата система на Русия е абсолютно стабилна"}
{"url": "https://www.faktor.bg/bg/articles/obshtestvo/zakon-i-red/78-dushi-sa-zaginali-pri-pozhari-u-nas-ot-nachaloto-na-godinata", "text": "78 души са загинали при пожари от началото на годината досега. За сравнение – жертвите през цялата минала година са били 148. Според директора на Главна дирекция „Пожарна безопасност и защита на населението” главен комисар Николай Николов най-често става дума за битови пожари, предизвикани от небрежност. При тях загиват или много малки деца, оставени без родителски надзор, или трудно подвижни възрастни хора. Спасените от началото на 2018 г. са 462 души. „Нашите усилия дават резултат. Когато започне зимният сезон и започнем да се отопляваме, е важно дали температурите ще паднат рязко. Най-рисковият период е в края на декември и януари”, отбеляза Николов. „Започнахме кампания сред възрастните хора, монтираме и безплатни датчици там, където сме успели да осигурим. Идеята е рано да се открие пожарът и да се намесим”, допълни той. Най-застрашените райони от пожар у нас традиционно са около Хасково, Харманли, Свиленград, Пловдив и Пазарджик. Събота и неделя да изнесем постове на пожарната, които по-рано да ни предупредят. Проблемът там е буйна висока и суха трева, която много бързо се разпалва. Тя гори със скорост няколко десетки километра в час и само след няколко минути периметърът на пожара е в километри. Важното е бързо да се  намесим, посочи Николай Николов. По думите му причината за пожарите в природата е преди всичко човешката дейност. В последните години умишлените природни пожари са много малко като брой. Преди десетина години бяха напаст за нас. Само около 4% са от естествен източник, отбеляза шефът на пожарната.", "date": "2018.08.17", "title": "78 души са загинали при пожари у нас от началото на годината"}
{"url": "https://www.faktor.bg/bg/articles/obshtestvo/pochitateli-otdavat-pochit-na-areta-franklin-po-tseliya-svyat", "text": "Фенове на соул дивата Арета Франклин се събират в цяла Америка, за да отдадат почит към певицата, която почина вчера. Най-много нейни поклонници има около църквата „Бетел Баптист” – храма в Детройт, който тя е посещавала. Баща ѝ е бил и пастор там, а самата Арета е пяла в хора на църквата. Освен запалени свещи хората оставят цветя и подаръци като израз на уважение към любимата си певица. Звезди и знаменитости от целия свят скърбят и отдават почит на Арета Франклин, починала днес на 76 години от рак. Почит вече отдадоха Доналд Тръмп и Барак Обама, предадоха световните агенции. Трудно е да си представи човек един свят без нея. Тя бе не само уникална блестяща певица, но нейният ангажимент към защитата на гражданските права имаше незаличимо въздействие върху света, написа в „Туитър” Барбра Стрейзънд. Нейният глас, нейното присъствие, нейният стил, никой не правеше нещата по-добре от нея, тя беше наистина Кралица на соул музиката. Ще ни липсваш!, написа певецът Лайнъл Ричи. Загубата на Арета Франклин е удар за всеки от нас, който обича истинската музика, музиката за сърцето, за душата и църквата. Нейният глас бе уникален, нейният начин да свири на пиано беше безценен, тя беше една от моите любими пианисти, написа в Инстаграм Елтън Джон. Моля се за невероятния златен дух на Арета Франклин, каза в \"Туитър\" Даяна Рос. Ти ще властваш като Кралица завинаги, се казва в изявление на Куинси Джоунс, в което той си спомня за професионализма, класата, изискаността и умиротвореността на певицата - качества, типични за една истинска кралица. В продължение на над 50 години тя трогваше душите ни, се казва в изявление на бившия американски президент Бил Клинтън, в което се припомня и, че първото музикално училище на Арета е била църквата и изпълненията й са били заредени с наученото там. Клинтън казва, че винаги ще е благодарен за подкрепата на Арета, в това число и за изпълненията й на двете му церемонии по встъпване в длъжност като президент, както и за нейната подкрепа за кампанията за борба със СПИН. В „Туитър” Пол Маккартни пък призовава всички да благодарят за красивия живот на Арета, която бе Кралицата на нашите души. Тя ще ни липсва, но споменът за нейното величие като музикант и за нея като невероятно човешко същество ще останат с нас завинаги, допълва той. Ани Ленъкс пък пише в „Туитър”, че Арета Франклин е била просто несравнима. Арета Франклин почина в дома си в Детройт на 76-годишна възраст след дълга битка с рак на панкреаса.", "date": "2018.08.17", "title": "Почитатели отдават почит на Арета Франклин по целия свят"}
{"url": "https://www.faktor.bg/bg/articles/maskirani-i-vaorazheni-opitali-da-nahluyat-v-doma-na-bivsh-zam-ministar", "text": "Маскирани и въоръжени са се опитали да нахлуят в дома на бившия зам.-министър на туризма Бранимир Ботев във Варна, предаде Нова телевизия В къщата му, която е на метри от резиденция Евсиноград, по това време са били само майка му и децата му. Маскираните са прескочили оградата на двора, но още преди да влязат в сградата, синът му ги е видял и се е развикал. Вероятно, защото е чул виковете му, шофьор на автомобил е обърнал колата към двора, осветил е с фаровете нападателите и те са избягали, качвайки се в друга кола. Ботев свърза нападението с остро интервю, което е дал преди 2 дни по телевизия България On Air, в което силно е критикувал министърът на туризма Николина Ангелкова за начина на концесиониране на плажовете по Черноморието, твърди offnews. Беше нападение за сплашване, предполагам, че са искали да заплаят нещо, за да ме принудят да мълча, смята Ботев, който в момента е директор на престижния Европейски институт за стратегии и анализи.", "date": "2018.08.17", "title": "Маскирани и въоръжени опитали да нахлуят в дома на бивш зам.-министър"}
{"url": "https://www.faktor.bg/bg/articles/obshtestvo/zakon-i-red/ts-tsacheva-ne-mozhe-bez-otgovornost-sled-kato-balgariya-nyakolko-dni-e-bez-targovski-registar", "text": "\"Няма как да няма отговорни, когато България за няколко дни остане без Търговски регистър\", заяви пред бТВ правосъдният министър Цецка Цачева. По думите й само за 2017 г. държавата е осигурила над 4 млн. лв. за сигурността на системата, като \"специализирана фирма\" е предписала конкретни мерки за надграждане на регистъра, които са били подкрепени от Министерството на правосъдието – включително и финансово.  Цачева не коментира дали става дума за саботаж, или за техническа грешка. Тя призова да се изчака заключението на службите, които са ангажирани с разследването. \"Аз съм категорична, че не може без отговорност, след като България няколко дни е без търговски регистър. В момента, в който получих на 10 август, петък, доклада, че въпреки дадения 8-часов срок за отстраняване на нередностите, за да продължи функционирането на регистъра, той не може да бъде възстановен, в рамките на минути съм изпратила съответните писма, по надлежния ред съм информирала председателя на ДАНС, главния прокурор и разбира се министъра на вътрешните работи и чрез него ГДБОП\", съобщи правосъдният министър.  \"В рамките на дни съм реагирала, изцяло съм подкрепила предписаните мерки от страна фирмата, дала съм указания във възможно най-краткия срок Агенцията по вписванията да изпълни тези предписания и тъй като това във всички случаи е свързано и с финансови ресурси, по предложение на изпълнителната директорка на Агенцията по вписванията са направени промени в бюджета на Министерството на правосъдието, като са осигурени допълнителни средства. През декември е подписан договор за немалка сума от средства. Онова, което мога да кажа е, че над 4 милиона за 2017 г. държавата като средства е осигурила именно за сигурността на държавния регистър\", допълни тя.", "date": "2018.08.17", "title": "Ц. Цачева: Не може без отговорност, след като България няколко дни е без търговски регистър"}
{"url": "https://www.faktor.bg/bg/articles/novini/balgariya/tv-evropa-startira-petitsiya-v-podkrepa-na-ukrainskiya-rezhisyor-oleg-sentsov", "text": "\"Да спасим Сенцов!\" под този надслов ТВ „Европа” стартира подписка в защита на украинския режисьор Олег Сенцов, който е в руски затвор и е  обвил безсрочна гладна стачка.   Ето какво се казва в призива на медията: „Преди два месеца приключи първото Българско председателство на Съвета на Европейския съюз. Периодът от шест месеца показа голямото европейско израстване, политическа зрялост и европейско визионерство на нашата страна. Темата за бъдещето на Западните Балкани, за мира и разширената зона за сигурност на Европейския съюз е неотделима обаче от загрижеността за европейските ценности, мира и стабилността в цяла Европа. Един от най-драматичните проблеми продължава да бъде руската окупация на Крим и нарастващото напрежение в Източна Украйна.   Това, заради което се обръщаме към вас - български демократи, интелектуалци, граждани и държавни институции не е абстракция, а конкретен проблем, свързан с човешки живот – този на незаконно арестувания от руските власти украински интелектуалец и режисьор Олег Сенцов. Вече трети месец продължава неговата гладна стачка в затвора. В негова защита и с призив към властите в Москва за освобождаването му се обявиха стотици европейски и световни интелектуалци и негови колеги. В негова защита се изправиха и правозащитни звена на ООН.   България обаче досега изостава с възможностите на своя демократичен глас да застане редом до европейските и световни призиви за освобождаването на Олег Сенцов, както и за намирането на решение за освобождаване и на другите задържани от руските власти украински патриоти. Европа ще заспива по-спокойно, ако успеем да спасим един човешки живот. Ние, българите, също ще заспиваме по-спокойно. А състоянието е Олег Сенцов от ден на ден се влошава. Той е вече само на легло и животът му е в непосредствена опасност”. Подкрепете  петицията „Да спасим Сенцов”!", "date": "2018.08.17", "title": "ТВ”Европа” стартира петиция в подкрепа на украинския режисьор Олег Сенцов"}
{"url": "https://www.faktor.bg/bg/articles/saytat-na-ministerstvo-na-pravosadieto-se-srina", "text": "Само час след като правосъдната министърка Цецка Цачева обясняваше в интервю за отпуснатите 4 млн. за сигурността на Търговския регистър, сайтът на подопечното й министерство се срина. Технически проблем, профилактика или хакерска атака, предстои да разберем, както и дали инцидентът е свързан по някакъв начин с блокажа на регистъра, коментира Канал 3.", "date": "2018.08.17", "title": "Сайтът на министерство  на правосъдието се срина"}
{"url": "https://www.faktor.bg/bg/articles/novini/svyat/germanski-ekspert-koshmarat-na-rusiya-sa-konsolidirani-demokratsii-v-zapadnite-balkani", "text": "\"Македонските граждани са тези, които трябва да решат дали договорът от Преспа (Договорът между Гърция и Македония за името на страната) е добър. В момента не виждам по-добра опция от гледна точка на интеграцията с ЕС и запада. Русия притиска и Гърция, и Македония, за да спре процеса\", коментира пред Voice of America анализатърът от берлинския Съвет за политика  Курт Басенер. \"Кошмарът на Русия са консолидирани демокрации в Западните Балкани\", заяви Басенер. По думите му, загрижеността за крайния изход от референдума в Македония е основателна. \"Представете си реакцията на албанската популация ако реферндемът пропадне. Албанците са позитиввно настроени към НАТО, ЕС и интеграцията и аз очаквам те да гласуват и то да гласуват \"да\". Те ще кажат \"ние искаме там, макар че вие не искате\". Загрижеността е основателна\", смята експертът.", "date": "2018.08.17", "title": "Германски експерт: Кошмарът на Русия са консолидирани демокрации в Западните Балкани"}
{"url": "https://www.faktor.bg/bg/articles/nameriha-tyaloto-i-na-vtoroto-momche-povlecheno-ot-valna-vav-varna", "text": "Намериха тялото и на второто момче, повлечено от вълна във Варна. Детето е на 14 години и заедно с негов другар бяха отнесени от морето край вълнолома в Морската столица, съобщи БНР. Екип от 12 водолази на Военноморските сили поднови издирването му тази сутрин. Около 9.10 часа водолазните екипи са локализирали детето. Създадена е организация по изваждането му. Тялото на първото дете беше открито вчера.", "date": "2018.08.17", "title": "Намериха тялото и на второто момче, повлечено от вълна във Варна"}
{"url": "https://www.faktor.bg/bg/articles/turtsiya-zaplashi-da-otgovori-ako-sasht-nalozhat-dopalnitelni-sanktsii", "text": ". В петък Турция заплаши да отговори ако САЩ наложат допълнителни санкции във връзка с арестуването на американския пастор Андрю Брънсън, което предизвика криза в отношенията между страните, предава AFP. „Ние вече отговорихме на базата на правилата на Световната търговска организация и ще продължим да го правим“, заяви търговският министър на Турция Рухсар Пекчан пред „Анадолската агенция“. „Франс прес“ припомня, че в четвъртък САЩ заплашиха, че ще наложат нови санкции ако Брънсън не бъде освобден.  Министърът на външните работи на Турция Мевлют Чавушоглу отново отправи критики към САЩ по повод политическата им позиция спрямо Анкара, пише електронното издание на вестник Yeni Safak. „САЩ не знаят кои са истинските им приятели“, заяви Чавушоглу пред репортерите в хода на заключителната си реч на 10-ата посланическа конференция в столицата Анкара. В коментарите си Чавушоглу е визирал думите на американския президент Доналд Тръмп, който заяви в четвъртък по време на среща на кабинета си, че Турция „е показала, че не е добър приятел“. „Турция не е направила нищо лошо на САЩ дори един път. Когато някой бъде обвинен в нещо, независимо от гражданството на лицето, той преминава през съдебен процес“, заяви Чавушоглу по отношение на процеса срещу американския пастор Андрю Брънсън, чието освобождаване искат от Вашингтон. „Не правим каубойски филм. Ние сме две велики страни, които трябва да имат добри отношения, но ще се научим да се уважаваме“, добави турският министър. Освен това той обяви, че ще участва в неформалната среща на външните министри от ЕС на 30 август във Виена и обясни, че Турция иска да развива отношенията си със Съюза и се чувства „част от семейството“.", "date": "2018.08.17", "title": "Чавушоглу: Турция и САЩ сме две велики страни, които трябва да имат добри отношения"}
{"url": "https://www.faktor.bg/bg/articles/borisov-odobri-shefat-na-patnata-politsiya-komisar-ranovski-stava-nachalnik-na-avtomobilnata-agentsiya", "text": "Отговорът на кабинета на сигналите на гражданите и на зачестилите инциденти с корупция и купуване на книжки в автомобилната администрация  - шефът на Пътната полиция, комисар Бойко Рановски, оглави Автомобилната агенция. Това стана по заповед на премиера Бойко Борисов. Министър-председателят е одобрил предложението на министъра на транспорта, информационните технологии и съобщенията Ивайло Московски за изпълнителен директор на ИА „Автомобилна администрация“ да бъде назначен Бойко Рановски, съобщиха от правителствения пресцентър. Досега длъжността се заемаше от Красимир Сребров, който почина след дълго боледуване. Комисар Бойко Рановски е завършил ВВИСУ „Любен Каравелов“ в София. От 1996 г. до 1999 г. е офицер в Българската армия. От август 1999 г. започва работа в Министерството на вътрешните работи, като районен инспектор в 3-то Районно управление към СДВР. От 2003 г. е назначен в сектор „Териториално обслужване“ в отдел „Охранителна полиция“ – СДВР. От 1 март 2005 г. е служител в Пътна полиция. От март 2015 г. е началник на отдел „Пътна полиция“ при ГД „Национална полиция“ – МВР.", "date": "2018.08.17", "title": "Борисов одобри: Шефът на Пътната полиция комисар Рановски става началник на  Автомобилната агенция"}
{"url": "https://www.faktor.bg/bg/articles/novini/balgariya/kevr-zapochna-proverka-za-vodata-v-oblast-haskovo", "text": "Във връзка с публикувани информации в национални медии и широкият обществен отзвук за установени отклонения в качеството на водата за питейно-битови цели в град Харманли и други населени места в област Хасково, КЕВР започна проверка за изясняване на обстоятелствата по случая. Това съобщиха от пресцентъра на Регулатора.  С писмо на председателя на регулатора до изпълнителния директор на „ВиК Хасково“ ЕООД, на основание на чл.114 от Административнопроцесуалния кодекс, се изисква в 7-дневен срок водното дружество да представи в КЕВР информация по изнесените в публикациите проблеми. В доклада на „ВиК Хасково“ ЕООД следва да бъдат предоставени данни от направените проби от водоизточниците (местоположение и дебит), които са показали отклонение в нормативно заложените показатели за качество. Регулаторът очаква да бъде информиран също за населените места с влошено качество на питейната вода и за броя на засегнатото население. В Комисията трябва да бъдат представени копия на протоколите за физикохимичен и микробиологичен анализ на взетите проби от Регионална здравна инспекция - град Хасково, от началото на месец юли 2018 г. до момента, които са показали несъответствие със стандартите за качество на питейната вода. „ВиК Хасково“ трябва да информира Комисията и за начина, по който дружеството е информирало потребителите за възникналия проблем, съгласно изискванията на чл. 41, ал. 3 от Наредба № 4/14.09.2004 г. за условията и реда за присъединяване на потребителите и за ползване на водоснабдителните и канализационните системи. Същевременно в изпълнение на задълженията си по Общите условия за предоставяне на ВиК услуги на потребителите, водният оператор трябва да посочи дали на потребителите е осигурено алтернативно водоснабдяване с питейна вода, включително с водоноски и къде са разположени те на територията на населените места. В доклада до КЕВР следва да бъде включена и информация за регистрираните жалби и сигнали на потребители за лошо качество на питейната вода за предходни периоди. В посочения 7-дневен срок „ВиК Хасково“ трябва да информира Комисията дали до този момент са правени обследвания за причината за рязкото влошаване на качеството на питейната вода в региона и какви мерки дружеството е предприело и планира да извърши, в т.ч. съвместно с други институции, с цел да бъдат изпълнени нормативните изисквания за качество на предоставяната водоснабдителна услуга и да посочи срока за тяхното изпълнение. При всички постъпващи сигнали за влошено качество на предоставяните ВиК услуги, в изпълнение на своята контролна дейност КЕВР ще продължава да извършва щателни проверки в защита на правата на потребителите. Регулаторът и занапред ще осъществява контрол върху дейността на ВиК дружествата с оглед стриктното изпълнение на техните задължения съгласно Общите им условия за предоставяне на непрекъсваеми и качествени водоснабдителни услуги на техните абонати. При констатирано неизпълнение на тези задължения регулаторът ще прилага стриктно действащата нормативна уредба и ще налага съответните административно-наказателни санкции.", "date": "2018.08.17", "title": "КЕВР започна проверка за водата в  област Хасково"}
{"url": "https://www.faktor.bg/bg/articles/novini/balgariya/boykot-i-zaplahi-za-nov-kontraprotest-zaradi-zakona-za-horata-s-uvrezhdaniya", "text": "Национално представените организация на и за хора с увреждания са в готовност за нов протест. Те бойкотираха днешната среща при вицепремиера Томислав Дончев, като обявиха, че правителството работи под диктата на протестиращите майки и на омбудсмана Мая Манолова. Председателят на Асоциацията на родителите на деца с епилепсия Веска Събева заяви, че новият Закона за хората с увреждания, който се готви в момента, не обхваща всички хора с увреждания, а под давлението на недоволните се защитава само малка част от нуждаещите се. С новия закон се предвижда създаването на специализиран орган за хората с увреждания под шапката на Министерския съвет, като той трябва да замени Агенцията за хората с увреждания. Според Събева създаването на такава мегаструктура е абсолютно излишно и, според Конвенцията за защита на правата на хората с увреждания, страната ни има ангажимент единствено да създаде координиращ и набюдаващ орган. Протестиращите майки са в конфликт с организациите, които обвиняват, че не правят достатъчно за защитата на нуждаещите се, при положение, че получават субсидия от държавата. Тезата на другата страна е, че недоволството се употребява политически. Сред спорните въпроси около новия закон са идеята за облекчаване на критериите за представителност и евентуалното прецизиране на размера на субсидията. Чакат се предложенията на Министерството на финансите, а Мая Манолова предложи финансирането да е както субсидия за представителност, така и на проектен принцип.", "date": "2018.08.17", "title": "Бойкот и заплахи за нов контрапротест заради Закона за хората с увреждания"}
{"url": "https://www.faktor.bg/bg/articles/novini/svyat/chavushoglu-turtsiya-ne-zhelae-problemi-sas-sasht", "text": "Турция и Съединените щати биха могли лесно да разрешат проблемите си, но не и при сегашния подход на Вашингтон. Това заяви турският външен министър Мевлют Чавушоглу, цитиран от БНР. По време на десетото съвещание на посланиците в Анкара Чавушоглу каза още, че Турция не желае проблеми с Щатите. Отношенията между двете страни се изостриха поради решението на президента Тръмп да въведе мита за внос на стомана и алуминий от Турция. Ключов се оказа и проблемът със съдбата на християнския пастор Андрю Брънсън, задържан в Турция за предполагаеми връзки с опита за преврат през 2016 г.", "date": "2018.08.17", "title": "Мевлют Чавушоглу: Турция не желае проблеми със САЩ"}
{"url": "https://www.faktor.bg/bg/articles/blizki-i-vrastnitsi-na-mladezhite-pometeni-ot-18-godishen-shofyor-blokiraha-tazi-sutrin-glavnata-ulitsa-v-petrich", "text": "Близки и връстници на младежите, пометени от безразсъден 18-годишен шофьор на тротоара в центъра на Петрич, блокираха тази сутрин главната улица в знак на протест. Инцидентът стана преди ден, а новоизлюпеният водач с книжка от месец е задържан за 72 часа. Свидетели на инцидента разказаха, че синът на бивш полицейски шеф от града си правел дрифтове и се засилвал с колата си към тях на няколко пъти преди да удари тримата. \"Те все едно бяха в капан тримата и не можаха да се освободят. Всички си помислиха, че колата ще намали, но тя започна да се сили, да се сили. И вдигна ръчна, и вместо на спирачки, тя се заби върху тях. Но той не само веднъж направи този дрифт. Той първо се засилваше отдолу, идваше тук, въртеше се един път, втори път се завъртя тук и това беше третият път. Те нямаше накъде да отидат. Стъклата се сипеха. И шофьорът вместо да излезе да помогне, той тръгна да си ходи!\", разказа по бТВ възмутено едно от момичетата, което е наблюдавало сцената на ужаса. Друг младеж, един от няколкото по-леко ранени, почти се разплака. Момчето разказа с треперещ глас: \"Видях, че задните гуми започнаха да стържат по асфалта и колата внезапно дойде към нас. Хората настояват безумието да спре, а друго от момчетата разкри, че неколкократно са правили забележка на въпросния новоизлюпен шофьор да не кара толкова бързо, при което той отговарял на връстниците си: \"Не можеш да ми кажеш как да карам!\" Същият стана причина да ампутират крака на ранено момче, а момиче е изгубило много кръв и се очаква да го транспортират в болница в София заради ниския хемоглобин.", "date": "2018.08.17", "title": "Близки и връстници на младежите, пометени от 18-годишен шофьор, блокираха главната улица в Петрич"}
{"url": "https://www.faktor.bg/bg/articles/bivshiyat-strateg-na-tramp-konsolidira-evropeyskoto-krayno-dyasno", "text": "Стивън Банън ще създаде в Брюксел мозъчен тръст, наречен \"Движението\", с цел да подкрепи европейските националистически партии във времето до изборите за Европейски парламент през май 2019 година, пише електронното издание New Europe в материал, представен от \"Фокус\" без редакторска намеса. Бившият съветник на Белия дом Стив Банън се стреми да създаде \"център на операциите\", който да консолидира крайнодесните партии, съобщава France 24. От 2014 г. насам, Бенън иска да събере глобално движение Tea Party, което се противопоставя на глобализацията или това, което той нарича \"партията на Давос\". В интервю за Daily Beast през юли Банън обяви, че неговият мозъчен тръст ще се съсредоточи върху събирането на средства, изборите, стратегията, съобщенията и насочването на данни от името на европейското крайно дясно. Организацията има за цел да компенсира липсата на опит на нововъзникващото дясно движение в Европа и да противодейства на „Отвореното общество“ на Джордж Сорос. Движението ще започне с 10 служители. Банън се застъпва за обединяването на дясното в Европейския парламент, в блок, който може да обедини до една трета от новите членове на Европейския парламент. Консултации за уеднаквяване на националистическото дясно вече са в ход, със или без участието на Стив Банън. В интервю пред Helsingin Sanomat, лидерът на Партията на евроскептичните финландци разкри, че се водят преговори за консолидиране на суверенисткото политическо дясно в една група в Европейския парламент през 2019 г. Председателят на партията на финландците Джуси Халла-ахо изглежда сигурен, че евроскептичните групи, разпръснати между Европейските консерватори и реформисти (ЕКР), Европа на свободата и пряката демокрация (EFDD) и Европа на нациите и свободата (ENF) ще се консолидират. Политическото обединение се води от италианския министър на вътрешните работи Матео Салвини от \"Лега\". Понастоящем трите групи контролират 151 места в 751-местния Европейски парламент, но се стремят да увеличат влиянието си, тъй като влиянието на евроскептичните партии се вдигат във всички 27 страни-членки на ЕС. Понастоящем Банон се консултира с многобройни партии и лидери в цяла Европа, включително Найджъл Фараж, консерватора Борис Джонсън, Марин льо Пен от Националния фронт във Франция, Алис Вайдел от „Алтернатива за Германия“ и унгарския премиер Виктор Орбан.", "date": "2018.08.17", "title": "Ексстратег на Тръмп консолидира европейското крайно дясно с \"център\" в Брюксел"}
{"url": "https://www.faktor.bg/bg/articles/novini/balgariya/turtsiya-zalovila-13-900-nelegalni-migranti-po-granitsite-s-balgariya-i-gartsiya", "text": "Турските погранични власти са заловили 13 900 нелегални мигранти през първите осем месеца от началото на тази година при опит да преминат през границите на Турция с България и Гърция край Одрин. По данни на Генералната дирекция по миграцията над половината, а именно 8561 мигранти, са заловени край турско-гръцката граница, а 5249 - край турско-българската граница, предаде БТА. Телените заграждения, които бяха издигнати от България на границата с Турция, са разглеждани като по-трудно преодолима преграда от бежанците. Поради това в последно време те се насочват повече към границата с Гърция, отбелязват наблюдатели. През летните месеци река Марица, която оформя границата между Турция и Гърция, пресъхва, а само малка част, 12,5 км, от границата с Гърция е с телени заграждения. Смята се, че поради това е по-лесно тя да се премине и затова мигрантите се насочват основно по този маршрут към Европа. Каналджиите отвеждат мигрантите до граничната зона и ги оставят там. Една част се опитват да преминат нелегално границата с България, а друга част се насочват към Гърция. Сред заловените през първите осем месеца на тази година основният поток е от Сирия и Ирак, следват Афганистан, Пакистан, Палестина, Саудитска Арабия, Иран, африканските страни и др.", "date": "2018.08.17", "title": "Турция заловила 13 900 нелегални мигранти по границите с България и Гърция"}
{"url": "https://www.faktor.bg/bg/articles/sasht-za-gotovi-za-dopalnitelni-merki-sreshtu-ankara-ako-ne-osvobodi-barzo-arestuvaniya-pastor", "text": "САЩ са готови да предприемат допълнителни мерки срещу турското правителство ако то не освободи арестувания американски пастор, заяви министърът на финансите на САЩ Стивън Мнучин, цитиран от европейската редакция на електронното издание Politico, цитирано от \"Фокус\". По време на заседание на кабинета в Белия Дом Мнучин е отбелязал, че Вашингтон е наложил санкции срещу членове на администрацията на турския президент Реджеп Таийп Ердоган заради отказа на Анкара да освободи пастор Андрю Брънсън и е добавил, че „имаме още запланирани действия ако те не го освободят бързо“. Финансовият министър не е дал подробности за предвидените мерки.", "date": "2018.08.17", "title": "САЩ са готови за допълнителни мерки срещу Анкара, ако не освободи бързо арестувания пастор"}
{"url": "https://www.faktor.bg/bg/articles/12-razgneveni-eksshefove-v-us-razuznavanejf-reshenieto-na-tramp-za-dzhon-brenan-e-nedobrosavestno-i-bezpretsedentno", "text": "Бивши шефове на американското разузнаване разпространиха съвместно изявление, в което критикуват решението на президента Тръмп да отнеме достъпа до класифицирана информация на бившия директор на ЦРУ Джон Бренан. Безпрецедентният ход на държавния глава предизвика остри реакции и тревога сред бившата разузнавателна общност в САЩ, пишат американските медии, цитирани от БНР.  Дванадесет бивши висши служители на разузнавателните служби излязоха със съвместно изявление, в което критикуват решението на президента Доналд Тръмп, с което отнема достъпа до секретна информация на бившия директор на ЦРУ Джон Бренан, като го наричат \"недобросъвестно и безпрецедентно\". Бившите разузнавачи казват, че \"действията на президента по отношение на Джон Бренан и заплахите за подобни действия срещу други бивши служители нямат нищо общо с това кой трябва и не трябва да притежава подобно ниво на достъп\". Под обръщението са се подписали шест бивши директори на ЦРУ, пет бивши заместник-директори и бившият директор на Националното разузнаване Джеймс Клапър. Клапър и бившият директор на ЦРУ Майкъл Хейдън са сред спряганите имена на хора, чийто достъп също може да бъде отнет. Самият Бренан коментира, че решението на Белия дом да му отнеме достъпа до класифицирана информация е опит от страна на президента Тръмп да потисне свободата на словото и да накаже критиците си. \"Това трябва да тревожи силно всички американци, включително професионалистите в разузнаването, за цената на откритото говорене\", написа той в Туитър. Според Белия дом обаче досегашното поведение на Бренан – отявлен критик на Тръмп – поставя под въпрос обективността му и доверието към него. Бренан остро критикуваше президента особено след срещата му с руския държавен глава Владимир Путин.", "date": "2018.08.17", "title": "12 разгневени ексшефове в американското разузнаване: Решението на Доналд Тръмп за Джон Бренан е недобросъвестно"}
{"url": "https://www.faktor.bg/bg/articles/shefkata-na-balgarskite-zastrahovateli-usukva-nalichni-sa-vsichki-merki-koito-mogat-da-vzemat-za-da-imame-stabilnost-na-pazara", "text": "В България са налични всички мерки, които могат да се вземат, за да имаме увереност за стабилността на пазара. Това заяви в предаването „Преди всички“ председателят на Асоциацията на българските застрахователи Светла Несторова. „За мен единствената линия на бизнес, която заслужава допълнителни усилия и наблюдения и носи в себе си проблеми и рискове е „Гражданската отговорност, защото премиите в нея са очевидно недостатъчни, според регулатора, а резултатите от това виждаме при „Олимпик“. След отнемането на лиценза на кипърския застраховател „Олимпик“, над 200 хил. автомобила в България остават без задължителната застраховка „Гражданска отговорност“. Несторова е категорична, че е напълно реалистично сключването на полиците от потърпевшите навреме, заради наличието на много места, където може да се направи това. Застрахователните брокери ще работят през уикенда с удължено работно време, за да може да поемат много клиенти. Тя обаче препоръча сключването на полицата да не се отлага: „Тук не става въпрос за опасността от санкции, които евентуално биха били понесени поради липса на „Гражданска отговорност“ – това не е проблемът. Проблемът ще е, ако в това време се случи пътно транспортно произшествие. Дори може да не участваш в него, а може да си паркирал. Тогава никой гаранционен фонд – нито кипърския, нито български, просто няма на какво да разчиташ в такава ситуация. Моля, никой да не отлага това, а всички по най-бързия начин да потърсят посредник или новоизбрания си застраховател, за да направят такава застраховка“. Несторова посочи, че първото съобщение за проблема е от месец май. По думите й тези, които са претърпели ПТП в периода на влизането на застрахователя в неплатежоспособност, ще бъдат покрити от Кипърския гаранционен фонд. Хората, сключили полици през април, за които застрахователният период не е изтекъл – те могат да кандидатстват за връщане на премията за неизтеклия период на покритие, обясни Несторова, но добави, че не е сигурно дали те ще бъдат обезщетени. „Ако български застраховател продава полици в ЕС на база на свобода на предоставяне на услуги или свобода на установяване, той ще прави вноски в съответните гаранционни фондове на съответните държави, в които е продал полици, но ако нещо се случи с такъв застраховател, отговорността за всички тези полици, продадени на територията на ЕС, ще се носи от Българския гаранционен фонд. Гаранционният фонд събира пари от всички такива застрахователи, продаващи „Гражданска отговорност“ у нас, но когато има ситуация на фалит, местният гаранционен фонд носи тази отговорност“. Според Светла Несторова взаимодействието между българските и кипърските държавни институции ще сработи. „Не виждам защо трябва да се очакват проблеми в момента. Кипърското законодателство е доста ясно“, подчерта тя.", "date": "2018.08.17", "title": "Шефката на българските застрахователи усуква: Налични са всички мерки, за да имаме стабилност на пазара"}
{"url": "https://www.faktor.bg/bg/articles/novini/svyat/106-zhertvi-na-navodneniyata-v-indiya", "text": "Над 106 души са станали жертва на мусонните дъждове в индийския щат Керала, който се намира в югозападната част на страната и е посещаван от туристите обект, предаде Франс прес. Заради дъждовете близо 150 000 души са останали без покрив над главите си и са били подслонени от властите в над 1330 убежища. Според местния премиер Пинарай Виджаян щатът е изправен пред изключително сериозна криза.", "date": "2018.08.17", "title": "106 жертви на наводненията в Индия"}
{"url": "https://www.faktor.bg/bg/articles/novini/svyat/radocharovanie-za-tramp-otlagat-za-dogodina-voenniya-parad", "text": "Съединените щати отлагат военния парад, поискан от американския президент Доналд Тръмп, съобщава Ройтерс. Първоначално мащабното военно събитие беше замислено за 10 ноември тази година във Вашингтон в чест на американските военни ветерани, както и по повод стогодишнината от края на Първата световна война. Парадът обаче, ще се проведе най-рано през 2019-а година след \"опознаване на възможностите\", уточни прессекретарят на Пентагона полковник Роб Манинг. Очаква се той да струва 92 милиона долара, посочва източник от Пентагона. Според информацията военното министерство ще отдели 50 милиона долара за събитието, докато Департаментът за вътрешна сигурност и други ведомства ще изхарчат 42 милиона долара за парада.", "date": "2018.08.17", "title": "Радочарование за Тръмп: Отлагат за догодина военния парад"}
{"url": "https://www.faktor.bg/bg/articles/novini/balgariya/rzi-zdravniyat-risk-ot-vodata-s-uran-v-harmanli-e-neznachitelen", "text": "Близо 25 000 души са снабдявани от водоноски, след като беше установен уран над допустимата норма във водата на Харманли и три съседни села. Водата е забранена не само за пиене, но и за готвене. Здравният риск е незначителен, увери директорът на РЗИ – Хасково Соня Димитрова. Тя отбеляза, че измерените стойности са 0,043 мг на литър, а нормата е 0,03 мг на литър. Въпреки незначителния здравен риск все пак ние сме длъжни да наложим тези ограничения, поясни тя. Димитрова припомни, че допреди години максимално допустимата стойност е била 0,06. Това е първият резултат, който показва отклонение от изследването на водата в Харманли. Досега не е имало проби, които да показват отклонения по показател естествен уран, посочи тя. Зоната се водоснабдява от 9 кладенеца, в момента работят 6. В един от тях стойността е даже над 0,06. Този кладенец е спрян, предписали сме на ВиК да извърши почистване на водоемите и водопроводната мрежа, каза още шефът на РЗИ – Хасково. Осигурени са водоноски от ВиК – Хасково. Има и мобилни водоноски, които заредиха кухните, където се готви, както и детските градини, обясни пред бТВ кметът на Харманли Мария Киркова.", "date": "2018.08.17", "title": "РЗИ: Здравният риск от водата с уран в Харманли е незначителен"}
{"url": "https://www.faktor.bg/bg/articles/ekspert-uspokoyava-nyama-danni-za-vzriv-na-morbili-i-hepatit-a", "text": "Медиите съобщават за предприети мерки и ваксинации в някои български градове срещу разпространението на морбили или хепатит А. Заплахата идва от съседна Румъния, където всяка седмица случаите на заразени с хепатит А нарастват с около 200.  Как може да бъдем заразени с хепатит А и има ли опасност от епидемия в България? \"В нашата страна, както и във всички останали има постоянна опасност от заразяване. Заразяването става чрез фекално замърсяване, каквото има с изобилие. Когато се съберат на 8-9 години хора, които не са боледували, има опасност от епидемия. Тази година статистиката показва, че имаме около 1100 случая. Съответно няма данни за взрив\", категоричен е в \"България сутрин\" д-р Атанас Мангъров, директор на детско отделение в Инфекциозна болница. Според него хепатит А не може да се предаде по въздушно-капков път. \"Ръцете трябва да бъдат замърсени с фекалии, за да се получи заразяване с хепатит А. Хората трябва да спазват елементарна хигиена, за да се предпазят. При ежедневни битови условия трябва да има грубо нарушаване на хигиената, за да има заразяване\", уточни още специалистът пред Bulgaria ON AIR. По думите на доктора всеки може да се застрахова от хепатит А като се ваксинира. \"Ваксината се прави над 2-годишна възраст. Тя осигурява доживотен имунитет. Цената на дозите е около 100 лева\", отбеляза още Мангъров.", "date": "2018.08.17", "title": "Експерт успокоява: Няма данни за взрив на  морбили и хепатит А"}
{"url": "https://www.faktor.bg/bg/articles/novini/svyat/ispaniya-otbelyazva-edna-godina-ot-napadeniyata-v-barselona", "text": "Испания днес отбелязва 1 година от нападенията в Барселона и в близкото градче Камбрилс. Тогава загинаха общо 16 души, а над 100 бяха ранени. В памет на жертвите днес в столицата на Каталуния ще има възпоменателна церемония, на която ще присъстват крал Фелипе Шести и премиерът на страната Педро Санчес. Преди година 22-годишен мароканец прегази 14 души на един от централните булеварди в града. След това отвлече лека кола, като уби шофьора й. Часове по-късно, негови съучастници блъснаха няколко пешеходци в Камбрилс, като загина една жена.", "date": "2018.08.17", "title": "Испания отбелязва една година от нападенията в Барселона"}
{"url": "https://www.faktor.bg/bg/articles/novini/balgariya/poroy-prekasna-macha-grigor-dimitrov-novak-dzhokovich-pri-1-1", "text": "Най-добрият ни тенисист Григор Димитров се изправи срещу сръбския аси Новак Джокович в двубой за място на четвъртфиналите на тенис турнира  от „Мастърс“ в Синсинати. Григор спечели първия сет с 6:2, докато вторият беше за Джокович, печелйки го с 6:3. При 2:1 за сръбския тенисист в третата част, двубоят бе временно прекъснат заради пороен дъжд. Първоначалната идея беше мачът да продължи след края на дъжда, но след близо час организаторите официално обявиха че всички двубои за деня се отменят и ще бъдат доиграни в петък. Тепърва ще бъдат уточнени началните часове.", "date": "2018.08.17", "title": "Порой прекъсна мача Григор Димитров-Новак Джокович при 1:1"}
{"url": "https://www.faktor.bg/bg/articles/novini/svyat/poroy-navodni-kiev", "text": "Мощна лятна буря нанесе сериозни щети в украинската столица Киев. Стихията изкорени дървета, изпочупи прозорци и саксии. Пороен дъжд, придружен от силен вятър, за много кратко време наводни централните улици и площади на града. Водата заля подлези и станции на метрото. Аварийните служби получиха десетки сигнали за отводняване на приземни етажи и магазини. Силните пориви на вятъра скъсаха няколко електропровода, като отделни квартали останаха без ток. Нарушен беше и графикът на обществения транспорт.", "date": "2018.08.17", "title": "Порой наводни Киев"}
{"url": "https://www.faktor.bg/bg/articles/pentagona-kitay-gotvi-bombardirovka-po-sasht-i-tehni-sayuznitsi", "text": "През последните години китайската армия е увеличила операциите на бомбардировачите си и вероятно тренира за нанасяне на удари срещу САЩ и техни съюзници, се казва в годишен доклад на Пентагона, цитиран от Франс прес и Ройтерс, цитирани от БТА . Оценката беше направена на фона на засилено напрежение между двете страни поради разногласия за търговията. Според публикувания снощи доклад, Китай се стреми да увеличи глобалното си влияние, като за миналата година е похарчил за отбрана над 190 милиарда долара по оценки на Пентагона. През последните три години китайската армия е разширила надморските райони, в които действат нейни бомбардировачи, трупайки опит във важни региони. Тя вероятно се готви за удари срещу САЩ и техни съюзници, включително на територията на Гуам, се казва в доклада на Пентагона. Китай е разработил и много сценарии за военна операция срещу Тайван, от морска и въздушна блокада до десант в големи мащаби, целящ окупиране на острова. \"Ако САЩ се намесят, Китай може да опита да забави ефективното им участие и да се опита да спечели с ограничени военни действия\", според Пентагона. В доклада се подчертава, че Пекин развива и космическите си сили, въпреки официалната си позиция срещу милитаризацията на Космоса. Засега няма коментар от китайското посолство във Вашингтон.", "date": "2018.08.17", "title": "Пентагона: Китай  готви бомбардировка по САЩ и техни съюзници"}
{"url": "https://www.faktor.bg/bg/articles/novini/balgariya/i-pirogov-sred-zhertvite-na-olimpik", "text": "Една от най-големите болници в страната - \"Пирогов\", се оказа жертва на фалиралата \"Олимпик\". Здравното заведение е избрало с обществена поръчка кипърския застраховател и е сключило договор за застраховката \"Професионална отговорност\" за близо 69 хил. лв. в края на м.г. със срок 12 месеца. Договорът предвижда сумата да се изплати на четири вноски, така че на практика \"Пирогов\" няма да понесе големи загуби от фалита на застрахователя, тъй като би трябвало до момента да е внесъл третата вноска, а четвърта няма да има. Кипърският регулатор обяви за невалидни от 18 август всички застраховки, направени от \"Олимпик\". Още няколко наши лечебни заведения са клиенти на българския клон на \"Олимпик\". Те са застраховали и сградите, и медицинския персонал. Сред тях са многопрофилната болница в Кърджали и \"Св. Мина\" в Пловдив, както и още три ДКЦ-та и онкологичният център в Пловдив. \"Сумите, с които \"изгарят\" лечебните заведения в Пловдив, не са големи - от 1000 до 2000 лв.\", обяви пред БНР зам.-кметът на града Розалин Петков. От централния офис на \"Олимпик\" в София не дават информация каква част от портфейла им у нас се формира от друг вид застраховки освен \"Гражданска отговорност\". \"Имаме застраховки на товари, на домашно имущество, индустриални обекти, финансова стабилност, професионална отговорност на проектанти в строителството и др.\", обяснява пред в. \"Сега\" пловдивският представител на \"Олимпик\" Пепа Деведжиева, която е и зам.-председател на на Общинския съвет в Пловдив от Реформаторския блок. \"Изгорелите\" по тези застраховки фирми и граждани могат да си търсят парите за неизползвания период на полицата по същия начин като тези с \"Гражданска отговорност\". Те трябва да попълнят заявление с банкова сметка и да го предадат в клона на застрахователя или на брокера, чрез който са сключили договора. Заявлението ще бъде предадено на ликвидатора на кипърската компания, който ще включи българските клиенти на \"Олимпик\" в списъка на кредиторите. Едва ли застрахователната компания има активи, които да покрият изцяло вземанията на хора и фирми, които са й се доверили. По-скоро ще има частично възмездяване. След 10 май - датата, когато кипърският регулатор отне лиценза на \"Олимпик\", а нашата Комисия за финансов надзор забрани на българския клон да сключва нови договори, \"Олимпик\" имаше право единствено да обслужва вече действащите договори. Но през последните дни социалните мрежи са залети от оплаквания на шофьори, които твърдят, че са били измамени от брокери да сключат \"Гражданска отговорност\" след тази дата. От КФН обаче отрекоха това да е възможно. \"Съгласно данните в информационната система на Гаранционния фонд няма сключени нови застраховки след 10 май, тъй като не са генерирани номера. Ако действително някой е сключвал застраховки, това е измама, защото те не са били въведени в е-регистъра и нямат валидни номера\", обясниха от КФН. Комисията приканва, ако има такива случаи, да бъдат подадени сигнали. От Българската асоциация на застрахователните брокери вчера също отрекоха да има подведени граждани след 10 май. От българския клон на \"Олимпик\" посочват, че е възможно в периода от 10 май до 10 август техни клиенти да са превеждали вноски по сключени по-рано застраховки, но това не означава, че са сключвани нови договори.  \"Ако дойдат клиенти с полици на разсрочени вноски в нашите офиси, ние ги предупреждавахме, че е добре следващите вноски да се направят в други компании. Когато застраховките на \"Олимпик\" изтичаха, ние предлагахме застраховки в други дружества\", твърди Ивета Кунева, председател на Асоциацията на брокерите. На фона на целия този смут експерти в бранша коментираха вчера, че за проблемите с \"Олимпик\" се знае много отдавна, но българският регулатор е останал пасивен.   \"Не е вярно, че Комисията за финансов надзор не може да осъществи надзор върху този клон. Българският регулатор няма право да отнема лиценз на кипърската компания, но по отношение на пазарното поведение на тази компания на българския пазар е трябвало да вземе мерки и да защити интересите на застрахованите лица. Зам.-председателите са еднолични органи и решават оперативно какво трябва да се случи в съответния бранш - в случая Ралица Агайн\", заяви пред БНР Борислав Богоев, бивш зам.-председател на КФН. \"Регулаторът върви след събитията. Трябваше да излезе и ясно да каже: Внимавайте с тази компания!\", смята той.", "date": "2018.08.17", "title": "И \"Пирогов\" сред жертвите на \"Олимпик\""}
{"url": "https://www.faktor.bg/bg/articles/novini/svyat/devet-trusa-v-ramkite-na-dva-chasa-v-italiya", "text": "Притеснени италианци спаха на открито тази нощ и едно дете се самонарани, скачайки от балкон, след като южната част на страната беше разтърсена от девет труса в рамките на два часа по-рано вечерта, предаде Асошиейтед прес. Трусовете повредиха балкони, напукаха стени и доведоха до срутване на необитаеми жилища в област Молизе. Няма данни за пострадали пряко от земетресението, но младо момче си причини леки травми, скачайки от балкона на жилището си. Губернаторът на Молизе призова гражданите да се успокоят, подчертавайки, че въпреки оправданите им притеснения и страхове, засега има само дребни материални щети. По данни на италианската сеизмологична агенция най-силният трус е бил с магнитуд 5,1 а следващият по сила - 4,4. Епицентърът беше близо до Монтелчифоне.", "date": "2018.08.17", "title": "Девет труса в рамките на два часа в Италия"}
{"url": "https://www.faktor.bg/bg/articles/novini/balgariya/tsvetanov-otkriva-mezhdunarodniya-festival-na-folklornata-nosiya-v-zheravna", "text": "Председателят на Парламентарната група на ГЕРБ и заместник-председател на партията Цветан Цветанов ще открие Международния фестивал на фолклорната носия в Жеравна (община Котел, област Сливен). Това съобщиха от пресцентъра на ПП ГЕРБ. Официалното откриване на събитието ще бъде на 17 август (петък) от 20:00 часа. Фестивалът се провежда в местността Добромерица в Жеравна.  Цветанов ще бъде придружаван от народния представител и областен координатор на ГЕРБ-Сливен Десислава Танева, кмета на Котел Коста Каранашев и ръководствата на ГЕРБ-Сливен и ГЕРБ-Котел.", "date": "2018.08.17", "title": "Цветанов открива Международния фестивал на фолклорната носия в Жеравна"}
{"url": "https://www.faktor.bg/bg/articles/novini/balgariya/oblachno-sled-obyad-no-toplo", "text": "След обяд ще има временни увеличения на облачността, но само на отделни места в западните райони от страната краткотрайно ще превали. Максималните температури ще са между 30 и 35 градуса. Над Черноморието ще духа до умерен североизточен вятър. Максималните температури ще са 29-31 градуса. Температурата на морската вода е 26-27 градуса. Вълнението на морето ще бъде 2-3 бала. Над планините ще бъде слънчево. След обяд ще има временни увеличения на облачността, но само на отделни места в масивите от Западна България краткотрайно ще превали, съобщават от НИМХ-БАН.", "date": "2018.08.17", "title": "Облачно след обяд, но топло"}
{"url": "https://www.faktor.bg/bg/articles/novini/svyat/telefonni-teroristi-prizemiha-samoleti-po-tsyal-svyat", "text": "Бомбени заплахи срещу самолети в различни части на света. Засега се знае за 5 случая само в последните няколко часа. Четири самолета бяха принудени да кацнат в Чили и Перу снощи поради бомбени заплахи, изпратени до чилийските авиационни власти. Два от самолетите са на \"Латам еърлайнс\", а другите два - на нискотарифната чилийска авиокомпания \"Скай\". Още един самолет на германската авиокомпания \"Кондор\", пътуващ от Хургада за Дюселдорф, извърши непланирано кацане на остров Крит, след сигнал за бомба. Засега няма данни някоя от заплахите да се е потвърдила. Междувременно, самолет с близо 160 пътници на борда излезе от пистата при излитане във филипинската столица Манила. Няма пострадали хора. Инцидентът се случил заради проливен дъжд.", "date": "2018.08.17", "title": "Телефонни терористи приземиха самолети по цял свят"}
{"url": "https://www.faktor.bg/bg/articles/novini/balgariya/dnes-spirat-da-deystvat-zastrahovkite-v-olimpik", "text": "В края на днешния ден спират да действат застраховките към компания „Олимпик”. Така около 200 хиляди автомобила остават без „Гражданска отговорност” сключена с кипърската фирма.   Междувременно от Гаранционния фонд съобщиха, че вече над 50 хиляди автомобила са с втора полица към друга компания. В първите дни след 17 август КАТ няма да санкционира собствениците на невалидни полици, обявиха от МВР. Все още не е ясно колко ще продължи гратисният период, но шофьорите трябва да са наясно, че ако предизвикат катастрофа при невалидна „Гражданска отговорност”, сами ще трябва да платят щетите, предупреждават от полицията.", "date": "2018.08.17", "title": "Днес спират да действат застраховките в \"Олимпик\""}
{"url": "https://www.faktor.bg/bg/articles/putin-i-erdogan-si-chuknaha-spetsialna-sreshta-v-teheran", "text": "Президентът на Русия Владимир Путин и неговият турски колега Реджеп Тайип Ердоган могат да проведат отделна среща в Техеран в началото на септември, пише руският вестник „Известия“, позовавайки се на прессекретаря на руския президент Дмитрий Песков, предава ТАСС, цитирана от \"Фокус\". „В рамките на септемврийската среща на върха между Русия, Турция и Иран в Техеран ще се състоят и отделни преговори между президентите Владимир Путин и Реджеп Тайип Ердоган“, е заявил Песков, цитиран от изданието. В същото време, добавя той, срещата на върха между лидерите на Русия, Турция, Германия и Франция в Истанбул няма да се състои. Тази информация беше потвърдена и в администрацията на турския президент и външното министерство на страната. По-рано беше съобщено, че датата за среща между лидерите на Турция, Русия и Иран все още се обсъжда. Последната среща между тримата лидери беше на 22 ноември 2017 година в Сочи.", "date": "2018.08.17", "title": "Путин и Ердоган си чукнаха специална среща в Техеран"}
