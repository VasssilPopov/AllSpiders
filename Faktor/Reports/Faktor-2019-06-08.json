{"url": "https://www.faktor.bg/bg/articles/novini/svyat/vuchich-obsadil-s-merkel-zastoya-v-otnosheniyata-s-kosovo", "text": "Застоят в преговорите между Белград и Прищина, както и създаването на регионална икономическа зона на Балканите бяха основни теми по време на телефонен разговор между сръбския президент Александър Вучич и германския канцлер Ангела Меркел. Това съобщи днес пресслужбата на сръбския лидер, цитирана от ТАСС и БТА. Президентът Вучич обсъди днес по телефона с канцлера на Германия Ангела Меркел двустранните отношения и ситуацията в региона и най-вече за застоя в диалога между Белград и Прищина. Вучич подчерта, че Сърбия изцяло подкрепя диалога, който се води с посредничеството на ЕС, и има намерение да достигне компромисно, приемливо и за двете страни решение, да осигури стабилност в региона, се казва в съобщението. Междувременно сръбският президент за пореден път изтъкна, че за преодоляването на застоя в диалога е необходимо Прищина да отмени митата върху стоките, произведени в Сърбия. Вучич заяви още, че Сърбия ще продължи да подкрепя политиката за мир и сътрудничество на Западните Балкани. Вучич и Меркел изразиха удовлетворение от високото ниво на политически диалог и икономическо сътрудничество между Сърбия и Германия.", "date": "2019.06.08", "title": "Вучич обсъдил с Меркел застоя в отношенията с Косово"}
{"url": "https://www.faktor.bg/bg/articles/ovcharov-vzrivi-plenuma-iskate-ostavkata-na-ninova-tozi-film-veche-sam-go-gledal", "text": "Нали всички с вас сме наясно, че не става дума за никакви доклади, за никакви коалиционни политики, за никакви предсрочни нереалистични избори. Става дума, както се казваше в онзи филм - за кожата на един полицай. Става дума за главата на Корнелия Нинова. Аз този филм съм го гледал през 1996-а! С тези думи започна своето убийствено изказване бившият лидер на столичните социалисти Румен Овчаров пред членовете на НС на БСП, който от часове дискутира причините за загубата на изборите. Овчаров припомни, че през 1996 година - на 21 декември в 8 ч. сутринта, тогавашният министър-председател Жан Виденов ни събра министри на извънредно заседание и ни каза:  Аз си подавам оставката! Той не е допускал, че Виденов ще излезе пред конгреса с оставката си, без да знае кой ще е следващият председател на партията, без да каже кой ще е следващият министър-председател. И така Виденов хвърли цялата партия в хаос и цялата държава в хаос, подчертал бившият енергиен министър. Овчаров припомни и още един факт, че тогава също е имало вътрешна опозиция и посочил действията на Групата на 19-те, които написаха кърваво писмо, с което поискаха оставката на Виденов след загубата на президентските избори. В тази група тогава бе и Георги Пирински, който сега също иска оставката на председателя - този път на Нинова. Нали така Георги, ти май беше с тях?, обърна се Овчаров от трибуната към седящия в залата Пирински. Та тогава на онзи конгрес ние свалихме Жан Виденов, припомни Овчаров и продължи -  някои от новите кандидати за стола на Нинова вече загряват и треньорите са им много, нали го виждаме всички това, защо се заблуждаваме? Овчаров предупредил обаче, че ситуацията днес е доста по-сложна. Ние се вкарахме в ситуация, в която нямаме изход, казал той. Както тогава Жан Виденов сгреши с оставката, хвърляйки цялата партия и държава в хаос, така сега и Корнелия Нинова сгреши, хвърляйки цялата партия пред избори. Овчаров предупредил, че единственият печеливш от случващото се в момента в БСП, е Бойко Борисов. \"Защото той ще спечели и местните избори и ако искате да знаете, този един лев субсудия не е елементарен популизъм, то е лишаване на БСП от възможността да спечели избори\", предупредил Овчаров.   Румен Овчаров е категоричен, че евроизборите не са загубени от БСП и се противопостави на упреците, че докладът за изборните резултати не бил достатъчно съдържателен и се обърнал към критиците на Нинова, които четат доклада - да седнат и да видят драматичните доклади и задълбочени анализи, които Националният съвет е приел през 2014 г. след европейските избори, през 2009 г. след загубата на парламентарните избори, през 2015 след  местните избори и тогава да седнат всички да разсъждават що е то политически доклад и кое не е политически доклад. Пленумът реши доклада за изборите да бъде доработен за конгреса, който е следващата неделя. Текстът му ще бъде допълнен от Велислава Дърева, Антон Кутев и Ана Пиринска, които са членове на Идейната комисия на БСП, оглавявана от Валери Жаблянов. Тя излезе  пред пленума с острокритичен доклад за цялото представяне на БСП в кампанията.", "date": "2019.06.08", "title": "Овчаров взриви пленума: Искате оставката на Нинова - този филм вече съм го гледал!"}
{"url": "https://www.faktor.bg/bg/articles/bsp-1-1", "text": "Националният съвет на БСП прие позиция ПГ на \"БСП за България\" да не подкрепя предложението на ГЕРБ за 1 лев на действителен глас партийна субсидия, съобщиха от пресцентъра на БСП. Отчитайки и силните обществени настроения срещу партийното финансиране, Националният съвет на БСП възлага на парламентарната група да започне експертен и политически дебат за намаляване на субсидията, което да отговаря на гражданските очаквания, без да застрашава функционирането на политическите партии.", "date": "2019.06.08", "title": "БСП \"прегърна\" идеята за намаляване на субсидията, но не на 1 лев"}
{"url": "https://www.faktor.bg/bg/articles/ekspert-v-sluchaya-s-momcheto-ot-plovdiv-ne-e-sigurno-che-imame-krayna-faza-na-radikalizatsiya", "text": "Вербуването на деца от „Ислямска държава“ през интернет е само първата фаза, преди да се премине към някакво конкретно действие, трябва да има физическа среща. Това каза в интервю за „Фокус“ координаторът в Националния център на безопасен интернет Георги Апостолов.  „За вербуването през интернет всички изследвания до сега и практически случаи, които има основно в Западна Европа, показват, че това е начална фаза“, заяви Апостолов. Той обясни, че именно това наричаме процес на радикализация.  „В случая с 16-годишно момче от Пловдив, което е било вербувано от „Ислямска държава“ през интернет, нямаме достатъчно информация, дали наистина имаме крайна фаза на радикализация, която обаче никога не може да мине само през интернет. Тоест това е началната фаза - зарибяващата“, отбеляза Апостолов. Той обясни, че когато основно млади хора попадат на съдържание, независимо за какъв тип радикално течение става въпрос, те проявяват любопитство и за това започват да четат. „По този начин те влизат в онлайн общности и групи, където основно циркулира подобен тип съдържание и това ги зомбира. Те започват да смятат, че това е правилното, не виждат никакви други гледни точки и не са обучени“, каза експертът.  „За България по-скоро типичното е не „Ислямска държава“ или както се нарича този краен ислямизъм, тук имаме другия начин на радикализация, който също го има в другите страни, и това е обратната радикализация. Тоест псевдопатриотични, доста крайни и екстремистки възгледи в идеология и организации, които са паравоенни и които се занимават с внос на оръжия и обучение“, посочи координаторът, като изтъкна, че принципът е един и същ.  „Първото нещо е изключително тежката информационна среда, като говорим основно за онлайн пространството. Благодарение на това, че интернет е главно свободно място. Там всеки може на практика да създаде свой сайт и своя медия и да разпространява каквато иска информация без никакъв контрол“, посочва Апостолов. По думите му това се използва от една страна за печалба, но от друга - за пропагандиране на всякакви видове идеологии. Той подчерта, че някои от тях са изключително опасни. По думите му, като превантивна мярка срещу радикализацията на подрасващите голяма роля играе образованието. „Тук голям проблем имаме с образованието. Децата нямат уменията за търсене, сверяване и проверка за информация. Те вярват на това, което виждат и всички около тях в тази група или общност споделят едни и същи виждания. Именно за това те започват искрено да вярват, но винаги на крайния етап на радикализацията, преди да се премине към някакво конкретно действие, трябва да има физическа среща“, разказа Георги Апостолов, като уточни, че това многократно е доказвано. „Обичайно тези младежи, двойки, които започват радикализацията от интернет, това ги тласка в един момент те да посетят съответните религиозни места - джамии, където вече привличат вниманието на местните духовници, които са част от тези вербовчици за „Ислямска държава“, изтъкна още той.", "date": "2019.06.08", "title": "Експерт: В случая с момчето от Пловдив не е сигурно, че имаме крайна фаза на радикализация"}
{"url": "https://www.faktor.bg/bg/articles/balgariya-i-makedoniya-se-razbraha-za-antichnata-istoriya-no-ne-i-za-gotse-delchev", "text": "Българските и македонските учени постигнаха съгласие за античната история и постигнаха сериозен напредък за Средновековието, съобщи БГНЕС. Препоръките на двете правителства за периода на античността, който се изучава от българските ученици в пети клас, а от македонските в шести, са приети от Смесената българо-македонска експертна комисия, която проведе двудневно заседание в Скопие. Съпредседателят на комисията от македонска страна, проф. Драги Георгиев, заяви, че са приети всички забележки и от двете страни за периода на античната история. Сега предстои те да бъдат изпратени до правителствата и те да действат съгласно процедурата. Проф. Георгиев заяви, че България и Македония са направили сериозна крачка за разбирателство и по средновековната история. Проф. Ангел Димитров, който е съпредседател от българска страна, заяви, че двете страни са се договорили да имат още две или три срещи до края на тази година, за да се свърши работата с учебниците по праистория, античност и средновековие и да се започне съвместната работа и анализ на учебниците за модерната епоха. „Може да изглежда малко за страничния наблюдател, че сме завършили работата за праисторията и античността. Разговорът беше професионален и крачката, която направихме не може да не бъде оценена. На следващата среща можем да завършим и с разглеждането на средновековието“, категоричен е той. Според него когато се отнасяме професионално и отговорно към задачата, която е поставена в тази съвместна комисия, „ние можем да направим онези крачки напред, които могат да убедят не само правителствата, но и хората, че им помагаме да станат още по-близки и да вървим в една и съща посока“. По време на днешното заседание българските и македонските учени са обсъдили и общото честване на Гоце Делчев. Проф. Драги Георгиев и проф. Ангел Димитров заявиха, че е постигнато съгласие за личността и делото на Гоце Делчев, но остават някои малки проблеми. И двамата са убедени, че те ще бъдат преодолени по време на следващата среща, която ще се състои през септември в София. Проф. Димитров изрази увереност, че ще се намери общ език за честването на Гоце Делчев, особено, ако се продължи конструктивният диалог от тази среща. „Убеден съм, че има достатъчно основания да стигнем до разбирателство, когато се отнасяме сериозно към историческите факти“, категоричен е проф. Димитров.", "date": "2019.06.08", "title": "България и Македония се разбраха за античната история, но не и за Гоце Делчев"}
{"url": "https://www.faktor.bg/bg/articles/putin-chakame-obazhdane-ot-kiev", "text": "Руският президент Владимир Путин заяви, че новият държавен глава на Украйна Володимир Зеленски трябва да вземе решение каква политика иска да води към Москва, предаде Ройтерс. В отговор на въпрос на Петербургския международен икономически форум защо още не е поздравил бившия актьор Зеленски по случай убедителната му изборна победа през април, Путин отбеляза, че Зеленски продължава да нарича Москва \"враг\" или \"агресор\". Путин заяви, че Зеленски е талантлив актьор, но изтъкна, че \"има разлика между това да играеш и да бъдеш\". Стопанинът на Кремъл все пак смекчи изказването си, като добави, че Зеленски може да има качества за държавен глава и изрази готовност да се срещне с новия лидер в Киев.", "date": "2019.06.08", "title": "Путин: Чакаме обаждане от Киев, нищо че ни наричат \"агресор\""}
{"url": "https://www.faktor.bg/bg/articles/novini/balgariya/vrachka-pribrala-12-bona-ot-vazrasten-mazh-ot-shumen", "text": "През месец май 2016 година 85-годишен мъж от Шумен попаднал на обява във вестник, в която жена от Русе предлагала помощ на хора с проблеми - врачувала, разваляла магии и давала съвети за щастие и семейна хармония. Възрастният мъж се свързал по телефона с нея и споделил, че в семейството му има проблем. Жената казала, че може да му помогне, като за целта ще трябва да събере вода от седем енергийни извора, част от тях били в Турция. Той се съгласил. За всички съвети, които му давала по телефона мъжът плащал. Първият консулт струвал 150 лева, като от този момент сумата за всяко следващо обаждане и \"оказване на помощ“ ставала все по-висока. Последователно били пратени още 200, 220, 300 и 500 лева. Когато започнала да събира вода от чудодейните места поискала 2000 лева. След това казала, че е в Турция и трябва да вземе лек от енергийно място. Парите не стигали да бъде развалено проклятието и мъжът трябвало да ѝ даде още пари. Така за \"разваляне“ на семейната прокоба взела още два пъти пари - един път 5 000 лева и друг път 4 000. Въпреки дадената дума, че ще помогне на семейството резултат нямало. \"Магията“ трябвало да падне за два месеца. През това време, в периода май- юни 2016 година са дадени общо 12 730 лева. В РУ- Шумен била депозирана жалба и през месец февруари 2018 година след приключила проверка е образувано досъдебно производство за измама. В хода на разследването са разпитани свидетели, изготвени са експертизи. На 5 юни 30-годишна от Русе е привлечена като обвиняема и е задържана. Напълно е възстановена взетата в размер на 12 730 лева сума на възрастното семейство от Шумен. Тя е осъждана за измама.", "date": "2019.06.08", "title": "Врачка прибрала 12 бона от възрастен мъж от Шумен"}
{"url": "https://www.faktor.bg/bg/articles/novini/balgariya/ninova-po-vreme-na-plenuma-ne-si-padam-po-stsenarii-veche-sam-podala-ostavka", "text": "Соцлидерката Корнелия Нинова обяви, че не приема като бламиране решението на червения пленум да не е тя начело на комисията, която ще преработва доклада на ръководството за представянето на партията на местните избори. Тя коментира темата пред медии по време на продължаващото вече 7-и час заседание на Националния съвет. Това е добро и правилно решение, защото се възложи на комисия от 17 души, която е колективен орган, да допълни доклада и да го внесе на конгреса. Ако беше прието аз да правя този доклад, щяха да бъдат оправдани някои съмнения за еднолична партия и намеса на лидера, обясни Нинова. Тя обясни, че пленумът е приел политическия доклад оценка за евровота и подготовката за местните избори, но той ще бъде допълнен с предложенията на членовете на НС. Не са приемани предложения за промяна в устава и за влизане на такава точка в дневния ред на конгреса, категорична бе Нинова. Тя обясни, че такива предложения са внесени от 25 души за информация и ако те ги внесат и на конгреса, ще бъдат обсъждани от делегатите. Не си падам по сценарии, отговори Нинова на въпрос за опасенията на опозицията й, че на конгреса на 16 юни ще има изказвания на делегати тя да не подава оставка и до такава реално няма да си стигне. Подала съм оставката, каза лидерката. Но отказа да отговори на въпрос дали би приела молби на делегати да не подава оставка.", "date": "2019.06.08", "title": "Нинова по време на пленума: Не си падам по сценарии, вече съм подала оставка"}
{"url": "https://www.faktor.bg/bg/articles/novini/svyat/kade-izticha-zlatoto-na-venetsuela", "text": "От Дойче банк отказват да коментират размера на кредита, но все пак потвърждават, че Венецуела не обслужва отпуснатия преди пет години заем. По данни на Блумбърг, най-голямата германска банка е наложила запор на 20 тона венецуелско злато, а даденият кредит възлизал на 750 милиона долара. Не за първи път венецуелският диктатор Николас Мадуро пропуска сроковете за обслужване на текущи кредити за сметка на златните резерви на страната. Така например през март Ситибанк оповести, че ще задържи злато на стойност 1,6 милиарда долара, тъй като Венецуела не изпълнява ангажиментите си. Очевидно Мадуро методично разпродава златото, смята венецуелският опозиционен депутат Анхел Алварадо. Според него това се извършва тайно. Германският експерт за Венецуела Гюнтер Майхолд от Фондацията \"Наука и политика\" на свой ред допуска, че се извършва точно това. \"Благородните метали са вид инвестиция, която бързо може да се обърне в пари в брой, заобикаляйки международната финансова системи\", отбелязва той. Предположенията на експертите се потвърждават и от наличните официални данни. Те сочат, че от 2014-а година насам златният резерв на Венецуела постоянно се топи и до началото на тази година е намалял наполовина. Една от причините несъмнено е в срива на цените на нефта през 2014-а, накарал Мадуро да разпродава златото на страната, за да поддържа мита за \"Социализма на 21 век\" и след загубата на основния си източник на доходи. Икономическата ситуация във Венецуела обаче не се подобрява и това налага нови и нови продажби на злато. А на фона на наложените от САЩ санкции за венецуелския нефтен износ, разпродажбата на резервите изглежда е един от малкото останали източници на постъпления, предполага Алварадо. До 2011 Каракас съхраняваше златните резерви на страната в трезори по цял свят, преди президентът Уго Чавес да реши да ги изтегли обратно. Оттогава в чужбина са останали само около 60 тона злато, половината от което се намира в Русия, по данни на вестник \"Тагесшпигел\". Същевременно има данни, че 15 тона от резерва са били прехвърлени в Обединените арабски емирства. А и другаде току се появяват сведения за прехвърляне на количества ценен метал - например в Уганда, където били открити 7,4 тона - очевидно внесени без знанието на местните митнически власти. До 2011 Каракас съхраняваше златните резерви на страната в трезори по цял свят, преди президентът Уго Чавес да реши да ги изтегли обратно. Оттогава в чужбина са останали само около 60 тона злато, половината от което се намира в Русия, по данни на вестник \"Тагесшпигел\". Същевременно има данни, че 15 тона от резерва са били прехвърлени в Обединените арабски емирства. А и другаде току се появяват сведения за прехвърляне на количества ценен метал - например в Уганда, където били открити 7,4 тона - очевидно внесени без знанието на местните митнически власти. Значително количество венецуелско злато има също и в Турция - официално, за да бъде преработено в златни кюлчета. засега няма изгледи обаче това златя някога да се върне обратно във Венецуела. Разследване на испанския вестник \"Ел Паис\" показа, че през първите няколко месеца на 2018 година Турция е изнесла хранителни стоки за Венецуела за 61 милиона долара.  Продажбите гневят и Съединените щати, наложили санкции на правителството на Мадуро, за да му спрат източниците за финансиране. Санкциите обхващат също и търговията със злато. Венецуелската опозиция също е загрижена, тъй като сделките се извършват без знанието на избрания от народа парламент. Според опозиционния депутат Карлос Папарони, миналата година са били продадени цели 73 тона злато. Агенция Ройтерс пък цитира източници от венецуелската Централна банка, според които от началото на тази година са били продадени нови 30 тона злато. Така излиза, че резервите са намалели с около 100 тона, което възлиза на около 4 милиарда долара. \"Страх ме е, че накрая няма да остане нищо от нашите резерви\", безпокои се Анхел Алварадо. Ако е права \"Ройтерс\", а държавата продължи да разпродава резервите си със същите темпове, те могат да свършат някъде в началото на 2020 година.", "date": "2019.06.08", "title": "Къде изтича златото на Венецуела?"}
{"url": "https://www.faktor.bg/bg/articles/mvr-razprostrani-video-ot-aktsiyata-po-zadarzhaneto-na-verbuvaniya-ot-id-uchenik-v-plovdiv", "text": "МВР разпространи снимки и видео от акцията, при която беше заловен 16-годишен ученик от Пловдив. В сряда е получен сигнал от негови близки, че се е радикализирал.  Екипи на Спецпрокуратурата, ДАНС, групата за противодействие на бомбения тероризъм на СОБТ и ОДМВР-Пловдив са претърсили два адреса. Намерени са множество самоделни взривни устройства в различен етап на подготвяне, вещества и компоненти. Момчето е било обект на \"обработка\" от \"Ислямска държава\" - това е класически случай на вербоване и радикализиране през интернет, поясниха от МВР. Веществата, които е използвало, са общодостъпни, заяви зам.-главният прокурор Иван Гешев. Той подчерта, че взаимодействието и координацията на отделните служби, ангажирани с противодействие на тероризма, е било перфектно. Инспектори от Детска педагогическа стая при ОДМВР-Пловдив са започнали работа с момчето от самото начало. Те ще бъдат в постоянен контакт и с родителите. Непълнолетният няма да бъде изведен от сегашната си среда, няма да се чувства изолиран и ще продължим да оказваме помощ в тази насока. Органите работят активно за цялостното изясняване на случая.", "date": "2019.06.08", "title": "МВР разпространи видео от акцията по задържането на вербувания от ИД ученик в Пловдив"}
{"url": "https://www.faktor.bg/bg/articles/obshtestvo/ulitsata/zloveshto-razpoznali-razkasaniya-ot-kuchetata-kane-korso-mlad-mazh-po-drehite", "text": "39-годишният Митко, който беше разкъсан и убит от 5 кучета кане корсо в село Владо Тричков, е бил толкова обезобразен, че успели да го разпознаят единствено по дрехите. Първоначално съдебните медици решили, че тялото е престояло два дни заради по-топлото време, но впоследствие свидетели потвърдили, че са видели в четвъртък сутринта починалия, съобщава „Телеграф“.   Митко живеел с майка си, за която се грижел в крайна бедност. Двамата преживявали от пенсията от 300 лева на възрастната жена. Пенсионерката била след прекаран инсулт и не можела да се движи. Затова синът ѝ всяка сутрин слизал до магазинчето в селото, за да ѝ купи банани и вафли, защото много обичала сладко, и кафе.   Пътят му минавал покрай имота на Йордан Карагьозов – кучкар от София, развъждащ четириноги от породата кане корсо.   Виковете за помощ на Митко не били чути, тъй като районът не е много населен. Около 16.30 ч. съседка забелязала тялото му в дерето. Гледката била зловеща – мъжът лежал само по слипове, тъй като животните му свалили и разкъсали дрехите, единият крак бил откъснат от глезена надолу. Ръката също била на няколко метра от тялото. Лицето било обезобразено, а гръдният кош разкъсан.   „В началото виждаш човек без долни дрехи и в това състояние се чудиш какво се е случило“, каза мъж, участвал в огледа.   Разследващите се свързали със собственика на животните, който пристигнал на мястото и бил арестуван. „Държеше се нагло. Като пристигна не попита има ли ранен, как е човекът, а първите му думи бяха: „Има ли застреляно куче“, разказа очевидец.   Съседите на Йордан вдигнали ръце от него заради четириногите му. Той купил 3-етажна къща до тях, извадил цялото обзавеждане отвътре и я превърнал в развъдник. „През няколко месеца се появяваше нова реколта“, разказа Гинка Петрова.   През миналата есен животните разкъсали кучето на комшията Милен. Те завлекли животното в двора на Йордан и буквално го обезглавили. Карагьозов го извадил през нощта в чувал и го изхвърлил от имота си, обясниха още съседите. Те предполагат, че част от животните са участвали в боеве, тъй като ги виждали с рани по тях. Това, което се случи, всички в селото го очаквахме, но силно се надявахме подобно нещо никога да не се случи. Собственикът им твърдеше, че кучетата му са кротки и че не нападат. Каза ни, че ние сме тези, които трябвало да бъдем по-внимателни. Това заяви в ефира на bTV една от съседките на Йордан Карагьозов, чиито 5 кучета убиха вчера 39-годишен мъж в село Владо Тричков.  Според думите на жената къщата на мъжа се е била превърнала в развъдник за кучета.  ,,Те денонощно лаеха, защото постоянно ги оставаше гладни. Може би зарази това убиха момчето, защото са били гладни'', допълни тя.  Семо Георгиев, друг съсед на Карагьозов, също разкри опасенията си, които изпитвал спрямо кучетата.  ,,Тази порода сякаш е заразена, аз самият се страхувах, защото са близко до нас. Иначе за този човек Йордан Карагьозов мога да кажа, че когато дойде в селото през 2016 г. се отнасяше добре към нас, обаче когато пристигнаха и тези кучета и почнаха да се размножават, той се промени. Като му се направеше забележка и с него повече не можеше да се говори'', обясни мъжът.", "date": "2019.06.08", "title": "Зловещо: Разпознали разкъсания от кучетата кане корсо млад мъж по дрехите"}
{"url": "https://www.faktor.bg/bg/articles/12-to-izdanie-na-sofiya-prayd-ne-davay-vlast-na-omrazata", "text": "\"София прайд\" предстои днес. 12-то поред шествие тази година е под мотото „Не давай власт на омразата”. Идеята на инициативата е подкрепа за човешките права на сексуалните малцинства. Десетки посланици и ръководители на представителства на международни организации  в София вече подкрепиха проявата. Срещу шествието в нарочни декларации се обявиха ВМРО, Националния фронт за спасение на България и ''Атака''. Също днес в столицата, Пловдив, Варна, Бургас и Русе ще се проведе национален Поход на семейството. Според организаторите участниците в него ще празнуват брака между мъж и жена и традиционните семейни ценности.", "date": "2019.06.08", "title": "12-то издание на \"София прайд\": Не давай власт на омразата!"}
{"url": "https://www.faktor.bg/bg/articles/novini/balgariya/mariya-gabriel-tsifrovata-transformatsiya-ni-dava-vazmozhnosti-no-ni-izpravya-i-pred-riskove", "text": "Цифровата трансформация дава много възможности, но ни изправя и пред рискове. Затова е важно всички международни партньори да работим заедно в един все по-цифровизиран свят, в който намирането на необходимите синергии би довело до по-голяма ефективност и осезаеми ползи за гражданите и бизнеса. Европейският подход към цифровизацията поставя гражданите и техните интереси в центъра на вземане на решения. Това заяви българският еврокомисар по цифровата икономика и общество Мария Габриел по време на Международния икономически форум в Санкт Петербург, съобщи представителството на ЕК в България.  В рамките на форума, посветен на целите за устойчиво развитие на ООН до 2030-та година, тя проведе срещи с вицепремиера на Русия Максим Акимов, с посланика на ЕС в Русия Маркус Едерер, с представители на големи международни технологични компании и на Асоциацията на европейския бизнес в Русия. Комисарят запозна участниците във форума с основните приоритети в цифровата сфера, поставяйки акцент върху изкуствения интелект, киберсигурността, цифровите иновационни хъбове, блокчейн, 5G. Мария Габриел очерта областите, в които съвместната работа с бизнеса е изключително важна - стандартизацията на 5G, достъпа до данни и тяхното съхранение, както и трансграничната свързаност и вътрешната съвместимост. \"Моето убеждение е, че технологиите са част от решението на предизвикателствата на цифровата революция и инструмент, който трябва да остане в услуга на гражданите. Трябва да положим съвместни усилия на международно ниво, за да се възползваме от възможностите, предлагани от цифровата трансформация на нашите икономики и общества\", заяви още Мария Габриел. В двустранната среща на българския еврокомисар с вицепремиера Максим Акимов бяха разисквани водещите принципи в балансирания и динамичен подход на ЕС в отношенията с Русия. Този подход беше потвърден от външните министри на ЕС през април 2018 г., когато те направиха оценка на предизвикателствата в отношенията с Русия. Мария Габриел открои определения вече набор от теми за двустранна програма за цифровите технологии между ЕС и Русия, които са важни и за двете страни. Фокус беше поставен и върху темите, свързани с поверителността и сигурността на данните, изкуствения интелект, координирането на радиочестотния спектър в обхват 700 MHz , сътрудничеството между индустриалните сдружения.", "date": "2019.06.08", "title": "Мария Габриел: Цифровата трансформация ни дава възможности, но ни изправя и пред рискове"}
{"url": "https://www.faktor.bg/bg/articles/novini/svyat/babish-ne-iska-evroto-brani-natsionalnata-valuta", "text": "Чешкият премиер Андрей Бабиш заяви, че Прага свързва своя икономически ръст със запазването на националната си валута и не планира да приеме еврото, предаде ТАСС, цитирана от Агенция \"Фокус\".  „Чехия, за разлика от Словакия, не планира да приема еврото“, заяви Бабиш, който се намира на работно посещение в Словакия.  По неговите думи, отказът на Чехия от преминаване към еврото, е свързан „със сериозните проблеми, които изживява еврозоната“.  Според Бабиш, тези проблеми могат да бъдат преодолени, само в случай, че еврозоната бъде напусната от Италия и Гърция, които не реализират болезнените за населението, но необходими за оздравяване на собствените им икономики реформи.  Бабиш разкритикува плана за увеличаване на бюджета на ЕС, с който излезе Европейската комисия. Според чешкият премиер, това не трябва да се прави в момент, когато Великобритания напуска ЕС, в резултат на което съюзът ще се лиши от значителна част от бюджетните си приходи.  Премиерът на Чехия смята, че финансовото бреме, което Брюксел иска да възложи на оставащите 27 страни-членки на ЕС, може да се отрази негативно на социално-икономическата ситуация в тях.", "date": "2019.06.08", "title": "Бабиш не иска еврото, брани националната валута"}
{"url": "https://www.faktor.bg/bg/articles/novini/balgariya/iliyana-yotova-balgariya-tryabva-da-se-prebori-za-evrokomisar-po-razshiryavaneto", "text": "Сигурно е, че след евроизборите в края на май не можем да кажем, че гражданите на ЕС стоят отстрани и наблюдават онова, което става в Брюксел и Страсбург и не се интересуват от европейската тема. Това заяви пред БНР вицепрезидентът Илияна Йотова, която е и бивш евродепутат. „За съжаление това не се отнася за нашата страна. Но това, че активността надмина 50% - през 2014 на евровота тя бе на санитарния минимум – може би най-слабият резултат от гледна точка на участие за целия период от създаването на Европейския парламент като изборен орган“, каза Йотова. „Дали това се дължи на засиленото участие на антиевропейските партии или че много европейски гражданите решиха да не дадат в техни ръце европейския проект, е въпрос на сметки…Едно е сигурно, след тези избори имаме много съществени промени“, допълни тя. И определи резултатите от евроизборите като „последен кредит на доверие към традиционните партии“. Йотова подчерта, че за първи път от много години е разрушена хегемонията между лявото и дясното – социалдемократи и Европейската народна партия, които години наред определяха високите постове в Комисията, в ЕП, след това и председателя на Съвета, както и върховния представител за външна политика. И сега разпределението им ще бъде трудно. България трябва да се пребори за еврокомисар по разширяването: „Мисля, че един от най-адекватните еврокомисар би бил от България, защото ние познаваме страните от Западните Балкани и защото смятам, че един ден, ако ЕС получи свое ново политическо разширение, то трябва да бъде именно по посока на Западните Балкани“.  „Тази година имаме още едно предизвикателство, въпреки че, като че ли наблюдатели и политици не искат да го слагат в една кошница, но то е факт – смяната на председателското място на Европейската централна банка. Марио Драги е с изтекъл мандат и е много важно кой ще поеме и с каква политика поста му“, посочи вицепрезидентът. Тя изтъкна като важно и почти удвоеното присъствие в ЕП на членове на либералния алианс, както и изключително силното представяне на зелените партии: „А антиевропейските партии няма да имат блокираща квота“. „Промени ще има и след октомври, когато ще видим какво ще се случи с Брекзит“, когато се очаква британските евродепутати да напуснат ЕП, каза още Йотова. Според нея темата миграция не се превърна в основна тема за евроизборите. „Всички европейски граждани, включително и ние, ще бъдем много по-внимателни към онова, което се случва в Брюксел“,", "date": "2019.06.08", "title": "Илияна Йотова: България трябва да се пребори за еврокомисар по разширяването"}
{"url": "https://www.faktor.bg/bg/articles/stanishev-atakuva-ninova-ne-mozhe-da-kazvash-kolko-vredni-sa-slanchevite-lachi-i-da-nakarash-horata-da-glasuvat", "text": "Очаквам конгресът да убеди Корнелия Нинова да остане, но и да се възстанови накърненото колективно начало в начина на функциониране на БСП. Такъв коментар направи лидерът на ПЕС и бивш председател на БСП Сергей Станишев пред журналисти преди пленума на столетницата на \"Позитано\" 20. По отношение на избора на Петър Витанов за водач на делегацията на българските социалисти в Европейския парламент, Станишев заяви, че това е продължение на поредицата от политически нелогични решения, които бяха наложени от Корнелия Нинова. Той не е чул никакви мотиви и аругменти за решениято Нинова, съобщава news.bg. По думите му във връзка с предстоящото заседание на Националния съвет, той не е видял анализ, а по-скоро дейности, които са правени във връзка с кампанията, без истинска задълбоченост и отговор на въпросите, които вълнуват всички - защо социалистите отново са загубили евроизборите. \"Ако не се направи анализ, това означава замитане на съществуващи проблеми под килима. Това не е в интерес на БСП\", посочи Станишев. Той изтъкна, че изборите не се печелят за месец, а отношението на хората се печели с години, но когато \"обясняваш колко вредни са слънчевите лъчи, искаш на 26 май всички хора да излязат да гласуват, няма как да стане\". Той посочи евроскептичната реторика и посланията като част от ниската избирателна активност на евроизборите. Вътрешното разделение в партията също изиграло роля за загубата на социалистите на евроизборите. Не се постигнала и екипност по време на евроизборите, посочи Станишев. \"Важно е да се проведе дискусия за истинския анализ, направени ли са верните изводи и способни ли сме да променим това, което ни е попречило, за да можем да спечелим местните избори\", коментира Станишев. Според него всичко друго би било театър, но очаква да продължи и по време на конгреса.", "date": "2019.06.08", "title": "Станишев атакува Нинова: Не може да казваш колко вредни са слънчевите лъчи и да накараш хората да гласуват"}
{"url": "https://www.faktor.bg/bg/articles/stardzhan-se-zakani-da-se-bori-za-ostavaneto-na-shotlandiya-v-es", "text": "Първият министър на Шотландия Никола Стърджън ще се срещне с председателя на ЕК Жан-Клод Юнкер и главния преговарящ по Брекзит Мишел Барние през следващата седмица в Брюксел, съобщиха местни медии.  Припомня се, че тя ще се бори Шотландия да остане в Европейския съюз. Това се случва на фона на подадената оставка от британския премиер Тереза Мей.  Тя обяви, че се оттегля като лидер на Консервативната партия, с което поставя официален старт на кампанията за избор на неин наследник на \"Даунинг стрийт\" 10. През миналия месец Мей обяви, че подава оставка като премиер и лидер на консерваторите на 7 юни. Очаква се Мей да остане премиер още няколко седмици. Стърджън  ще изнесе реч на тема \"Брекзит и какво следва за шотландските отношения на ЕС\" към Центъра за европейска политика. Официални представители от Комитет 1922 на торите потвърдиха, че премиерът се оттегля от лидерския пост Развитието идва след като нейната партия СНП, обяви, че е готова да упражнява по-голямо влияние в Европейския парламент след изборите в Шотландия миналия месец, когато партията спечели три места в ЕП. Говорителка на шотландското правителство потвърди срещите с Юнкер и Барние. Междувременно в Брюксел има много спекулации, че Барние може да наследи Юнкер като председател на Европейската комисия. Водещият кандидат за Европейската народна партия - групата, към която принадлежи Барние - е Манфред Вебер. Малко вероятно е Барние на този пост да премахне споразумението за оттегляне, тъй като той е негов главен архитект и е прекарал около три години в работата си по него.", "date": "2019.06.08", "title": "Стърджън се закани да се бори за оставането на Шотландия в ЕС"}
{"url": "https://www.faktor.bg/bg/articles/novini/balgariya/prokuraturata-nyamame-karvav-terorist-a-obarkano-dete-s-koeto-tryabva-da-raboti-psiholog", "text": "Става дума за радикализиране на едно много интелигентно дете в едно българско семейство. На този етап е преценено, че е извършено престъпление. Предстои да бъде доказано това престъпление. Това заяви на извънреден брифинг зам.-главният прокурор Иван Гешев по повод информацията за предотвратен терористичен акт в Пловдив.  ,,Става дума за момче на 16 години. В сряда е получен сигнал от близките на това дете. От ДАНС ни уведомиха и в рамките на няколко часа бе създадена организация. Става въпрос за ученик, вече и обвиняем, който се е радикализирал. В Пловдив отидоха екипи от Специализираната прокуратура, както и групата за противодействие на бомбения тероризъм. Беше извършено претърсване на две помещения на детето. Мога да кажа, че това е дете от добро семейство, с възможности, учи в елитна пловдивска гимназия. Става въпрос за супер интелигентнто момче'', обясни още той. ,,В помещенията бяха намерени множество готови самоделни бомби, които се използват при атентати в САЩ. Намерено беше и взривно устройство в процес на изготвяне, в пластмасов съд. В него имаше множество пирони за максимално поразяващ ефект, чието тегло е около 14 кг и половина, което е било използвано за атентатите в Белгия и Франция, както и в случая от \"Сарафово\", разкри заместник-главният прокурор. ,,Установено е, че това дете е обект на вербовка от Ислямска държава. В едно от помещенията на момчето беше намерено и знаме на ИДИЛ, както и книги, които са общодостъпни по тази тематика. Установено е също така, че това е класически случай на вербуване и радикализиране на непълнолетно лице. Така наречените вербовчици са най-ценният капитал, тъй като те струват повече от петрола и златото точно заради тази дейност. Това са изключително добре подготвени хора. Това дете е било обект на целогодишна обработка на специалист в тази посока. Детето е било поканено да влезе в един от чатовете на Ислямска държава. В един момент то е било убедено и е решило, че трябва да приеме исляма'', коментира Гешев. ,,Това, което предприехме, е, че с това дете трябва да се работи със специалисти в изолирана среда, най-вече с психолози и психиатри. Съдът е преценил, че следва да бъде взета мярка надзор под детска педагогическа стая, което според мен е грешка. Момчето към момента е при родителите си. В случай, че съдът не възприеме  искането на прокуратурата - на база на това, което е прочела по делото, ще трябва отговорността да бъде поета от семейството, училището и колегите от ОДМВР - Пловдив в лицето на инспекторите от Детска педагогическа стая, посочи Гешев.  На въпрос станало ли е ясно коя е била мишената на готвения терористичен акт, прокурорът обясни: Единственият човек, който може да каже имало ли е конкретен обект, това е детето. То е изключително интелигентно, защото това, което е направило, го е свършило за 7-8 дни. Веществата са общодостъпни, от които може да се синтезират взривни вещества. Детето е твърдяло, че има интерес към химията. Според психолога с детето е работил професионалист. В общи линия обаче това е едно объркано дете, с което е добре да работи специалист. Иван Гешев подчерта, че има пълно съдействие на семейството и се надява да продължи това взаимодействие, защото счита, че това е единственият начин да се реши този проблем. Ще кажа и още нещо - взаимодействието между всички служби беше перфектно, акцията се разви в рамките на пет-шест часа и българските граждани трябва да се гордеят с нашите служби за сигурност. Но ако си зарием главата в пясъка, не значи че ще ни подмине бурята. Опасността от радикализация и промиване на мозъци е реална и всеки родител ще трябва да проявява по-голяма комуникативност с децата си. Този проблем не може само службите за сигурност да решат. Той трябва да е обект на работата и в семейството, и в училището, и в други институции. Основният проблем, който може да се реши бързо, е  взаимодействие и координация на службите, ангажирани с противодействие на тероризма. Ако има разбиране от премиера и правителството, надяваме се да се случат в кратък период дребни законодателни промени в Закона за противодействие на тероризма, за да не се разчита на личния контакт, което е несигурна работа. Тези отношения трябва да бъдат поставени на зоканова основа, а не на личните взаимоотношения между представителите на различните служби, коментира Иван Гешев.", "date": "2019.06.08", "title": "Прокуратурата: Нямаме кървав терорист, а объркано дете, с което трябва да работи психолог"}
{"url": "https://www.faktor.bg/bg/articles/novini/balgariya/intrigata-mezhdu-ninova-i-stanishev-se-zaplita-izbrali-za-vodach-na-sotsialistite-ni-v-ep-chovek-koyto-ne-znae-kade-e-bryuksel", "text": "Петър Витанов ще е председател на Делегацията на българските социалисти в ЕП. Това става ясно от \"Фейсбук\" страницата на Българската социалистическа партия. Новоизбраните членове на Европейския парламент от \"БСП за България\" проведоха своето първо заседание на 7 юни 2019 г. За председател на Делегацията на българските социалисти в ЕП беше избран Петър Витанов. Цветелина Пенкова беше утвърдена като ковчежник. Преизбран беше Станислав Котцилков за секретар на Делегацията. На своето учредително заседание, членовете на ЕП обсъдиха приоритетните за България въпроси, по които е важно да работят в предстоящия си мандат като евродепутати. На срещата беше обсъдено и разпределението на българските евродепутати от \"БСП за България\" в комисиите на интерпарламентарните делегации на ЕП, както и възможността в ръководството на Групата на Прогресивния алианс на социалистите и демократите в ЕП да бъде предложен Сергей Станишев. Смешно и парадоксално е Петър Витанов да води делегацията на социалистите в ЕП, защото не знае къде е Страсбург и Брюксел. Това заяви пред журналисти Георги Гергов преди днешния пленум на БСП, след като вчера отсвири лидерът на ПЕС Сергей Станишев от тази позиция. Гергов обяви това за \"патология, хиперактивност и комерсиалност\". \"Това е смешно и парадоксално, защото този човек не знае къде е Страсбург и Брюксел и ще води групата в безтегловност\", отсече Гергов.  На въпрос как би коментирал елиминирането на Елена Йончев и Иво Христов от всякакви ръководни органи в тази група, Гергов заяви, че тази група на социалистите \"е група на парашутисти\", а реалният човек, който трябва да я води, е Сергей Станишев. Гергов не вижда как Петър Витанов може да докладва за решенията и становищата на мненията на социалистите в ЕП.", "date": "2019.06.08", "title": "Интригата между  Нинова и Станишев се заплита - избрали за водач на социалистите ни в ЕП човек, който не знае къде е Брюксел"}
{"url": "https://www.faktor.bg/bg/articles/83-godishen-pomete-kola-na-am-hemus-petima-sa-v-bolnitsa", "text": "Катастрофа в тунел \"Витиня\" затруднява движението по магистрала \"Хемус”, пострадали са петима души при сблъсъка. 83-годишен шофьор влиза в насрещното движение, а в него се блъска кола, в която са пътували две жени и двама мъже. Шофьорът на автомобила, влязъл в насрещната лента, е с черепно-мозъчна травма. Двете жени от другия автомобил са с гръдни травми, но не тежки. На мястото са изпратени три екипа на Бърза помощ от Елин Пелин, Ботевград и София, като първата линейка е пристигнала на десетата минута. От образувалата се дълга колона заради инцидента, голяма част от колите са били блокирани в тунела. В резултат на това на три жени им е прилошало. Оказана им е медицинска помощ. Движението временно е спряно. На място има полицейски екипи, които отклоняват движението на моторни превозни средства. Движението в посока София се осъществява през I-1 Ботевград – София при км 36, информират от АПИ.", "date": "2019.06.08", "title": "83-годишен помете кола в тунел \"Витиня\", петима са в болница"}
{"url": "https://www.faktor.bg/bg/articles/na-tayna-vecherya-shestima-premieri-koordinirat-vazhnite-postove-v-es", "text": "Шестима премиери на страни членки на ЕС се събраха снощи на вечеря в Брюксел, съобщава Клуб Z, позовавайки се на източници от Европейската народна партия (ЕНП). „Политико“ нарече събитието „Тайна вечеря“. Те са назначени за координатори от първите три политически сили в Европарламента и ще водят разговори около попълването на висшите постове в Съюза. От името на ЕНП участват Андрей Пленкович (Хърватия) и Кришянис Каринш (Латвия). Емисарите на Партията на европейските социалисти (ПЕС) са Педро Санчес (Испания) и Антониу Коща (Португалия). А упълномощените от Алианса на либералите и демократите за Европа (АЛДЕ) са Шарл Мишел (Белгия) и Марк Рюте (Холандия). Засега от срещата, обявена за „конструктивна“, са известни следните неща: • 1. ЕНП и ПЕС държат на издигнатите от тях водещи кандидати за председател на Еврокомисията – съответно Манфред Вебер и Франс Тимерманс. • 2. АЛДЕ продължава да е против този процес, за който смята, че облагодетелства ЕНП, и има 7 свои кандидати,  и няма да се откаже от нито един от тях. Сред издигнатите толибералите са лидерът на групата им в ЕП Ги Верпофстад и еврокомисарката по конкуренцията Маргрете Вестагер. • 3. „Великолепната шесторка“ от координатори ще информира за разговорите своите политически групи и те ще бъдат в постоянен контакт помежду си. • 4. Този неофициален процес, който е без прецедент, не отменя официалните дискусии в Европейския съвет, нито дадения на неговия председател Доналд Туск мандат да бъде начело на преговорите. Това са заявили единодушно шестимата премери на вечерята. Въпреки че Зелените/Европейски свободен алианс (ЕСА) – четвъртата сила в ЕП, бха поканени в бъдещата широка проевропейска коалиция, на вечерята нямаше техен представител. Не нямат нито един ръководител начело на страна от ЕС. Назначаването на координатори, което се случва за първи път, е знак, че лидерите на ЕС очакват преговорите да са едни от най-тежките, водени досега, казаха за Клуб Z дипломати в Брюксел. И допълниха, че са се появили твърде много нови играчи и всеки от тях напълно закономерно иска да има водеща роля в процеса. Така например Педро Санчес стана премиер преди година, но спечели избори за първи път едва преди месец и бързо стана може би най-влиятелният премиер социалист в ЕС. На Европейския съвет на 28 април той побърза да се похвали, че колегите му социалисти от другите страни членки са го натоварили със задачата да води от тяхно име преговорите за висшите постове в ЕС. Освен това Санчес се бори за разширяване на испанското влияние в Съюза. Говори, че той иска за тази цел поне поста върховен представител на ЕС за външната политика и сигурността за Жозеп Борел – бивш председател на Европарламента и настоящ външен министър на страната си. Френският президент Еманюел Макрон, чиято партия „Републиката в движение!“ е най-многобройна в редиците на АЛДЕ и засега не е ясно дали няма да създаде нова политическа група, е противник изобщо на идеята за водещ кандидат. Наскоро той каза, че председател на ЕК може да бъде главният прегварящ за Брекзит Мишел Барние. Други обаче твърят, че Макрон подкрепя Маргрете Вестагер. А според трети той е готов да пожертва своя фаворит да оглави ЕК в замяна на назначаването на французин начело на Европейската централна банка (ЕЦБ). Поне публично никоя от водещите политически сили в ЕП не е откликнала на призива на Доналд Туски не е представила свой план Б за „Берлемон“ - сградата, в която се намира централата на Еврокомисията.", "date": "2019.06.08", "title": "На тайна вечеря шестима премиери координират важните постове в ЕС"}
{"url": "https://www.faktor.bg/bg/articles/novini/svyat/zaev-ako-es-ne-ni-dade-data-za-pregovori-mozhe-da-nasarchi-natsionalistite-da-se-zavarnat", "text": "Европейският съюз трябва да знае, че намерението на Северна Македония не е да стане член през юни или юли, а да започне присъединителни преговори. Това ще бъде допълнителна мотивация и стимул да работим дори по-усилено и по-добре, заяви снощи в предаване по телевизия МРТ премиерът на страната Зоран Заев, предаде агенция МИА. По думите на Заев, ако ЕС не предостави на Северна Македония дата за начало на преговори, това би демотивирало и други страни и даже би насърчило националистите да се завърнат, \"което е нещо, от което наистина не се нуждаем сега\", както отбеляза министър-председателят, предава БТА. \"На правилен път сме. Няма външни проблеми и пречки, много от работата зависи от самите нас\", каза Заев. \"Предвид резултатите, които сме постигнали досега\", продължи премиерът, \"ние би трябвало да бъдем допълнително стимулирани да продължим с пълна газ към целта - съвременно общество с отговорни правосъдие и администрация, големи заплати и високи стандарти\".", "date": "2019.06.08", "title": "Заев: Ако ЕС не ни даде дата за преговори, може да насърчи националистите да се завърнат"}
{"url": "https://www.faktor.bg/bg/articles/sasht-ostavyame-vratata-otvorena-za-targovski-pregovori-s-kitay", "text": "САЩ са отворени за преговори с Китай по търговските въпроси, но евентуално споразумение ще трябва да покача до срещата на лидери на двете страни в края на месеца. Това заяви днес американският финансов министър Стивън Мнучин, цитиран от Франс прес, цитирана от БТА. Той говори пред журналисти в кулоарите на срещата на финансовите министри и централни банкери на Г-20 в японския град Фукуока. Мнучин предупреди, че Вашингтон ще продължи с митата, ако не се стигне до споразумение. Бяхме напът да постигнем историческо споразумение. Ако те искат да се върнат на масата и да завършим споразумението според условията, които продължавахме да договаряме, това би било прекрасно. Ако ли не, както каза президентът, ще продължим с митата, каза Мнучин. Очаква се президентът на САЩ Доналд Тръмп да се срещне с китайския си колега Си Цзинпин на срещата на върха на Г-20 на 28-29 юни в Осака и едва тогава може да се стигне до евентуален пробив, прогнозира той. Мнучин допълни, че ще разговаря с китайския централен банкер И Ган на срещата във Фукуока, но това няма да бъде среща, свързана с преговорите. Той подчерта, че сегашните търговски отношения между двете най-големи световни икономики са \"много небалансирани\". Пазарите ни сега са отворени за тях. Техните пазари не са отворени за нас, каза той. По думите му Вашингтон и Пекин са били свършили 90 процента от работата по сключването на търговското споразумение преди преговорите да се провалят, но подчерта, че сегашната ситуация е резултат от даването на заден ход по важни ангажименти. Тръмп обяви на 6 юни, че ще изчака до срещата на върха на Г-20 преди да наложи нови мита на китайски стоки на стойност 325 милиарда долара. Според американския финансов сегашното напрежение в търговията не подкопава световната икономика. Този проблем е една от основните теми на срещата във Фукуока, отбелязва АФП", "date": "2019.06.08", "title": "САЩ: Оставяме вратата отворена за търговски преговори с Китай"}
{"url": "https://www.faktor.bg/bg/articles/arestuvaniyat-ruski-zhurnalist-vleze-v-bolnitsa-sas-satresenie-i-schupeni-rebra", "text": "Журналистът от руското интернет издание \"Медуза\" Иван Голунов, задържан онзи ден и обвинен в разпространение на наркотици, днес беше настанен в болница, след като се оплакал, че се чувства зле, предаде ТАСС. Агенцията цитира пресслужба на московската полиция. По-рано защитник на задържания каза, че следователят по делото е отказал Голунов да бъде хоспитализиран, въпреки че два лекарски екипа, повикани в полицейското управление, за да прегледат журналиста, са казали, че имат подозрения за мозъчно сътресение и счупени ребра. Първият екип е установил, че има основания да се предположи, че той има счупени ребра, мозъчно сътресение и хематом. За отказа на следователя съобщи Павел Чиков, ръководител на правозащитната организация \"Агора\", чиито адвокати защитават журналиста. Първоначално следователят забранил той да бъде хоспитализиран и обявил, че ще иска удължаване на задържането му за 72 часа. Голунов е известен с разследванията си за корупция в Москва, чийто кмет Сергей Собянин е близък съюзник на президента Владимир Путин, отбелязват Франс прес и Ройтерс. Голунов бе задържан на 6 юни на улицата в Москва и у него бяха намерени 4 грама метиефедрон, а при обиск в жилището, в което живее под наем, 5 грама кокаин. Обвинен е в производство и разпространение на наркотични вещества. Журналистът се оплака, че е бил бит от полицията. Защитата му казва, че наркотиците са му били подхвърлени. Антон Кобяков, съветник на руския президент Владимир Путин, каза, че лично ще проучи случая и изрази увереност, че говорителят на президента и главният прокурор ще осигурят надзор по случая и ще изпълнят функциите си. Фалшифицирането на факти се наказва по закон и който го прави, че отговаря за това, каза Кобяков и припомни, че в Русия съществува презумпция за невинност.", "date": "2019.06.08", "title": "Арестуваният руски журналист влезе в болница със сътресение и счупени ребра"}
{"url": "https://www.faktor.bg/bg/articles/kandidat-za-posta-na-mey-smarkal-koka-kato-uchenik", "text": "Британският министър на околната среда Майкъл Гоув, който е един от претендентите за лидерския пост на британските консерватори след оставката на Тереза Мей вчера, призна, че е взимал кокаин и изрази дълбокото си съжаление за това, предават Ройтерс и БТА. В. \"Дейли мейл\" цитира Гоув да казва, че това се е случило на няколко пъти на социални събирания, когато той бил млад журналист. \"Това беше грешка. Когато погледна назад, аз бих искал да не съм правил това. Това беше преди 20 години и да, това беше грешка. Но не вярвам, че миналите грешки те дисквалифицират\", заяви Гоув. Той изрази надежда, че това признание няма да му попречи да бъде назначен за следващ премиер. Гоув допълни, че депутатите са тези, които ще вземат решение, но каза: \"Мисля, че всички политици са имали живот, преди да станат политици\". Кандидатите за поста на Тереза Мей трябва обявят официално дали ще участват в надпреварата в понеделник.", "date": "2019.06.08", "title": "Кандидат за поста на Мей смъркал кока като ученик"}
{"url": "https://www.faktor.bg/bg/articles/novini/svyat/skandalno-boing-otlozhil-s-3-godini-otstranyavaneto-na-defektite-v-samolet-737", "text": "Компанията ''Боинг'' е разбрала през 2017 г. за дефект в светлинната аварийна сигнализация в пилотската кабина на самолетите 737 МАКС, но е решила да отложи отстраняването му до 2020 г. Това разказаха американски конгресмени, предаде Ройтерс. Дефектната аварийна светлинна сигнализационна система предупреждава пилотите, когато два сензора, които измерват ъгъла на атака на самолета, се разминават в данните. Погрешни данни за ъгъла на атака се смята, че са изиграли роля в двете смъртоносни катастрофи с ''Боинг'' 737 МАКС в Индонезия и в Етиопия, в които загинаха общо 346 души. Заради тях самолетите от този модел бяха спрени да летят по целия свят, а в САЩ започнаха няколко разследвания и базираната в Чикаго Боинг преживява една от най-големите си кризи в над 100-годишната си история. Според конгресмените Питър Де Фацио и Рик Ларсън през ноември 2017 г. ''Боинг'' е отложил за 2020 г. актуализиране на софтуер, което е щяло да коригира констатирания дефект. Едва след катастрофата в Индонезия през октомври 2018 г. този график е бил ускорен. ''Боинг'' обясни, че е открил проблема през 2017 г., малко след като е започнал да доставя най-продавания си самолет 737 МАКС на клиенти. Компанията не е информирала американското Федерално управление за гражданско въздухоплаване за дефекта до катастрофата с индонезийския самолет на ''Лайън еър'' година по-късно, разказаха конгресмените. Комисията по транспорта и инфраструктурата в Камарата на представителите на американския Конгрес изпрати писма до ''Боинг'', доставчика му ''Юнайтед текнолъджис'' и до Федералното управление за гражданско въздухоплаване с искане за предоставяне на повече детайли.", "date": "2019.06.08", "title": "Скандално: \"Боинг\" отложил с 3 години отстраняването на дефектите в самолет 737"}
{"url": "https://www.faktor.bg/bg/articles/holandiya-obyavi-voyna-na-mestnite-rokerski-grupi", "text": "Холандското правосъдие днес обяви, че забранява и разпуска местната рокерска група No Surrender (Не се предавай), защото прецени, че тя е опасност за обществения ред в страната, предаде Франс прес. Решението идва малко повече от седмица, след като в Холандия бе забранена известната рокерска група Hells Angels (Ангелите на ада) по подобни причини, което става за пръв път в света. \"No Surrender нарушава обществения ред и бива забранена и разпусната\", се казва в изявление на съда в северния град Асен, удовлетворявайки искането на прокуратурата за създадената през 2013 г. група. Предоставените от прокуратурата доказателства показват, че \"голям брой членове на No Surrender са замесени или са били замесени в множество сериозни закононарушения\", включително изнудване, трафик на оръжия и наркотици и незаконно притежание на оръжия, заяви съдът. Насилието, което \"се стимулира и улеснява от културата и структурата на No Surrender, е по същество толкова тежко и системно, че застрашава обществото\", смята съдът. На 29 май холандското правосъдие вече забрани рокерската група Hells Angels и нареди да се закрият всичките й клонове в страната. Hells Angels е създадена през 1948 г. в САЩ и има клонове в петдесетина страни. Групата е обвинена в редица европейски страни, че насърчава насилието и е замесена в организирана престъпност.", "date": "2019.06.08", "title": "Холандия обяви война на местните рокерски групи"}
{"url": "https://www.faktor.bg/bg/articles/predotvratiha-parvi-opit-za-teroristichen-akt-v-plovdiv", "text": "За първи път е предотвратен терористичен акт в България.  Ученик от една от елитните гимназии в града е подготвял кървав атентат в Пловдив, научи TrafficNews. 15-годишният тийнейджър е смятал да взриви огромна бомба самоделка на обществено място в последния учебен ден. Взривното устройство е било изработено от самия него и е съдържало запалими вещества и осколки, като целта е била да бъдат нанесени възможно най-много поражения. Той е смятал да извърши самоубийствен атентат.  Преди няколко месеца тийнейджърът е попаднал под влиянието на радикална ислямска групировка. След като нейни представители успели да влязат под кожата на момчето, те започнали да го обучават как сам да сглоби бомбата. Близки на ученика усетили, че става нещо нередно и информирали службите. В четвъртък младежът е задържан и с него се провеждат оперативни разпити. Българските служби работят със свои колеги от чужбина, за да стигнат до самата групировка. В петък специализираният съд е решавал каква мярка за неотклонение да му наложи, съобщиха служители оттам. Те обаче отказаха да разкрият неговата самоличност. Той е българин от семейство, за което досега не е имало съмнения за връзка с радикализирани формирования. Предстои МВР, ДАНС и прокуратурата да обявят подробности за разследването.", "date": "2019.06.08", "title": "Ученик от елитна гимназия готвел кървав атентат в Пловдив"}
{"url": "https://www.faktor.bg/bg/articles/novini/balgariya/selyanite-po-vreme-na-kolektivizatsiyata-edni-se-karat-drugi-psuvat-i-plachat", "text": "„Как е? Как е кооперацията, по-добре ли сте?” С тези думи зам.-министърът на земеделието Титко Черноколев и член на Политбюро на БКП се обръща към селяните село Горна Гращица, Кюстендилско, през 1949 г. Как те му отговарят разбираме днес от доклада на ДС за обиколката на високопоставения комунистически функционер: „...Едни започнаха да плачат, други да се карат, трети да псуват и да задават най-различни въпроси: Взехте ни нивите, оставихте ни да гладуваме, умираме и други подобни”. Това е посочено в рапорта на оперативния работник Георги Стоименов от 2-ра охранителна група, 2-ро отделение при 5-ти отдел на Дирекция Държавна сигурност, публикуван от сайта  . Оперативният работник описва какви мерки е предприел за създаване на кордон около зам.-министъра на земеделието, който е лавният отговорник по това време за осъществяване на политиката на БКП за насилствената колективизация. На Титко Черноколев обаче се е наложило да чуе и други възгласи на селяните: „Дайте ни нивите, градините”. Той се опитал да успокои бунтуващите се селяни с обещанието, че ако има някъде грешки те ще бъдат поправени. Той се оттеглил в канцеларията на селсъвета, но както оперативния по ДС посочва, „народът не си отиваше”. „Започнаха да вдигат трибуни и да държат речи”, описва той картината. Когато се опитали да изведат зам.-министъра селяните не го пуснали, а една жена се провикнала: „Няма да го пуснем министъра и той да гласува с нас!” Накрая охраната на Черноколев успяла да направи кордон до колите и да го изведе до тях. Минавайки покрай гневното множество той се провикнал, че до няколко дни всичко щяло да се оправи. Документът е включен в сборника „Държавна сигурност и колективизацията 1944-1959”, издание на Комисията по досиетата, 2015 г.", "date": "2019.06.08", "title": "Селяните по време на колективизацията - едни се карат, други псуват и плачат"}
{"url": "https://www.faktor.bg/bg/articles/ideynata-komisiya-kam-bsp-s-ubiystven-doklad-za-ninova-i-sie", "text": "Един от големите дефицити на БСП в предизборната кампания беше, че тя не свърза достатъчно добре националната с европейската тематика. Това се казва силно негативен доклад на Идейната комисия към НС на БСП, раздаден на членовете на пленума на партията.  Председател на комисията е Валери Жаблянов, в състава й влизат Георги Пирински, Велислава Дърева, Юрий Асланов, Захари Захариев, Светлана Шаренкова, Александър Симов, Ваня Добрева, Стоян Мирчев, Янаки Стоилов и др. Документът подлага на критика работата на Предизборния щаб на БСП, поведението на кандидатите за евродепутати от левицата, действията на председателя на партията и на водача на евролистата. Проведената по него дискусия се е състояла в навечерието на пленума и е протекла бурно и разгорещено. В него съставителите му оспорват концепцията на Нинова, че европейските избори са път към предизвикване на предсрочни парламентарни избори.     „Поставените в предизборния дебат акценти върху необходимостта от предизвикване на предсрочни парламентарни избори, без ясно очертани действия на БСП след провеждането на европейските избори и при евентуалното им спечелване, предизвика колебание, несигурност и в крайна сметка резервирано отношение на избирателите, които биха могли да подкрепят БСП от така наречената \"периферия”, се казва в анализа. Освен това се изтъква, че темата за предсрочните парламентарни избори заедно с темата за европейските избори е попречило кампанията на БСП да има ясен проевропейски фокус. Според членовете на Комисията разразилите се скандали в управлението са предизвикали силна и негативна обществена реакция, забележим спад в доверието към ГЕРБ, но ръководството на БСП не е успяло да се ориентира добре и навреме за факторите и последствията от това обществено недоволство. Авторите на доклада подлагат на критика и участието на кандидатите за евродепутати в предизборните дебати . Те не са успели да потвърдят тезата на БСП, че България се нуждае от същностна промяна в управлението и качеството на живота. „Не успяхме да направим връзка между факторите, водещи към социална промяна в ЕС, и непосредствените политически задачи пред БСП”, посочват те. Идейната комисия на БСП отхвърля категорично концепцията на Нинова за левия консерватизъм – една теза, която председателят на БСП налага в синхрон с лидерите на Вишеградската четворка.  „Левият консерватизъм” останал една заявка „за идейна новост в лявото пространство, като не беше ясно как се свързва с Програмата на БСП, с \"Визия за България\" и с нашата европейска Платформа \"Визия за Европа”, смятат членовете на комисията. Особено критични са те по отношение на последиците от прокарването на това понятие, което според авторите на анализа е  внесло допълнително объркване по отношение на ценностите и политиките, заложени в Платформата на партията за европейските избори. Идейната комисия дава негативна оценка на цялостната работа на ръководството на БСП по провеждането на евроизборите. „БСП не успя да спечели европейските избори, така както си беше поставила за задача на Конгреса на партията и в решенията на другите партийни органи, а също така не успя в хода на кампанията да наложи своята Платформа и записаните в нея политики, като основа на предизборния политически дебат”, се посочва в анализа. На остра критика е подложена и водачът на евролистата на БСП Елена Йончева, която в своите послания се е разминала с „основни ценности, изразяващи, идейната същност на партията” и това е придобило съществено значение в  рамките на кампанията. В заключение Идейната комисия обобщава, че в кампанията на БСП е „липсвало единство между Програмата на партията, предизборните документи, работата на предизборния щаб и приетите от него \"Основни насоки на кампанията\".", "date": "2019.06.08", "title": "Идейната комисия към БСП с убийствен доклад за Нинова и сие"}
{"url": "https://www.faktor.bg/bg/articles/novini/svyat/maduro-izrigna-sreshtu-kanada-ne-ni-se-barkayte-v-delata", "text": "Президентът на Венецуела Николас Мадуро разпореди отварянето на границата с Колумбия в щата Тачира, където международната общност е струпала хуманитарна помощ, отказвана досега от Каракас, предадоха световните агенции. Мадуро нареди пълното затваряне на сухопътните граници с Бразилия и Колумбия, както и прекратяването на морските и въздушни връзки с холандските Антили през февруари, няколко дни преди опита на опозицията да вкара хуманитарна помощ в страната. На 10 май правителството отвори границата с Бразилия и морския път с Аруба, но не и с други холандски антилски острови като Бонер и Кюрасао. Същевременно заместник-председателят на венецуелската Социалистическа партия Диосдадо Кабейо се срещна в Хавана с Раул Кастро. Срещата целеше да покаже на САЩ единството на Венецуела и Куба, предадоха световните агенции. От Хавана Кабейо предупреди Канада да не се меси в делата на Венецуела. По-рано канадският външен министър Кристия Фрийланд заяви при среща с кубинския външен министър Бруно Родригес, че Хавана има роля, която да изиграе в намирането на мирен изход на венецуелската криза.", "date": "2019.06.08", "title": "Мадуро изригна срещу Канада: Не ни се бъркайте в делата"}
{"url": "https://www.faktor.bg/bg/articles/novini/svyat/tramp-zabravete-veche-lunata-pokorte-mars", "text": "Президентът на САЩ Доналд Тръмп разкритикува американското космическо управление НАСА, че си е поставило за цел да върне американските астронавти на Луната до 2024 г. и призова агенцията да се фокусира вместо това върху \"много по-големи\" инициативи, като полет до Марс, предаде Ройтерс. Преди това Тръмп бе подкрепил лунната инициатива на НАСА, но сега както изглежда той намалява подкрепата си за нея. \"За всичките пари, които ние харчим, НАСА трябва да НЕ говори за отиване на Луната. Това го направихме преди 50 години\", написа Тръмп в Тwitter. \"Те трябва да са фокусирани върху много по-големите неща, които ние правим, в това число Марс, отбраната и науката\", допълни той. Изявлението на Тръмп бе туитнато от президентския самолет, с който той пътува от Европа за Вашингтон.", "date": "2019.06.08", "title": "Тръмп: Забравете вече Луната, покорете Марс"}
{"url": "https://www.faktor.bg/bg/articles/prokuror-poiska-da-zalichat-markata-na-v-telegraf", "text": "Прокурор Тодор Тодоров от Районната прокуратура в град София е разпоредил на патентното ведомство да заличи марката на всекидневника \"Телеграф\", съобщават от вестника в гневен коментар, посочва \"24 часа\". Преди месец главният редактор на „Телеграф“ Васил Захариев сезира компетентните органи от МВР за наличие на фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника, пишат колегите. Адресът на уебсайта се различава от този на вестника единствено по допуснатата грешка (буквата f вместо ph). Именно за да се избегне объркване от страна на читателите ни, които могат да сметнат, че фалшивият сайт е официален такъв на вестника, беше поискано от компетентните органи извършването на проверка. Съвсем стандартна процедура при подобни случаи. Какво обаче последва след подадената жалба. Вчера получихме съобщение от Патентното ведомство с приложено прокурорско постановление, в което, вместо компетентните органи да се занимават с фалшивия уебсайт www.telegraf.bg, се разпорежда председателят на Патентното ведомство да заличи нашата търговска марка „Телеграф“ (регистрирана още през 1999 г.), както и незабавно да уведоми прокуратурата за предприетото действие. Основанието било, че търговската марка „Телеграф“ (на български език) противоречала на закона, защото, видите ли, можела да създаде заблуда на потребителите в Р България, че има общо със „световноизвестния английски вестник с дългогодишна популярност в страната The Telegraph. Оставаме безмълвни пред постановеното правно безумие. Само ще посочим, че негов автор е прокурор Тодор Тодоров от Районната прокуратура в град София\", пише в коментара на вестника. От кога в България прокуратурата затваря медии? От кога прокуратурата може да реши да заличи търговската марка на най-тиражния и продаван вестник в страната, без дори да е налице спор относно собствеността или ползването на същата марка. Да не коментираме изобщо, че оспорването на търговска марка е въпрос на гражданското право, а не на наказателното, и минава през съдебно производство, в което трябва да се докаже основателността на претенцията, пишат от вестника. На прокурор Тодоров ще кажем, че „Телеграф“ не е само „наименование на информационна машина – устройство за бързо предаване на съобщения от разстояние...“, както той твърди в скандалното постановление, а изключителна по своя характер търговска марка на независима медия с десетгодишна история и със 100-хиляден ежедневен тираж.  Ако попитаме този вездесъщ прокурор, този „Заличител“, защо не заличи и марката „Капитал“? Ще получим ли отговор? По неговата логика това наименование също не следва да се ползва с някаква изключителност, а означава дума от ежедневието ни – съвкупност от блага, имущество и активи. Ами марката „Дневник“ или „Сега“ - те също са обикновени думи от бита. Естествено, че няма да ги заличи, защото проблемът явно не са марките, а съществуването на една независима медия, станала неудобна за олигарсите и задкулисието с разкритията си и с истината, на която дава трибуна, пишат от \"Телеграф\". Явно след като е завладяло съда, задкулисието се опитва да овладее прокуратурата. Ако прокуратурата падне в плен на олигарсите, резултатът ще е само един – мракобесна диктатура. „Телеграф“ изпрати протестна позиция до главния прокурор и Инспектората на Висшия съдебен съвет за това мракобесие, завършва текстът.", "date": "2019.06.08", "title": "Прокурор атакува в.\"Телеграф\", иска марката да бъде заличена"}
{"url": "https://www.faktor.bg/bg/articles/tvardeniyat-za-predotvraten-karvav-teroristichen-akt-v-plovdiv-naduti-mladezhat-uchi-v-gimnaziya-ivan-vazov-malchal-na-razpitite", "text": "Медийните твърдения за предотвратен тежък атентат в Пловдив са силно преувеличени и създават само психоза в обществото. Това разкриха пред Faktor.bg източници от ДАНС.  Всъщност цялата операция по разкриването и задържането на предполагаемия терорист е разработка на ДАНС. Вчера два техни екипа от столицата са пристигнали в града под тепетата и съвместно с местното подразделение на Агенцията са задържали младежа, който по-късно е бил освободен. Той е на 16 години, етнически българин, ученик в гимназията с преподаване на чужди езици „Иван Вазов”. В дома му са намерени някои вещества, от които е възможно да се приготви самоделно взривно устройство, смятат експерти. По-притеснителното е, че младежът през последните седмици усилено е посещавал джихадистки сайтове и е лайквал във Фейсбук групи публикации с такова съдържание. Експертите смятат за силно преувеличена информацията, че е предотвратен атентат, но безспорно момчето е било под въздействието на идеи на терористични групировки. Информация за странните му занимания е достигнала до службите от негови близки. Екипи на МВР са участвали само при влизането в дома и задържането на момчето.  От София днес е заминал и екип от психолози от Института по психология към МВР. Първите впечатления на разследващите са, че момчето е изключително затворено, отказало е да говори и при арестуването, и по-късно в ареста. Според психолози тийнейджърът е търсел начин за себеизява, с която да компенсира собствената си затвореност. Очаква се в ранния следобед пресконференция на МВР и държавното обвинение.", "date": "2019.06.08", "title": "Твърденията за предотвратен кървав атентат в Пловдив надути, младежът учи в гимназия „Иван Вазов”, мълчал на разпитите"}
{"url": "https://www.faktor.bg/bg/articles/novini/balgariya/toma-bikov-vazhno-e-obshtestvoto-da-razbere-che-partiynata-subsidiya-e-neshto-neobhodimo", "text": "Отчитаме всички рискове на това субсидиите да бъдат намалени,. Трябва да се знае, че когато има субсидия, дадена партия няма да бъде зависима от разни олигархични кръгове. Това заяви в сутрешния блок на БНТ народният представител от ГЕРБ Тома Биков. ,,Нашето предложение е за 1 лев, но предстоят дебати. Ние можем да си говорим най-различни неща, но всичко това трябва да се приеме като законодателен текст. Факт е обаче, че за малките партии ще бъде много трудно. Ето защо обществото ни трябва да разбере, че субсидията е нещо необходимо, че трябва да я има'', поясни Биков. ,,Нека първо да видим позициите на всички партии по тази тема и тогава ще станат ясни рамките, в които може да работи политическият живот'', добави депутатът. Помолен да коментира предложението да има диференцирано ДДС за някои стоки, Биков отбеляза, че всяка държава си има данъчна политика.  През 2017 година, когато спечелихме изборите, дойдохме със заявката, че няма да пипаме данъчната система. Но има някакъв инстинкт в партиите да регулират цените на стоките. Една такава регулация на стоките през 1996 г.  доведе до тава заплатата в страната да падне до 5 долара. Така че това държавата да контролира всичко не винаги е в  полза на хората. Трябва да работим за увеличение на доходите и да привличаме инвестиции, посочи депутатът. Според Тома Биков оставката на Цветан Цветанов не е било пускане на кръв, а по-скоро задаване на стандарт в политическия живот. ГЕРБ е партия вече на 12-13 години и всяка промяна е стресова. Това е промяна на модела, по който функционира ГЕРБ и идва време, в което трябва да се децентрализира управлението на структурите, а това е тежка работа. Освен това в малката коалиция също тече някаква трансформация. Следя процесите при тях, като дотук и тримата лидери декларират, че управленската програма се изпълнява. Те си имат своите различия, но не смятам, че има проблем в управляващото мнозинство, тъй като техните отношения на този етап не влияят на общата ни политика на управление. Хубавото при тях е, че няма криза на идентичността, както беше при Реформаторите, завърши Тома Биков.", "date": "2019.06.08", "title": "Тома Биков: Важно е обществото да разбере, че партийната субсидия е нещо необходимо"}
{"url": "https://www.faktor.bg/bg/articles/novini/balgariya/mnogo-slantse-i-visoki-temperaturi-v-planinite-i-na-moreto-shte-prevali-i-pregarmi", "text": "В събота ще е предимно слънчево. В следобедните часове отново ще се развие купеста облачност и на места, главно в североизточните райони, ще превали и прегърми. Ще духа слаб северозападен вятър. Максималните температури, в по-голямата част от страната, ще бъдат между 29 и 34 градуса, малко по-ниско по морския бряг, в София около 29 градуса. Над Черноморието ще бъде предимно слънчево, в следобедни часове с развитие на купеста и купесто-дъждовна облачност и на места, главно по северното крайбрежие ще превали и прегърми. Ще духа бриз. Максималните температури ще са между 26 и 28 градуса. Температурата на морската вода е 21 - 23 градуса. Вълнението на морето ще бъде 1 - 2 бала. В планините също ще бъде предимно слънчево, но след обяд ще се развива купеста-дъждовна облачност и ще има краткотрайни валежи с гръмотевици. Ще духа умерен, по най-високите части силен северозападен вятър. Максималната температура на височина 1200 метра ще е около 23 градуса, на 2000 метра 15-16 градуса. През нощта срещу неделя по-значителни валежи с гръмотевици ще има в Централна България. Ще превали и на места в Източна България. В неделя и понеделник вятърът ще бъде предимно от север-североизток, слаб, временно до умерен. Отново на много места из цялата страна ще има превалявания, придружени с гръмотевични бури, възможни са и градушки. По-интензивни ще са явленията в неделя, когато на места в Централна България отново ще има значителни количества дъжд. Температурите ще се понижат и максималните, в по-голямата част от страната, ще остават под 30 градуса.", "date": "2019.06.08", "title": "Много слънце и високи температури, в планините и на морето ще превали и прегърми"}
{"url": "https://www.faktor.bg/bg/articles/novini/svyat/sasht-i-meksiko-se-razbraha-tramp-otmenya-mitata", "text": "Президентът на САЩ Доналд Тръмп обяви, че САЩ и Мексико са постигнали съгласие по въпроса за имиграцията и че митата, които той планираше да въведе в понеделник, са отменени, предадоха световните агенции.   \"САЩ и Мексико постигнаха споразумение. Митата, предвидени да влязат в сила от американска страна срещу Мексико, са следователно отменени за неопределено време\", написа американският държавен глава в Twitter.   Той допълни, че в скоро време ще бъдат публикувани детайли за сделката. По думите му Мексико ще вземе \"силни мерки, за да спре миграционния поток през страната по посока на южноамериканската граница\". Тръмп налага 5-процентно мито за всички стоки от Мексико \"Това ще позволи да се намали до голяма степен, или да се елиминира, незаконната имиграция, идваща от Мексико в САЩ\", посочи Тръмп. Малко след това мексиканският министър на външните работи Марсело Ебрард, който е във Вашингтон заради преговорите за митата и за незаконната имиграция с американски представители, потвърди в Туитър, че няма да има мита в понеделник. Той благодари на всички, които са помогнали да \"се покаже величието на Мексико\". Тръмп: САЩ нямат повече капацитет да приемат незаконни имигранти Преговорите между двете страни започнаха в началото на седмицата. Тръмп заплашваше да въведе мита срещу Мексико от 10 юни в размер на 5 процента върху всички стоки, идващи оттам. Прогресивно до 1 октомври митата трябваше да се увеличат до 25 процента. Мексико ще вземе безпрецедентни мерки за борба с незаконната имиграция, се казва в обща декларация на Вашингтон и Мексико след договарянето на споразумението за незаконната имиграция. Тръмп обяви извънредно положение заради стената по границата с Мексико Сред мерките е разполагане на мексиканската национална гвардия из Мексико, приоритетно на южната граница на страната. В четвъртък Мексико обяви, че 6000 членове на гвардията ще бъдат разположени на южната граница. Сега в общата декларация тази цифра не се споменава. Разполагането по границата с Гватемала ще започне в понеделник. Мексико ще вземе също решителни мерки, за да разбие огранизациите на трафиканти, както и незаконните мрежи за транспорт и финансиране, се казва в декларацията, прочетена от мексиканския външен министър Марсело Ебрард след дългите преговори във Вашингтон. Тръмп с нови заплахи за границата с Мексико Мексико отстъпва пред американското искане и мигранти, кандидатстващи за убежище в САЩ, ще бъдат върнати в Мексико, където ще изчакат решението на американските власти. Президентът на Мексико Андрес Лопес Обрадор заяви, че е доволен, че американските мита са били избегнати, отбелязаха световните агенции. Той каза, че мексиканците ще се съберат в Тихуана днес, за да отпразнуват това.", "date": "2019.06.08", "title": "САЩ и Мексико се разбраха - Тръмп отменя митата"}
{"url": "https://www.faktor.bg/bg/articles/novini/balgariya/sdelka-za-f-16-shte-ima-kak-obache-shte-se-razviyat-sabitiyata-sled-tova", "text": "България ще трябва да плати изтребителите F-16 наведнъж, а не разсрочено, каквато беше идеята на правителството до момента. Финансовият министър Владислав Горанов обаче каза по-рано днес, че страната ни може да си позволи това. \"Тази новина преди всичко е сигурен индикатор, че споразумение между България и САЩ ще бъде подписано. Можем да разчитаме, че след това ще започне процес за придобиване на F-16. А след това идва въпросът има ли държавата ни необходимата организация това да се случи по най-ефективния начин и новият боен самолет да бъде интегриран във въоръжените ни сили\", коментира в студиото на \"Денят ON AIR\" бившият министър на отбраната и директор в НАТО Велизар Шаламанов Велизар Шаламанов. 60 дни е срокът, в който България трябва да приеме офертата на САЩ. В този период има възможност да бъдат конкретизирани периметри в обхвата на пакета, т.е. - цената. \"Ако този 60-дневен период бъде надхвърлен, тогава процесът ще трябва да започне отначало. След изявлението на финансовия министър Владислав Горанов днес обаче, смятам, че правителството е готово да сключи сделката. По-важното е как ще се развият събитията след като договорът бъде подписан\", каза още Шаламанов. Пред Bulgaria ON AIR той подчерта, че работата, която трябва да свърши страната ни, за да бъде максимален ефектът от вложените средства, е сериозна.", "date": "2019.06.08", "title": "Сделка за F-16 ще има, как обаче ще се развият събитията след това?"}
{"url": "https://www.faktor.bg/bg/articles/novini/svyat/kraybrezhieto-na-barselona-marsiliya-i-tel-aviv-nay-zamarsenite-s-plastmasi-v-sredizemno-more", "text": "Девет крайбрежни ивици бяха посочени като най-замърсените с пластмасови отпадъци в Средиземноморието, се посочва в нов доклад, цитиран от Би Би Си. Сред най-мръсните плажове се нареждат водещи туристически дестинации като Барселона, Марсилия, Тел Авив и венецианското крайбрежие край река По. В доклада на „Световния фонд за опазване на дивата природа“ се посочва, че всички средиземноморски държави са се провалили в опитите си да се справят със замърсяването от пластмасови изделия. Според документа около 570 000 тона пластмаса се озовава в океана всяка година – това е еквивалента на изхвърлянето на 33 800 пластмасови бутилки на минута. Природозащитната организация призова правителствата в ЕС драстично да намалят производството на пластмасови изделия и да се заемат сериозно със задачата да рециклират отпадъците. В доклада се посочва още, че Египет е най-големият замърсител с пластмасови отпадъци в Средиземноморието, следван от Турция. Високите равнища на използването на пластмасови изделия от жителите и туристите, както и лошото сметосъбиране и рециклиране на боклуците, остава голям проблем в няколко държави. Италия е най-големият консуматор на бутилирана вода в света, като близо 178 литра вода в пластмасови бутилки се продава на човек годишно. Средиземно море представлява около 1 процент от световния океан, но има огромно значение в икономически и екологичен аспект. В него се съдържат между 4 и 8 процента от морските видове и осигурява препитание на страните от региона.", "date": "2019.06.08", "title": "Крайбрежието на Барселона, Марсилия и Тел Авив най-замърсените с пластмаси в Средиземно море"}
{"url": "https://www.faktor.bg/bg/articles/novini/balgariya/rakovodstvoto-na-bsp-se-sabira-na-plenum", "text": "Ръководството на БСП се събира на пленум – седмица преди заседанието на 49-ия конгрес на партията, насрочен за 16-и юни. Тогава социалистите ще анализират резултатите от евроизборите и ще започнат нова кампания за избор на лидер след оставката на Корнелия Нинова. Сегашното ръководство на БСП ще настоява членовете на партията да гласуват пряко за председател. Гласовете на опозицията са за избор от делегатите на конгреса. Очаква се процедурата на гласуване да е сред спорните въпроси, предаде Нова телевизия.", "date": "2019.06.08", "title": "Нинова събира на тежък пленум ръководството на БСП"}
{"url": "https://www.faktor.bg/bg/articles/startira-kandidatstudentskata-kampaniya-v-alma-mater-1", "text": "С изпити по български език и литература, по биология, физика и по италиански език днес продължава втората кандидатстудентска сесия за учебната 2019/2020 година в Софийския университет \"Св. Климент Охридски\". Това съобщи пресцентърът на висшето училище. Кандидатстудентският изпит по български език и литература започва в 9.00 часа. Той проверява и оценява знанията и уменията като резултат от обучението по български език и литература в средното училище - четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст и създаване на аргументативен тип текст - есе. Изпитът се състои от две части: тест с 50 въпроса /70 точки, като 1/3 от точките са за въпросите по литература/ и задача за изграждането на аргументативен тип текст по даден проблем - есе /30 точки/. Максималният брой точки е 100. Създаването на аргументативен текст по даден проблем - есе, е задължителен компонент от изпита и при отказ от писането на есе, точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение или сентенция от литературен или нелитературен източник. Текстът трябва да е в обем до три страници, а изпитът е 4 часа. Кандидатстудентският изпит по биология е от 14.00 часа и продължава четири и половина астрономически часа. Състои от два компонента - компонент 1 се оценява с числова оценка по шестобалната система. Тази числова оценка се използва за балообразуваща за всички, кандидатстващи с изпит по биология в СУ. Компонент 2 е задължителен само за кандидатите за специалността \"Медицина\" в Софийския университет. Компонент 1 \"Тест\" е задължителен за всички кандидат-студенти, полагащи изпит по биология. Тестът се състои от 60 задачи върху материал от осми, девети и десети клас със следните формати - множествен избор с няколко алтернативи, но с един верен отговор и структуриран отговор. Задачите показват фактически знания по биология и основни логически и аналитични умения. Компонент 2 е за развиване на тема от учебния материал от осми, девети и десети клас, която ще бъде изтеглена в деня на изпита. Този компонент е за кандидат-студенти, които ще кандидатстват за специалността \"Медицина\". До участие в балообразуването и класирането за специалността \"Медицина\" се допускат само кандидат-студентите, получили резултат \"Да\" на този компонент. Изпитът по физика също е от 14.00 часа и продължава четири часа. Той се състои от тест и от задача върху материала по физика за средните училища. Задачата цели да провери умението на кандидатите да прилагат знанията си за решаване на конкретен физически проблем. Тестът е от 20 въпроса - от всички дялове на физиката. Целта е проверка на познаването на физичните величини и закони. На изпита може да се използват калкулатори. Не се разрешава ползването на електронни бележници, на портативни компютри и на калкулаторите към мобилните апарати. Изпитът по италиански език е от 14.00 часа и е върху изучавания в средното общообразователно училище лексико-граматичен материал, разширен до активното владеене на около 4000 думи и изрази. Това предполага допълнителни занимания и четене на оригинална литература. Изпитът се състои от диктовка, преразказ на прочетен текст, превод от италиански на български език и езиков тест.", "date": "2019.06.08", "title": "Стартира втората кандидатстудентска сесия в Алма Матер"}
{"url": "https://www.faktor.bg/bg/articles/novini/balgariya/ognyan-minchev-ruskata-imperiya-nyama-nito-bratya-nito-priyateli-tya-ima-samo-slugi-vragove-ili-poputchitsi", "text": "„Атина, която е обвързана с Москва само с веригите на \"православното единство\" трябва да разбере, че руската империя няма нито братя, нито приятели - тя има само слуги, врагове или \"попутчици\" - такива като Ердоган, които са заинтересовани за определен период от време да вършат \"черната работа\" в услуга на Кремъл”. Това изтъква в свой коментар политологът Огнян Минчев, след изразеното вчеро от Атина негодование, че Кремъл превръща Анкара в свой инструмент на Балканите. „София пък, която е обвързана с Москва с двойните вериги на \"православното единство\" и на \"славянското братство\" трябва най-после да разбере, че руската империя - в съветския й модус - буквално удуши българската държава и я сведе до слугинска колониална администрация. Наследниците на тази колониална администрация на БКП - висшите представители на управляващата днес България политико-икономическа олигархия нямат интерес да си припомнят историческата истина за удушената българска държава. На тях им е по-изгодно да продължат да слугуват - те са трето поколение прислуга на Москва. Затова българите нямаме държава, нямаме президент, нямаме независими институции - ние гласуваме за това кой цвят слуги да обслужват Москва по-усърдно като дойдат на власт в България. Но в днешния и утрешния свят е все по-опасно да нямаш държава, да бъдеш нечия прислуга. Хубаво ги гледайте тия двамата на снимката. И заедно, и поотделно така могат да ни извъртят, че съвсем да ни няма! Който няма достойнство за независим живот, който не носи отговорност към миналото, настоящето и бъдещето на страната си, който не притежава лоялност към партньори и съюзници, които сам е избрал - този няма право да претендира за място нито в истинската политика, нито в истинската история”, предупреждава политологъг.", "date": "2019.06.08", "title": "Огнян Минчев: Руската империя няма нито братя, нито приятели - тя има само слуги, врагове или \"попутчици"}
{"url": "https://www.faktor.bg/bg/articles/novini/balgariya/vladislav-goranov-sdelkata-za-f-16-nyama-alternativa-kogato-stava-duma-za-nashata-sigurnost", "text": "Този разговор за оставката е между мен и премиера. Преценихме, че не се налага. Аз продължавам да твърдя, че в нашият прочит на закона за политическите партии е нямало умисъл някой да се облагодетелствува за сметка на друг. Затова не мисля, че има извършено престъпление. Въпросът е повече технически, отколкото политически.  Така коментира по Би Ти Ви надвзетите от партиите държавни субсидии Владислав Горанов, заради което БСП поиска оставката на финансовия министър.  Според него когато говорим за промяната на ДДС трябва да тръгнем от философията - какво всъщност представлява този данък. Пактиката показва, че намаляването на ставката по-скоро увеличава маржа на печалбата, а не води до понижаване на цените на стоките.  Твърде вероятно е цената да не падне, а да се акомулира дефицит за фиска. Политиката трябва да се прави през разходната част, а не чрез приходната. Промяната на ДДС няма да свърши нищо. Ние с Борисов имаме разминавания по този въпрос, ще споря с него и накрая той може би ще надделее. Все пак ние имаме лидер.  На въпрос дали смята, че всяка стотинка от тези 2 млрд. лева за изтребителите си струват, Горанов обясни: Този разговор е по-голям. Ние сме членове на НАТО и трябва да имаме авиация. Ние нямаме алтернатива от къде да закупим самолети. Сигурно руските машини са по-евтини. Но когато очакваш една солидарност и готовност на нашите партньори в НАТО да се включат в нашата сигурност, няма място за колебания. За радост можем да си позволим да платим изтребителите на куп. Но се надяваме тази сделка да я реализираме на траншове. Това е нашата първа сделка с американците, но ако има други в  бъдеще, вероятно те ще бъдат реализирани при по-благоприятни условия, подчерта Горанов.", "date": "2019.06.08", "title": "Владислав Горанов: Сделката за Ф-16 няма алтернатива, когато става дума за нашата сигурност"}
{"url": "https://www.faktor.bg/bg/articles/novini/balgariya/maya-manolova-firmi-za-barzi-krediti-izmislyat-ulovki-za-da-pribirat-ogromni-sumi-ot-horata", "text": "Надвнесени субсидии за политическите партии е проблем, свързан със закона от 2001 година. От него става ясно, че волята на законодателя е била на базата на действително получените гласове за дадена партия да се дават по 11 лв. на глас. Това коментира по Би Ти Ви българският омбудсман Мая Манолова. Прокуратурата вече се е самосезирала. Само шефовете на парламентарните партии и специалистите във финансовото министерство не искат да вникнат в проблема, защото това ги устройва, възмути се тя. Моята позиция - партиите да се съгласят с волята на суверена - 2.5 млн. българи казаха, че партиите трябва да получават по 1 лв. държавна субсидия за глас. Защо трябва да се интересуваме дали тези пари ще стигат на партиите да си плащат разходите. Някой интересували се как живеят някои хора с парите, които получават, продължи с риториката Манолова.  По нейните думи несъстоятелно е решението на КЕВР отново да увеличава цените на тока, парното и топлата вода.  Големите отсъстващи от обсъждането за новите цени на тока и парното бяха енергийното министерство, депутати, представители на Столична община, бизнеса, шефовете на ТЕЦ и ЕРП-та. Извадихме цифри, от които е видно, че цената на природния газ на международните пазари е стигнала до своето дъно, а в същото време цената на парното у нас е стигнала своя таван. Няма как да не се разтревожим и за финансовото състояние на Столична топлофикация, защото само с увеличаване на цените няма как да бъде попълнена финансовата дупка в дружеството, което е в много тежко състояние, посочи Мая Манолова. Помолена да коментира темата с бързите кредити, омбудстманът обясни, че от три години там има сериозни проблеми, като един от най-сериозните е свързан с необсужваните кредити. Тя обаче е категорична, че една част от фирмите за бързи кредити не спазват правилата, измислят си уловки, за да прибират от хората огромни суми.", "date": "2019.06.08", "title": "Мая Манолова: Фирми за бързи кредити измислят уловки, за да прибират огромни суми от хората"}
