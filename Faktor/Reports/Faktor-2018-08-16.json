{"url": "https://www.faktor.bg/bg/articles/novini/balgariya/ds-sluhti-za-politicheski-vitsove-koga-amerikantsite-shteli-da-vzemat-zhivkov-za-svoy-prezident", "text": "Наред с репресиите срещу българите Държавна сигурност се е занимавала и със събиране на доноси кой какво е говорил за партийните функционери, включително и разказването на вицове за тях, пише сайтът  . Това става ясно от стотици архивни документи на ДС, един от които desebg.com публикува онлайн. Той представлява строго секретна докладна записка относно: Лидия Тановска, хористка от Музикалния театър. От него става ясно, че през 1977 г. Шесто управление на ДС за борба с идеологическата диверсия е слухтяло около словоохотливата хористка, която имала неблагоразумието да приказва за дъщерята на генералния секретар на БКП Людмила Живкова, както и за нейния баща – Тодор Живков. В случая за Тановска донасяла нейна колежка, която е водена в Шесто като доверено лице (ДЛ) под псевдонима \"ЦОНЕВА\". Нещо повече, тя е разказвала в театъра политически вицове. Един от тях е описан в докладната. В него се разказва за това при какъв случай Живков е щял да бъде взет от американците за техен президент. Документът е включен в разширеното електронно издание на сборника „Държавна сигурност и българското музикално изкуство 1944-1991” на Комисията по досиетата, 2016 г.", "date": "2018.08.16", "title": "ДС слухти за политически вицове: Кога американците щели да вземат Живков за свой президент..."}
{"url": "https://www.faktor.bg/bg/articles/novini/balgariya/makedontsite-da-znayat-che-entsiklopediya-britanika-e-po-stara-ot-tyahnata-darzhava", "text": "Според Енциклопедия Британика от 1911 г. „Берлинският договор със своето изкуствено разделение на българската раса създаде трудния и заплетен македонски въпрос.\" Т.нар. \"македонски въпрос\" се отнася за географската територия Македония и няма нищо общо с понятия като \"македонски народ\" и \"македонска нация\". Въпросът е дали територията, на която живеят българи християни от Българската екзархия, да премине към държавата България или да бъде разделена и между държави, които нямат нищо общо с българския народ или раса, според енциклопедия Британика. Надделява тезата да бъде разделена. Русия също е за отделянето на Македония от България. За да не се създаде голяма българска държава. Сърбия пък иска излаз на Солунското пристанище, защото няма как да го получи на Адриатика и след съюзнически, и междусъюзнически, войни Сърбия окупира за близо четвърт век т.нар. Вардарска Македония или днешна Северна Македония, както се кани да се нарича \"братската\" ни държава. След Втората световна война Македония е  Отново я управляват от Белград в Титовата комунистическа югославска федерация. Всъщност, ако не бе окупирана от Сърбия – и по кралско и по комунистическо време, днешната Република Македония, утрешна Северна Македония, едва ли би искала независимост в началото на 90-те години. Независимост се иска само, ако си зависим, ако си окупиран, ако си част от чужда държава. Тъй че македонската независимост си е независимост от Белград, а не от София. Македонците спрямо нас няма как да се правят на независими.Те могат да бъдат независими само ако са с нас в Европейския съюз. Във всички останали случаи те са зависими.  Днес вече няма македонски въпрос. Македония е изправена пред албански въпрос. Разделението между македонци и албанци вътре в страната продължава.То е и конституционно регламентирано, то е и териториално, очевидно е. И да припомня отново енциклопедия Британика: \"разделението на българската раса създаде трудния и заплетен македонски въпрос\". Днес разделението на \"албанската раса\" създава \"трудния и заплетен македонски въпрос\".  България трябва да настоява само за едно: днешните македонци да не забравят никога, че енциклопедия Британика е по-стара от тяхната държава.", "date": "2018.08.16", "title": "Македонците да знаят, че енциклопедия Британика е по-стара от тяхната държава"}
{"url": "https://www.faktor.bg/bg/articles/novini/balgariya/nova-zhertva-devstvenata-poetesa-albena-hinkova-zagubi-zhilishteto-si-zaradi-barz-kredit", "text": "Прочулата се като \"Девствената поетеса\" Албена Хинкова стана поредната жертва на фирмите за бързи кредити. Албена е останала на улицата, след като са ѝ взели апартамента заради натрупани дългове, съобщава „Телеграф“.  Преди пет години тя се прочу с това, че заведе дело срещу колегата си Николай Славов заради това, че подложил на съмнение нейната непорочност по време на литературно четене. „Албена Хинкова загуби жилището си след кредитиране и съдебно изпълнение, няма самостоятелни имоти, ценителите на картините на дядо ѝ не винаги имат свободни средства, а и една картина им стига, живее на квартира, която трудно бих препоръчала на образован човек. Няма как да плаща дългове. Тя е безработна. Труди се да защити дисертация, готова е да работи и да се справи с женски сили“, написа преди дни в литературен форум нейната колежка Мария Чулова. От досието ѝ става ясно, че Албена Хинкова е имала задължения към пловдивското парно „ЕВН България Топлофикация“ на стойност близо 3000 лв. През 2013 година, година преди да се обиди на тема чест, тя е взела 10 бона бърз кредит от финансова къща, срещу който е заложила дома си. Получава възбрана и от фирмата-кредитор през 2015 година, когато задълженията ѝ са вече 11 850 лв. Жилището е продадено на публичен търг. То е придобито срещу 31 129 лв. от „Артек 2000“ ООД, чийто собственик Явор Кидиков се прочу покрай покупката на държавен имот през 2013 година. Само месец по-късно той го продал на 49-годишна жена, която също е човек на перото и има издадена книга.", "date": "2018.08.16", "title": "Нова жертва: Девствената поетеса Албена Хинкова загуби жилището си заради бърз кредит"}
{"url": "https://www.faktor.bg/bg/articles/novini/balgariya/sram-prokurorski-gaf-podari-svobodata-na-drogiran-mazh-pomel-6-detsa-v-kiten", "text": "31-годишният Даниел Стоянов, който бе арестуван заради това, че помете 6 деца в Китен, след като шофираше БМВ-то си пиян и надрусан, бе освободен с мярка „подписка” от Бургаския окръжен съд(БОС).  Въззивната инстанция пусна Даниел на свобода заради прокурорски гаф, съобщава \"Флагман\". Оказа се, че часове след инцидента на 7 август т.г. наблюдаващият прокурор – обвинител от РП Царево го е освободил срещу мярка „подписка”. След медийния шум два дни по-късно е разпоредил задържането му под стража заради утежняващите обстоятелства – дрогата и наркотиците, открити в кръвта му. Мярката бе потвърдена и от Районния съд в Царево миналата седмица, но на втора инстанция бе отменена.  Според съдия Яни Гайдурлиев прокуратурата е допуснала сериозна грешка, защото е нарушила закона при задържането му. Ако е трябвало да бъде арестуван, то това е трябвало да се случи още на 7 август, но тогава е освободен, а след това е нямало никакви обстоятелства, за да се иска промяна на мярката му – нито нови доказателства, нито Даниел е опитал да се укрие или въздейства на разследването, категоричен е опитният магистрат.  Даниел още днес бе пуснат на свобода, тъй като постановлението на БОС не подлежи на обжалване.", "date": "2018.08.16", "title": "Срам: Прокурорски гаф подари свободата на дрогиран  мъж, помел 6 деца в Китен"}
{"url": "https://www.faktor.bg/bg/articles/novini/svyat/ukrainski-politik-izrigna-rusnatsite-shte-se-zadavyat-s-kravta-si-mozhe-da-ne-nadzhiveyat-vtori-mandat-na-poroshenko", "text": "През 2014 г. Русия е имала шанс да победи Украйна, но се е спряла след като се натъкнала на съпротивата на украинската армия. Това заявява в интервю за киевското интернет-издание „Апостроф” заместник-министърът по въпросите на „временно окупираните територии” Юрий Гримчак.    „Преди две години отговорих на въпроса какво ще стане, ако руснаците се опитат да предприемат настъпление? Тогава казах, че те ще се задавят от нашата и собствената си кръв. Сега ми се струва, че те ще се задавят от собствената си кръв. За тези две години много неща се промениха и в армията, и в стъкмяването, и в оръжието. Ситуацията е несравнима с 2014-та. Тогава те имаха шанса на повече или по-малка победна „войничка”, но се спряха, защото армията не се разбяга, а започна да дава отпор. За тях това беше неочаквано и те не рискуваха да отиват по-далеч” - твърди заместник-министърът.    Според него, осъзнавайки невъзможността да победи Украйна, Русия може да завладее Беларус, защото тя сега няма съюзници и подкрепа в света.   „Ако ние не пропилеем всичко онова, което направихме през последните четири години – армия, реформи, изменения, то както казват наши и руски експерти, „Русия може и да не надживее втори мандат на Петро Порошенко” – добавил Гримчак.   Отговаряйки на уточняващия въпрос, действително ли Русия може да не надживее втори мандат на украинския президент, той заявил: „Ние трябва и занапред да се държим така, тогава те могат и да не надживеят.”", "date": "2018.08.16", "title": "Украински политик изригна: Руснаците ще се задавят с кръвта си, може да не надживеят втори мандат на Порошенко"}
{"url": "https://www.faktor.bg/bg/articles/novini/svyat/tramp-se-sboguva-s-areta-franklin-s-trogatelni-dumi-beshe-velika-zhena-s-bozhestven-glas", "text": "Американският президент Доналд Тръмп коментира тъжната вест за кончината на американската соул легенда Арета Франклин. На профила си в Туитър държавният глава отбелязва, че \"кралицата на соул музиката” е била „велика жена” с божествен глас.   Изпълнителката почина на 76-годишна възраст. Преди дни близките й съобщиха, че състоянието й е много тежко. Повече от осем години певицата се бореше с рака.", "date": "2018.08.16", "title": "Тръмп се сбогува с Арета Франклин с трогателни думи: Беше велика жена с божествен глас!"}
{"url": "https://www.faktor.bg/bg/articles/tsvetanov-se-sreshtna-s-balgari-emigranti-v-chikago", "text": "Днес имах удоволствието да се срещна с добри приятели в лицето на Шефкет Чападжиев, Хамид Русев и семейство Вълневи. Те са пример за българи, които са емигрирали от страната още през 1964 г. и са успяли да се реализират отлично в Чикаго, САЩ. Това написа във фейсбук зам.-председателят на ГЕРБ Цветан Цветанов. \"Хамид и Шефкет споделиха спомените си от България и режима, заради който са били принудени да напуснат страната ни. Въпреки това се връщат в България всяка година и оценяват с радост всички положителни неща, който се случват в страната. Доказателство за успеха са и семейство Вълневи, които също имат бизнес в САЩ, но с удоволствие всяка година се връщат в родината. Заедно се обединихме около извода, че възможността днес всички да пътуват свободно по света е безценно богатство\", пише още Цветанов.", "date": "2018.08.16", "title": "Цветанов се срещна с българи, емигранти в Чикаго"}
{"url": "https://www.faktor.bg/bg/articles/novini/svyat/dzhon-brenan-skandalizira-amerikantsite-s-shokirashti-razkritiya-za-tramp", "text": "Бившият директор на ЦРУ Джон Бренън заяви, че американският президент Доналд Тръмп работи с руснаците и сега отчаяно се опитва да прекрати разследването на руската сага, информира АП, цитирана от news.bg. Вчера говорителят на Белия дом Сара Сандърс съобщи, че Тръмп е решил да се отнеме достъпът на Бренън до секретна информация заради поведението му. Решението на американската администрация беше остро разкритикувано от демократите и бивши служители на службите в САЩ. Според Бренън решението на администрацията е заради сътрудничеството на предизборната кампания на Тръмп с руснаците през 2016 г. и сега той отчаяно се опитва да прекрати разследването на специалния прокурор Робърт Мълър. В статия за \"Ню Йорк таймс\" бившият топ разузнавач цитира медийна информация и призивите на Тръмп към руснаците да намерят изгубените имейли на Хилари Клинтън. Самият държавен глава пряко свърза решението си за Бренън с разследването на руската сага, заявявайки пред \"Уолстрийт джърнъл\", че разследването е \"измама\" и \"тези хора го водят\". \"Така че аз мисля, че трябва да се направи нещо\", каза Тръмп. Бренън пише, че твърденията на американския лидер, че няма сговор с Русия, са \"глупости\" и че единственият въпрос е дали този сговор представлява престъпление. Тръмп е още по-отчаян да се защити и да защити обкръжението си, заради това той взе политически мотивирано решение да отнеме правото ми на достъп до секретна информация в опит да затвори устата на тези, които се осмеляват да му се противопоставят, отбелязва бившият шеф на ЦРУ.", "date": "2018.08.16", "title": "Джон Бренън скандализира американците с шокиращи разкрития за Тръмп"}
{"url": "https://www.faktor.bg/bg/articles/opozitsionen-lider-v-rusiya-obyavi-gladna-stachka", "text": "Лидерът на крайнолявата руска опозиционна партия \"Ляв фронт\" Сергей Удалцов започна гладна стачка, след като бе осъден на 30 дни административен арест за изгаряне на портрети на руски лидери по време на протест срещу повишаването на пенсионната възраст, съобщи съпругата му Анастасия, цитирана от Франс прес и ТАСС. Удалцов е бил задържан във вторник и осъден на 30 дни административен арест заради участието му в протест на 28 юли, когато десетки хиляди руснаци демонстрираха в цяла Русия по призив на Комунистическата партия срещу план за повишаване на пенсионната възраст, предава БТА. \"Той смята, че е обект на съдебен произвол и започна гладна стачка в знак на протест срещу реформата на пенсионната система и повишаването на пенсионната възраст, които са в разрез с интересите на народа. Той е убеден, че това задържане цели да му попречи да организира нови протестни прояви срещу реформата на пенсионната система, по-специално шествие и демонстрация, планирани за 2 септември\", написа Анастасия Удалцова във Фейсбук. През август 2017 г. Сергей Удалцов бе освободен след изтърпяване на присъда от 4,5 години затвор за организиране на \"масови размирици\" по време на демонстрациите от 6 юли 2012 г. преди встъпването в длъжност на Владимир Путин за трети президентски мандат. Партията на Удалцов \"Ляв фронт\" трудно се изявява като част от опозицията през последните години. Тя например подкрепи анексирането на Крим от Русия, отбелязва АФП. На 19 юли руският парламент прие на първо четене внесен от правителството законопроект за реформа на пенсионната система, в който се предвижда повишаване на пенсионната възраст на 65 години за мъжете и 63 години за жените в течение на дълъг преходен период. Срокът за внасяне на поправки в текста бе удължен от 18 август на 24 септември, отбелязва ТАСС.", "date": "2018.08.16", "title": "Заклет противник на Путин обяви безсрочна гладна стачка"}
{"url": "https://www.faktor.bg/bg/articles/novini/svyat/tramp-viktor-orban-e-silen-lider-shte-razvivam-otnosheniya-s-nego", "text": "Президентът на САЩ Доналд Тръмп счита министър-председателя на Унгария Виктор Орбан за силен лидер и има намерения да развива отношенията с него. Това заяви посланикът на САЩ в Унгария Дейвид Корнстейн пред „Ню-Йорк таймс“.   Изданието припомня, че Корнстейн, който е назначен на поста посланик на САЩ в Будапеща през юни тази година, е дългогодишен приятел на президента Тръмп.  „Президентът Тръмп счита Орбан за много силен лидер“, отбелязва американският дипломат.  „Нашият президент се възхищава на силните лидери и се надява, че отношенията ни ще вървят напред“, добавя Корнстейн. По данни на „Ню-Йорк таймс“, Орбан безуспешно се е опитвал да лобира за интересите на Унгария във Вашингтон по време на мандата на президента Барак Обама. Унгарското правителство пожертвало милиони долари за десетки американски изследователски организации, обществени фондове и културни обединения главно чрез Унгарския инициативен фонд. Тази организация е регистрирана като компания в щата Делауеър, но както разкрива вестника, е близка до Орбан.   Според публикацията, аналогични усилия на Орбан при администрацията на Тръмп се оказват по-успешни. Така унгарското правителство отделя на фонда 15 млн долара, част от сумата била пожертвана за американски изследователски институти, които специализират във външна политика. Два превода от 20 хил. долара са направени за Центъра за анализ на европейската политика, с ръководител Уес Мичел, който впоследствие Тръмп назначи за помощник държавен секретар за Европа и Евразия.  Кабинетът на Орбан, както твърди вестникът, е отделил повече от 2,5 млн. долара за лобиране интересите на Будапеща пред Конгреса. Край на шестгодишния период на липса на контакти на високо равнище между САЩ и Унгария слага срещата на Майкъл Помпео с неговия унгарски колега във Вашингтон.  През юни, Тръмп провежда телефонен разговор с Орбан, чест, с която последния не е удостояван от страна на Барак Обама, отбелязва БГНЕС.  В края на юли Виктор Орбан при посещение в румънския град Бъйле Тушнад, каза, че Унгария се стреми към най-добри отношения с всяка страна, която я интересува. Отговаряйки на въпрос за отношението към Путин и към Тръмп, унгарският президент заяви, че той „няма идоли“. „Наша пътеводна звезда – това е националния интерес“, подчертава Орбан.", "date": "2018.08.16", "title": "Тръмп: Виктор Орбан е силен лидер, ще развивам отношения с него"}
{"url": "https://www.faktor.bg/bg/articles/ostra-mirizma-v-chasti-na-sofiya-izmervat-vuzduha", "text": "По искане на кмета на Столична община Йорданка Фандъкова от вчера се извършват измервания на качеството на въздуха във връзка с подадени сигнали за остра миризма в районите „Подуяне“, „Оборище“ и „Сердика“. Данните от експресния анализ от мобилната лаборатория на Изпълнителната агенция по околна среда към момента не показват превишавания на основните показатели, характеризиращи качеството на атмосферния въздух, съобщиха от Столична община. Измерванията с мобилната лаборатория продължават и към момента, като към тях се включва и химическата лаборатория на Столичната пожарна. Проверяват се и данните от шестте стационарни станции на ИАОС на територията на Столична община. За случая са сезирани РИОСВ, РЗИ, СДВР и Столичната пожарна. Екипи на пожарната, съвместно с кметовете на засегнатите райони и екипи на Дирекция „Аварийна помощ и превенция“ на Столична община извършват обходи за установяване на източника. Координацията на действията на институциите е възложена на кмета на район \"Подуяне\" г-жа Ева Митова.", "date": "2018.08.16", "title": "Остра миризма в части на София, на място е химическата лаборатория на Столичната пожарна"}
{"url": "https://www.faktor.bg/bg/articles/ikonomika/finansov-ekspert-srivat-na-turskata-lira-e-ot-polza-za-balgarskiya-potrebitel", "text": "\"Турция разчита на износа, който САЩ вече облагат с по-висок данък. Пазарите свръх реагираха на това и се стигна до срив на лирата. Високата инфлация в Турция също има влияние\", коментира финансовият експерт Димитър Чобанов пред бТВ. \"Външният дълг на страната не е толкова голям, но задлъжнялостта към търговците нараства\", посочи той. Чобанов коментира и как се отразява сривът на турската лира на България:  \"Спадът на лирата се усеща и у нас. Отразява се на външната търговия между двете държави. Българският износ за Турция спада, вносът от Турция в България се увеличава. Турция е четвъртата най-голяма дестинация за българския износ и това ще окаже влияние. За българския потребител това има положителен ефект, защото турските стоки стават по-евтини. Ваканциите също поевтиняват\".", "date": "2018.08.16", "title": "Финансов експерт: Сривът на турската лира е от полза за българския потребител"}
{"url": "https://www.faktor.bg/bg/articles/kralitsata-na-popa-stana-na-60", "text": "Кралицата на попа Мадона става на 60 днес. Певица, актриса, модна икона, майка на шест деца - тя промени завинаги музикалната индустрия и шоубизнеса. Скандална, непрекъснато променяща се, неподражаема - от първия си миг на сцената преди почти четири десетилетия до днес. Момичето с име Мадона Луис Вероника Чиконе, родено в семейство с осем деца в Мичиган, днес има продадени 300 милиона албума, а приходите от турнета надхвърлят милиард долара. Губи майка си на пет, отива в Ню Йорк на 19, за да учи танци и да покори света. Издава първия си албум на 25, а последният - Rebel Heart - преди три години. След 13 албума, три саундтрака и колекция от всички престижни музикални награди, Мадона е най-продаваната певица на всички времена. За ролята си на Ева Перон във филма \"Евита\" на Алън Паркър печели \"Златен глобус\" през 1997. През 2003 година се появява в напълно ново амплоа - като авторка на детската книжка \"Английски рози\". Жени се два пъти - за актьора Шон Пен и за режисьора Гай Ричи - с когото има син - Роко. Дъщеря й Лурдес е на 21, Мадона има и четири осиновени деца от Малави, където откри детска болница.", "date": "2018.08.16", "title": "Кралицата на попа стана на 60"}
{"url": "https://www.faktor.bg/bg/articles/sport/grigor-dimitrov-si-osiguri-bitka-s-novak-dzhokovich", "text": "Григор Димитров победи с 2:0 сета (7:6 (5), 7:5) Миша Зверев в мач от втория кръг на Мастърса в Синсинати и си осигури 1/8-финален сблъсък с Новак Джокович.  Срещата започна с няколко часа закъснение заради дъжд, но това на попречи на първата ни ракета да увеличи баланса си срещу по-големия от братя Звереви. Гришо вече има в актива си 4 победи срещу 0 за германеца. Най-добрият ни тенисист отново допусна пробив в началото на първия сет. Той направи редица грешки от форхенд, но постепенно подобри играта си и поведе с 1:0 след тайбрек. Вторият сет бе равностоен до 11-ия гейм. Тогава 27-годишният Димитров реализира брейк във възможно най-правилния момент и на свой сервис стигна до крайния успех - 7:5. Гришо и Ноле са се срещали 8 пъти, а бившият номер 1 води със 7:1 победи. Последният мач помежду им бе този сезон в Куинс, когато сърбинът се наложи в последователни сетове - 6:4, 6:1. Единственият успех на настоящия шампион в Синсинати е в Монте Карло през 2013 г.", "date": "2018.08.16", "title": "Григор Димитров си осигури битка с Новак Джокович"}
{"url": "https://www.faktor.bg/bg/articles/kobrata-prekrati-predsrochno-kontrakta-si-s-promotarite-si-v-germaniya", "text": "убрат Пулев се е разделил предсрочно със \"Зауерланд\". Българският боксьор в тежка категория имаше договор с германската промотърска компания до края на 2018 г. Той е платил неустойка от 150 хиляди евро, за да се освободи от контракта. Отношенията между двете страни се влошиха покрай преговорите за проваления мач със световния шампион Антъни Джошуа, посочва \"Дневник\". Пулев обвини \"Зауерланд\", че води преговори без негово знание и се интересува единственото от финансовата си изгода. През тази година той започна да работи с американската компания Еpic Sports, в която собственост има друг българин - мениджърът Ивайло Гоцев. Американците спечелиха търговете за мачовете с Дилиън Уайт и Джарел Милър, които впоследствие отказаха да се боксират с Пулев.", "date": "2018.08.16", "title": "Кобрата ядосан на промотърите си, прекрати предсрочно контракта си с тях"}
{"url": "https://www.faktor.bg/bg/articles/sport/balgariya/starata-slava-na-seriya-a-shte-se-zavarne-spored-efbet-i-maldini", "text": "Един от най-добрите защитници в историята на футбола и легенда на италианския футбол и „Милан“   даде пространно интервю за английска медия. „Ел Капитано“, който миналия месец отпразнува своя половин вековен юбилей, изрази загриженост от спада на нивото на футбола в Серия А в последното десетилетие. Той обаче възлага изключително големи надежди на суперзвездата Кристиано Роналдо по пътя на възвръщане на славата на Серия А. Шокиращият трансфер на португалеца от „Реал Мадрид“ в „Ювентус“ за почти 100 милиона паунда миналия месец беше водещата новина от футболния летен прозорец. Малдини особено наблегна на факта, че Роналдо е не само изключително добър футболист, но също така и една от най-големите медийни спортни звезди в наши дни. Профилът на звездата в социалната мрежа Инстаграм например има около 120 милиона повече последователи от официалния профил на новия му отбор от Торино. Паоло Малдини е разочарован от спада на парите, инвестирани в италианския футбол в последното десетилетие. „Днес вече далеч нямаме същото ниво на инвестиции в Серия А, каквито имаше през 90-те и първите години след 2000-та. Точно в този смисъл смятам, че идването на Кристиано в Торино ще промени коренно начина, по който играчите, спонсорите и феновете възприемат Серия А. Той без съмнение е един от най-добрите футболисти в света от много, много години вече. Избирайки да играе в Италия, Роналдо със сигурност ще повлече след себе си и много други добри играчи.“ Много окуражаващо е и подобреното представяне на италианските отбори в европейските клубни турнири в последните няколко сезона. „“Рома“ играха полуфинал в Шампионската лига и се представиха наистина много добре, особено в реванша срещу „Ливърпул“. Във вътрешното първенство имаше интрига до край, като „Наполи“ дишаха във врата на „Ювентус“ през цялото време, и дадоха заявка за своите големи амбиции. Сега трансферът на Кристиано изглежда отново ще затвърди предимството на „Старата госпожа“, но пък другите водещи отбори ще могат също да привлекат добри играчи, които вече ще гледат по-сериозно на нашето първенство.“ „Серия А определено се нуждае от повече инвестиции в бюджети, маркетинг, и разбира се, играчи.“ – продължи Малдини. „Премиършип е наистина много силно първенство, изключително популярно по целия свят. Парите от спонсори и телевизинни права са съвсем различни в Англия. Ще ни отнеме доста време и усилия, за да се приближим близо до тях в този аспект. Затова на първо време целта на Серия А трябва да бъде да прави умни ходове и стъпка по стъпка да се стреми да изпревари Бундеслигата. Цел номер две ще бъде да достигнем нивото на испанската Ла Лига.“ Паоло изтъкна и основния проблем пред италианските грандове. „От шестте водещи италиански отбора в момента, единствено „Ювентус“ притежават стадиона си. Това на практика означава, че другите силни отбори нямат своя собствена инфраструктура, а играят на стадиони под наем. Италианският клубен футбол много отчаяно се нуждае от построяването на нови, модерни и удобни стадиони. Те трябва да бъдат на наистина топ европейско ниво. Само тогава ще можем да продължим да се борим за връщането на старата слава на Серия А.“ Спортните анализатори от betindex.net напълно подкрепят мнението на легендарния защитник, като предстои да се види дали неговият оптимизъм относно привличането и на други звездни играчи в Италия ще се оправдае. Вижте в   най-добрите коефициенти за мачовете от Серия А и другите топ шампионати на Европа!", "date": "2018.08.16", "title": "Старата слава на Серия А ще се завърне според efbet и Малдини"}
{"url": "https://www.faktor.bg/bg/articles/layf-stayl/klyuki/holivudski-voyni-dzholi-nadahva-detsata-sreshtu-pit-te-ne-iskat-i-da-chuyat-za-nego", "text": "Синовете на холивудския ас Брад Пит не искат да общуват с него. Причината – актрисата Анджелина Джоли настройва шестте им деца срещу актьора, твърдят запознати пред TMZ, цитира \"Монитор\".  Според източниците, екранната Лара Крофт манипулира наследниците си, като думите й срещу Пит влияят най-много на мнението на момчетата.  Разводът на Бранджелина, както наричаха двойката по време на връзката им, привлича все повече медийно внимание. Звездите от „Мисис и Мистър Смит“ не могат да заровят томахавките и си прехвърлят вината един на друг.  Последната им конфронтация датира от седмица и е на тема пари. 43-годишната красавица подаде молба с искането Върховният съд на Лос Анджелис да застави Пит да заплати повече средства за издръжката на наследниците им. Тя настоява и разводът им да се финализира до края на годината. Актьорът заяви, че е платил над 1, 3 милиона долара детска издръжка след раздялата им, както и че е й дал назаем други 8 милиона, за да си купи тя нов дом. Той обвини съпругата си, че се опитва да манипулира медиите по време на дългото им бракоразводно дело.  Припомняме, че Джоли и Пит се разделиха през 2016 г. Те възпитават общо шест рожби. Три от тях са осиновени - Мадокс от Камбоджа, Захара е родом от Етиопия и Пакс, който е от Виетнам. Шайло е първородната им дъщеря, а през 2008 г. се родиха и близначките им Нокс Леон и Вивиан Маршлин.", "date": "2018.08.16", "title": "Холивудски войни: Джоли надъхва децата срещу Пит, те не искат и да чуят за него"}
{"url": "https://www.faktor.bg/bg/articles/nova-tv-maha-milen-tsvetkov-na-kafe-s-iztsyalo-promenena-kontseptsiya-no-gala-ne-e-dori-spomenata", "text": "Нова телевизия сваля Милен Цветков от ефир през есента и на негово място вечер ще излъчва сериали. В късния часови пояс, на мястото на \"Часът на Милен Цветков\", телевизията ще продължи излъчването на забавно съдържание, съобразно предпочитанията на зрителите, посочени в актуалните проучвания на аудиторията, обясняват от медията, която се похвали с новата си програма за сезона. Нова тв свали предаването на Цветков през юни заради липса на обективност, а тема в него тогава бе фейк новината за гръцкия остров на Бойко Борисов. Месец по-късно екипът излезе в лятна ваканция. За други кадрови промени в телевизията не се съобщава, но се намеква. \"На кафе\" щяло да се завърне с нова визия и изцяло променена концепция, но водещата му Гала не е дори спомената. Последните клюки покрай нея гласяха, че от тази есен ще бъде свалена от ефир. Но самата тя опроверга тези твърдения и заяви, че съдбата на предаването й е ясна. По-скоро, \"новата Гала\" започва работа по нов проект. От няколко седмици на пазара е серум за запазване на младостта, разработен по формула на блондинката. Тя е изключително щастлива, че най-после е успяла да реализира това, за което мечтае от години.", "date": "2018.08.16", "title": "Свалят Милен Цветков от екрана, \"На кафе\" с нова визия и с \"нова Гала\"?"}
{"url": "https://www.faktor.bg/bg/articles/novini/svyat/sram-za-ruskite-voenni-blogari-razkonspiriraha-super-sekretnata-boyna-pozitsiya-na-nay-noviya-ruski-lazeren-kompleks-peresvet", "text": "Блогъри определиха къде е позицията на най-новия руски наземен лазерен комплекс „Пересвет” по спътникови снимки в известния сайт за любителите на военна техника rambo54.    \"Супер секретното\" място се оказа край град Тейково в Ивановска област (около 200 км североизточно от Москва). Там се намира позицията на 2426-а техническа ракетна база на 54-та ракетна дивизия от РВСН (сев. ширина 56.898855°, изт. дължина 40.578283°). Според експерти, това подсказвало какви задачи ще решава комплексът.   Техническите характеристики и бойните възможности на „Пересвет” все още за засекретени. Откритата информация показва само снимки и видео, предоставено от руското военно ведомство.   Според военни експерти, комплексът теоретически може да поразява самолети и ракети на противника. Резултати от изпитания не са оповестявани.   Съществуването на комплекса беше огласено от президента Владимир Путин на 1 март 2018 г.", "date": "2018.08.16", "title": "Срам за руските военни: Блогъри разконспирираха \"супер секретната\" бойна позиция на най-новия руски лазерен комплекс „Пересвет”"}
{"url": "https://www.faktor.bg/bg/articles/premierat-nastapa-opozitsiyata-uspelite-investitori-imat-druga-predstava-za-balgariya-ot-heytari-na-zhaltite-pavete", "text": "Когато чуеш от успели инвеститори какво е в България, съвсем друга представа ще получиш отколкото хейтърите на жълтите павета. Това каза премиерът Бойко Борисов при посещението си в Индустриалната зона в Шумен, предаде Радио „Фокус“-Шумен.  „По-интересно е да чуете американските, турските и другите инвеститори в Индустриалния парк за условията у нас, за това, което изграждаме в община Шумен с публично-частно партньорство - вече заводите са факт. На първо място те поставят АМ „Хемус“, защото тя е жизненоважна в региона. С радост приемат това, че се строи усилено“, коментира Борисов.  Премиерът посочи, че вече години наред се поддържа 4% ръст на икономиката, а безработицата е паднала до 5% и не работят само тези, които не искат да работят. Министър-председателят заяви, че много пари се плащат в социалните системи и на практика бизнесът тежко се затруднява с намирането на работници, затова ще се мисли и работи в посока образователна инфраструктура, образование, квалификацията на работниците. Бойко Борисов изтъкна стабилността на българският лев. По думите му разликата между България и съседните ѝ страни през последните години е видна - ние се развиваме нагоре и се строи се все повече.  По време на разговорите с премиера Бойко Борисов в завод „Енпай“ кметът на Шумен Любомир Христов обясни, че Индустриалният парк е публично-частно партньорство, в което делът на общината е 45%. „За последните две години сме привлекли 17 инвеститори в Шумен, от които трима клас А. Паркът е една от най-модерните индустриални зони в България с напълно изградена инфраструктура. В началото на месеца направихме първа копка на новата подзона С, тъй като зона А вече е пазарно реализирана над 85 %.“, обясни Любомир Христов. Изпълнителният директор Николай Тончев представи предимствата на Индустриалния парк в Шумен за инвеститорите, които биха искали да изградят своите производства тук.", "date": "2018.08.16", "title": "Премиерът: Успелите инвеститори имат друга представа за България от хейтърите на жълтите павета"}
{"url": "https://www.faktor.bg/bg/articles/ofitsialno-nov-predmet-vliza-v-gimnaziyata", "text": "Започва изучаването на новия предмет гражданско образование в гимназията. Новите учебни програми за учениците в XI и XII клас по български език и по литература, математика, гражданско образование, чужд език, физическо възпитание са утвърдени, съобщиха от пресцентъра на МОН.  Преподаването по тях ще започне  от учебната 2020/2021 година. С утвърждаването на тези програми се затваря пълният цикъл за осигуряване на обучението по общообразователна подготовка за учениците от I до XII клас. Новият предмет гражданското образование е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси.  Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми.    По време на обсъжданията на програмата беше изтъкнато положителното допълване на темата за гражданските свободи с акцент към структурите и механизмите на държавата и обществото и осъзнатото отношение на учениците към тях. Получените становища за предмета гражданско образование подкрепят програмата. Добавени са като нови понятия - медийна грамотност и омбудсман. Окончателният вид на програмата по литература е изработен след много широко и продължително обществено обсъждане. В МОН бяха получени писмени предложения. От април до края на юни бяха проведени  14 срещи с експерти от РУО и над 1000 учители от цялата страна и с Асоциацията на учителите по български език и литература.", "date": "2018.08.16", "title": "Официално: Нов предмет влиза в гимназията"}
{"url": "https://www.faktor.bg/bg/articles/hashim-tachi-i-aleksandar-vuchich-shte-poluchat-nobelova-nagrada-za-mir", "text": "В случай, че постигнат споразумение за нормализиране на отношенията между Косово и Сърбия, президентите Хашим Тачи и Александър Вучич, както и посредникът в диалога Белград – Прищина - върховният представител на Европейския съюз за външните работи и политиката на сигурност Федерика Могерини, вероятно ще бъдат номинирани за Нобеловата награда за мир. Това са съобщили неназовани дипломати пред сръбския вестник Danas, предава Агенция \"Фокус\".  Биографията на президента Тачи, наречена „Нова държава и държавник“, от това лято се промотира в западните столици и в международните дипломатически среди това се интерпретира като „първата стъпка“ за евентуална номинация на косовския държавен глава за Нобелова награда за мир, пише изданието.  „Данас“ отбелязва, че автори на биографията на Тачи са дипломатическият редактор на авторитетния британски вестник „Таймс“ Рдожър Бойс и дългогодишния журналист на този вестник Сузи Джагър, докато предговорът е написан от бившия кандидат за американски президент Боб Дол, считан за един от съветниците на американския президент Тръмп.  Според неофициална информация на „Данас“, досега книгата е представена в Лондон, Берлин, Париж и Виена в присъствието на бившия генерален секретар на НАТО Джордж Робъртсън, немския дипломат Волфганг Ишингер, австрийския дипломат Волфганг Петрич и бившия държавен секретар на САЩ Мадлин Олбрайт.", "date": "2018.08.16", "title": "Хашим Тачи, Вучич и Могерини пред номинация за Нобелова награда за мир"}
{"url": "https://www.faktor.bg/bg/articles/bsp-prodalzhava-s-negativnata-ritorika-kam-makedoniya", "text": "Лидерът на БСП-София Калоян Паргов продължи линията на партията за атака срещу Македония по повод изказването на премиера Зоран Заев, че Илинденското въстание е българско. Дебатът по тази тема, който у нас върви вече втора седмица, бе започнат от лидера на БСП Корнелия Нинова. В специално изявление Паргов посочи, че само година след подписването на договора за приятелство и добросъседство с Македония, той е започнал да дава дефекти. \"И тук проличава слабостта на българската дипломация. Доказателство за това е изявлението на Зоран Заев за Илинденско-Преображенското въстание\", каза Паргов, който, както изтъкват от пресцентъра на БСП-София, има специалност \"Международни отношения\". Паргов също така казва, че в договора между Гърция и Македония всичко е точно и ясно разписано и няма възможност за спекулации. \"Докато нашият договор по никакъв начин не възпира македонски официални представители да правят подобни изявления. Самият факт, че в договора се говори за македонски език вече е проблем. Историческа истина е, че македонските наречия са част от българския език\", заяви Паргов.  И допълни: \"Време е управляващите да проявят смелост и да защитят българщината, която са отстоявали и са дали живота си за нея хиляди. Длъжни са да защитят интересите на българите в Македония, така както го правят Сърбия, Гърция и Албания за техните малцинства\". Все пак Паргов изтъкна, че от двете страни на границата живее един народ и за това европейската перспектива на Македония е важна и е в интерес на България. По-рано днес президентът от 2002 до 2012 г. Георги Първанов даде интервю, в което също заяви, че България трябва да успее да защити своята история от претенциите на Македония.", "date": "2018.08.16", "title": "БСП зацикли в нападки и негативна риторика към Македония"}
{"url": "https://www.faktor.bg/bg/articles/germaniya-silnata-ikonomika-na-turtsiya-e-vazhna-za-nas", "text": "Турският министър на финансите Берат Албайрак разговаря днес по телефона с германския министър на финансите Олаф Шолц, предаде турската телевизия НТВ. Двамата са обсъдили въпроси, свързани с икономиката, и са изтъкнали, че трябва да се засили икономическото сътрудничество между Турция и Германия. Силната икономика на Турция е важна за Германия, заяви Шолц. Албайрак и Олаф са обсъдили и мерките на САЩ срещу Турция. Очаква се министрите на финансите на Турция и Германия да се срещнат на 21 септември в Берлин, информира НТВ.", "date": "2018.08.16", "title": "Министрите на финансите на Турция и Германия се срещат на 21 септември в Берлин"}
{"url": "https://www.faktor.bg/bg/articles/fbr-preduprezhdava-za-vazmozhna-hakerska-ataka-nad-bankomati-v-svetoven-mashtab", "text": "ФБР предупреждава за възможна хакерска атака над банкомати в световен мащаб. По информация на бюрото е възможно атаката да бъде задействана в следващите няколко дни и вероятно ще бъде насочена към малки и средни банкови институции, за които се предполага, че имат по-слаба киберзащита, предава \"Дарик\".  От ФБР не съобщават детайли около произхода и характера на атаката, но предупреждават, че се извършва чрез зловреден софтуер, който позволява кражба на данни и източване на средства от банковите сметки.  Съветът към клиентите е да променят паролите и ПИН кодовете си, в случай, че не са го правили скоро, а към банковите институции – да обновят антивирусните си системи.", "date": "2018.08.16", "title": "ФБР предупреждава: Възможна е мащабна хакерска атака над банкомати в световен мащаб"}
{"url": "https://www.faktor.bg/bg/articles/litva-shte-blokira-chlenstvoto-na-sarbiya-v-es-zaradi-rusiya", "text": "Литва ще блокира отварянето на глава 31 от преговорите за членство на Сърбия в Европейския съюз, каза сръбският министър за европейска интеграция Ядранка Йоксимович в интервю за в. \"Вечерне новости\". За Литва проблематичен е отказът на Сърбия да въведе санкции срещу Русия съгласно решението на ЕС след анексията на Крим и войната в Украйна. Йоксимович не спомена дали други страни подкрепят решението на Литва. Въпреки че обикновено глава 31 не е трудна, международните отношения стават все по-сложни, а от страните кандидатки се очаква да съгласуват външната си политика с тази на ЕС - не само спрямо Русия, но и за другите страни.", "date": "2018.08.16", "title": "Литва ще блокира членството на Сърбия в ЕС заради Русия"}
{"url": "https://www.faktor.bg/bg/articles/novini/balgariya/pirinski-edinstveniyat-balgarski-evrodeputat-obyavil-se-protiv-osvobozhdavaneto-na-politicheskite-zatvornitsi-v-rusiya", "text": "Георги Пирнски от БСП се оказа единственият български евродепутат, който е гласувал \"против\" специалната резолюция на Европейският парламент, с която бе поискано  \"руските власти незабавно и безусловно да освободят Олег Сенцов и всички други незаконно задържани украински граждани в Русия и на Кримския полуостров\", съобщава tango-noir.com. Олег Сенцов е украински кинорежисьор, който е живял в Крим. Той остава там след като Русия анексира Кримския полуостров, а малко след това Сенцов е арестуван, набързо \"получил\" както руско гражданство, така и фалшиво обвинение в терористична дейност, за която е осъден на 20 години лишаване от свобода. На 14 май 2018 г. Сенцов започна безсрочна гладна стачка, настоявайки да бъдат освободени всички украински политически затворници, задържани в Русия и Крим – те са повече от 70. Сега Сенцов бавно и тихо умира. Резолюцията в подкрепа на украинския режисьор и останалите политически затворници в Русия бе подкрепена от 485 евродепутата от общо 627. 76 са гласували „против“ като сред тях Георги Пирински е единственият представител на България, подкрепил реално политическите репресии на путинския режим. 66 евродепутати са се въздържали, посочва изданието.  Едва ли е съвпадение, че почти всички членове на ЕП,  гласували „против“ освобождаването на политическите затворници в Русия и Крим, са представители на пропутиновия \"червено-кафяв алианс“. Георги Пирински, е политик от БСП и виден партиен функционер и номенклатура още от времето на Тодор Живков и тоталитаризма.  Вижте  пълния списък на членовете на ЕП, които се обявиха „против“ резолюцията в защита на политическите затворници в Русия и Крим.", "date": "2018.08.16", "title": "Пирински - единственият български евродепутат, обявил се против освобождаването на политическите затворници в Русия"}
{"url": "https://www.faktor.bg/bg/articles/balkanski-pazarlatsi-turtsiya-si-iska-gyulen-v-zamyana-na-pastora-bransan", "text": "Ако САЩ екстрадират Фехтуллах Гюлен, Турция може да предаде пастор Андрю Брънсън, заяви лидерът на Партията на националистическото действие Девлет Бахчели, цитиран от Анадолската агенция. \"Ако предателят в Пенсилвания бъде екстрадиран в нашата страна, предаването на пастора може да бъде обсъдено и двете страни ще получат това, което искат\", каза Бахчели пред репортери в Анкара, визирайки Гюлен, сочен за ръководител на опита за преврат в южната ни съседка. Бахчели не говори от името на турското правителство на Партията на справедливостта и развитието, но формацията му е в съюз с управляващите. Ръководителят на Партията на националистическото действие добави, че конспирацията, опитваща се да принуди Турция да се предаде на спекулативна атака срещу националната валута, ще бъде победена, като изрази подкрепата си за решението да се бойкотират американски технологични продукти и някои други американски стоки.", "date": "2018.08.16", "title": "Балкански пазарлъци: Турция си иска Гюлен в замяна на пастора Брънсън"}
{"url": "https://www.faktor.bg/bg/articles/izdahna-legendarnata-areta-franklin", "text": "Легендарната американска певица Арета Франклин e починала в дома си на 76-годишна възраст, съобщи Асошиейтед прес. От няколко дни звездата беше в тежко здравословно състояние, обградена от роднини и близки приятели. За кончината й съобщи представителката на певицата Гуендолин Куин. Причината за смъртта на Арета Франклин бе рак на панкреаса в напреднала фаза. Тя беше диагностицирана с болестта през 2010 г., а през 2017 г. обяви, че се оттегля от активна концертна дейност. В последните две години тя беше видимо отслабнала поради болестта.", "date": "2018.08.16", "title": "Издъхна легендарната Арета Франклин"}
{"url": "https://www.faktor.bg/bg/articles/obmennite-byura-tselenasocheno-ne-prodavat-turski-liri-smyatat-eksperti", "text": "Обменните бюра целенасочено не продават турски лири, въпреки че някои от тях разполагат с наличност, съобщи в ефира на БНР дилърът на валута Димо Стефанов.  От понеделник насам е почти невъзможно да се купи турска валута, което създава трудности на хората, резервирали почивка в южната ни съседка. Първоначалното обяснение на брокерите беше, че у нас не могат да се намерят лири заради ограниченията, наложени в Турция. Мерките на Турската централна банка обаче са оскъпили цената на валутата на едро за обменните бюра, но заради българското законодателство курсът за крайния потребител държи лирата много евтина, заради което те не продават дори лири, които имат в момента, обясни Стефанов.  \"Когато има финансови ексцесии в някоя страна, това, което правят там големите банки, дилъри, чейндж бюрата, е да разширят котировките си \"купува\" и \"продава\" на турската лира. Тоест, турската лира става по-скъпа, което значи, че нашата цена на едро става по-скъпа\", обясни Стефанов. Към това се добавя и ограничението на БНБ, че не може да се продава 5% над фиксинг, който излиза за деня. \"И се случва така, че цената, на която можем да се снабдим с турски лири, е по-висока от тази, на която можем да продадем на клиенти. Всъщност това спира в повечето случаи турските лири на пазара, защото никой не иска да ги продава по-евтино, отколкото би ги купил\", смята още дилърът. По данни на Националната статистика, само през юни над 160 хиляди българи са пътували в Турция, което е ръст от над 12 на сто спрямо същия месец на миналата година.  Освен с цел туризъм и лечение, заради срива на лирата в момента много хора се отправят към Турция и на пазар, отчитат туроператорите. Нели Петрова пояснява, че в турските курорти никъде няма проблем евро или долари да се обменят на място за лири, при изгоден курс.", "date": "2018.08.16", "title": "Дилър на валута обясни защо обменните бюра нарочно не продават турски лири"}
{"url": "https://www.faktor.bg/bg/articles/targovskata-voyna-mezhdu-sasht-i-es-udari-yako-publichni-kompanii-v-germaniya", "text": "Въпреки солидните данни за растеж на германската икономика, 42 компании, листвани на борсата във Франкфурт, си били принудени да преразгледат надолу бизнес прогнозите си за първите шест месеца на годината, предаде ДПА, позовавайки се на Доклад на международната счетоводна компания И Уай (EY), публикуван днес. През първата половина на 2017 година само 29 германски листвани компании са намалили бизнес очакванията си. А броят на компаниите, повишили прогнозите си, е спаднал от 106 на 42 за същия период. През първите няколко месеца компаниите, които се конкурират силно най-вече в международен план и работят в чужбина, имаха проблеми да постигнат целите си, каза експертът от И Уай Мартин Щайнбах. Компаниите са особено засегнати от световните геополитически събития, каза той. Търговският спор между САЩ и Китай доведе до значителни загуби за германските фирми износители, отбеляза Щайнбах. Спиралата на реципрочните санкции засегна германските компании, които произвеждат в или изнасят за САЩ и Китай, допълни той.", "date": "2018.08.16", "title": "Търговската война удари яко публични компании в Германия"}
{"url": "https://www.faktor.bg/bg/articles/shefat-na-kevr-prez-septemvri-shte-komentiram-dali-gaza-otnovo-shte-poskapne", "text": "\"Най-ранно в началото на септември мога да коментирам какво ще се случи и дали газът ще поскъпне отново.\" , заяви шефът на КЕВР Иван Иванов. Той обясни още, че високите цени на природната газ и курса на долара оказват сериозно влияние върху цените на газа, съобщава news.bg. \"Аз лично следя цените на както на суровия петрол, така и курса на долара и не крия, че те в момента са твърде високи.\", допълни Иванов. Припомняме, че от \"Булгаргаз\" иска поредно поскъпване на природния газ от октомври с 15%. Причината компанията да поиска увеличението са очакваните по-високи цени на природния газ от внос, по-високия курс на щатския долар спрямо лева, както и в резултат от утвърдената продажна цена за ІІI тримeсечие на 2018г.  Шефът на КЕВР не засегна въпроса за наложителните преговори на правителството с \"Газпром\", за което той призова през май.", "date": "2018.08.16", "title": "Шефът на КЕВР: През септември ще коментирам дали газът отново ще поскъпне"}
{"url": "https://www.faktor.bg/bg/articles/razsledvaneto-sreshtu-bivshiya-shef-na-api-lazar-lazarov-se-vrashta-v-prokuraturata", "text": "Софийският градски съд върна на прокуратурата делото срещу бившия шеф на пътния фонд Лазар Лазаров. В края на април той бе даден на съд за умишлена безстопанственост в особено големи размери и представляваща особено тежък случай. Лазаров е обвинен, че от 7 август 2014 г. до 30 юни 2015 г. умишлено не положил достатъчно грижи по време на строежа на лот 1 на автомагистрала \"Марица\". Обвинението твърди, че щетата била за 41 630 050.80 лв. Първоначално обвинителният акт беше внесен в спецсъда. Но процесът така и не тръгна заради отсъствие на някоя от страните. След това пък съдът реши, че не е компетентен да гледа делото и спорът за подсъдността стигна до ВКС. Становището на върховните магистрати беше, че делото трябва да се гледа от градския съд. Съдия Николай Николов върна делото заради процесуални нарушения и да уточни прокуратурата в какво точно обвинява Лазаров. Той самият каза, че не разбира обвинението. АПИ не пожела да се конституира като страна по делото, защото според фонда нямало нанесена за предприятието щета.", "date": "2018.08.16", "title": "Разследването срещу бившия шеф на АПИ Лазар Лазаров се връща в прокуратурата"}
{"url": "https://www.faktor.bg/bg/articles/zlatogor-minchev-nevazmozhno-e-da-izchezne-vsichko-ot-targovskiya-registar", "text": "Информацията от Търговския регистър е загубена не само по технологични причини, по-скоро протоколът, по който се извършва съхраняването на данните, може би в летните месеци не е бил спазен докрай и елементът на човешка грешка също е факт. Това мнение изрази в предаването \"12+3\" на БНР доц. Златогор Минчев, директор на Съвместния център по обучение, симулация и анализ при БАН и ръководител на секция \"Информационни технологии в сигурността\". \"Изграждането на системи като Търговския регистър е въпрос на национална сигурност. Той е много добре проектиран и подготвен. Чисто технологично е възможно да дефектират не 4, а 40 диска, но има решения, които да предотвратят една такава ситуация. Да изчезне целият търговски регистър звучи малко нереалистично\", коментира Минчев. По повод информацията, че от срива са засегнати 4 диска с 25 терабайта информация, доц. Минчев отбеляза, че в рамките на деня информацията трябва да се архивира: \"Четири диска – това може да е информацията за един ден. Дисковете могат да се повредят едновременно заради токов удар или друго настъпило събитие. Но изграждането на такъв тип система има задължително няколко нива на защита. Звучи нереалистично да няма копие на информация за повече от ден или два. Невъзможно е да изчезне целият Търговски регистър\". Изграждането на такъв тип система, свързана с държавното управление, е елемент на критичната инфраструктура и тя трябва да бъде регулярно поддържана, категоричен бе доц. Минчев: \"Информацията не може да бъде загубена и за мен тези пет дни, дори в отпускарския сезон на месец август, е неприемливо да са факт. Времето за реакция е непростимо дълго и тук трябва да има политическа отговорност\". *** Доц. Минчев е доказан професионалист в сферата на компютърните науки. Специализира в областите: изкуствен интелект, кибернетика, роботика, електроника, обработка на биосигнали, киберсигурност, компютърно подпомагани учения, управление на сектора за сигурност, планиране в отбраната и управление при кризи.", "date": "2018.08.16", "title": "Специалист по киберсигурност: Времето за реакция при срива на Търговския регистър е непростимо дълго"}
{"url": "https://www.faktor.bg/bg/articles/razvrazka-vodolazi-otkriha-telata-na-dvete-udaveni-momcheta", "text": "Водолази на Военноморските сили откриха телата на двете удавени момчета в морето край Варна. Тялото на едното от двете момчета, които снощи паднаха в морето от вълнолома във Варна бе открито след 9,00 часа тази сутрин, а на другото около 10,00 часа. Първото удавено момче бе намерено на около 50 метра навътре в морето от мястото, където са паднали децата. Вчера към 17,40 часа висока вълна е съборила и двете момчета в морето, а другите деца са останали на вълнолома. Според друга информация на вълнолома е имало общо шест деца. До 23 часа вечерта на 15 август катери на Морския спасителен център издирваха 14-годишният Диан и 13-годишният Мариан,  след което операцията бе подновена днес в 6 часа сутринта. Бащата и вуйчото на Диан са на вълнолома. Припомняме, че директорът на \"Морска администрация\" Валентин Енчев съобщи по-рано тази сутрин, че търсенето е започнало като първоначално е направен обход с катери, след което са се включили и водолази.", "date": "2018.08.16", "title": "Развръзка: Водолази откриха телата на двете удавени деца край Варна"}
{"url": "https://www.faktor.bg/bg/articles/ubiystvo-v-stolitsata-mazh-e-prebit-do-smart-v-orlandovtsi", "text": "Убийство в столицата. Мъж на 38 години е убит в кв. \"Орландовци\", съобщават от пресцентъра на МВР. Задържан е 39-годишен мъж, заподозрян в съпричастност към извършено тежко престъпление. Вчера около 7:00 часа в полицията е съобщено, че в помещение в кв. \"Орландовци\", отдадено под наем, е намерено безжизненото тяло на мъж. На адреса незабавно са изпратени екипи на полицията и Бърза помощ, които констатирали смъртта на 38-годишен мъж, а при първоначалния оглед били установени видими травматични увреждания по тялото и главата. В резултат на предприетите незабавни оперативно-издирвателни действия е задържан 39-годишен мъж, заподозрян в съпричастност към извършеното деяние. Според събраните до момента данни, след възникнал скандал между двамата, задържаният е нанесъл множество удари на опонента си, поясняват от МВР. Трупът е изпратен в КСМД за аутопсия. Продължават процесуално-следствените действия по образуваното досъдебно производство под надзора на прокуратурата.", "date": "2018.08.16", "title": "Убийство в столицата: Мъж е пребит до смърт в \"Орландовци\""}
{"url": "https://www.faktor.bg/bg/articles/sinoptik-moreto-ubiets-nyama-da-se-ukroti-v-blizkite-dni", "text": "Ще стихнат ли огромните вълни през последните две седмици, които стреснаха летовници по цялото крайбрежие и в съчетание с мъртво вълнение убиха вече десетки? Новините  не са особено обнадеждаващи. Не се очаква вълнението на морето да намалее в близките няколко дни, каза дежурният синоптик от секцията на НИМХ във Варна Виктория Георгиева, предаде Канал 3. По думите й в момента вълнението е в рамките на 2-3 бала и поне до неделя морето ще си остане бурно. Огромните вълни от миналата седмица пък са били с вълнение 4 бала, което е по-рядко явление, но не и необичайно - поне веднъж-два пъти на летен сезон се наблюдава такова, обясни още метеорологът. Предварителната прогноза сочи, че вълнението ще стихне чак към 25 август. Това обаче е дълъг период от време за прогнозиране на морското вълнение, така че нещата могат бързо да се променят, предупреди синоптичката. По принцип морето през август винаги е бурно и народът го е казал отдавна - че след Преображение то вече не е същото и се обръща. Така че, синоптиците са категорични - ако искаме спокоен плисък на морски вълни, трябва да изберем юли и началото на септември, когато обикновено морето е по-спокойно. В коментар на трагедията при Варненския прибой, където вълна отнесе и уби две деца по време на разходка, синоптичката обясни, че дори вълнението да е по-слабо, камъните на вълнолома са опасно и рисково място за разходка. Това е така и защото вълните се разбиват в камъните с голяма сила, и защото често са мокри и човек може да се подхлъзне на тях. Тялото на едно от децата бе отнесено на 50 метра навътре в морето, а другото дете все още се издирва, а именно в камъните пък се нарани един от водолазите, който участва в спасителната акция.", "date": "2018.08.16", "title": "Мрачна прогноза: Морето-убиец няма да се укроти в близките дни"}
{"url": "https://www.faktor.bg/bg/articles/spipaha-14-migranti-kray-primorsko", "text": "Днес към 13.30 часа гранични полицаи са задържали 14 нелегални имигранти, съобщиха от пресцентъра на МВР.  Незаконното им преминаване през турско-българската граница е установено вчера. Служители на РДГП – Елхово и РДГП – Бургас са провели незабавни оперативно-издирвателни и заградителни действия. След преследване групата е застигната и задържана днес в района на град  Приморско. По първоначални данни, чужденците са без документи за самоличност. Те са задържани в ГПУ-Царево, работата по случая продължава.", "date": "2018.08.16", "title": "Спипаха 14 мигранти край Приморско"}
{"url": "https://www.faktor.bg/bg/articles/sadat-reshi-postoyanen-arest-za-politsaya-uchastval-v-trafik-na-migranti", "text": "Пловдивският окръжен съд потвърди определението на Карловския районен съд, с което е взета най-тежката мярка за неотклонение „задържане под стража“ спрямо Владимир С., съобщиха от пресцентъра на Съдебна палата-Пловдив. Срещу Владимир С. са повдигнати две обвинения. Първото е за това, че на 7 август 2018 г. с цел да набави за себе си или за другиго имотна облага противозаконно е подпомогнал повече от едно лице /16 чужденци/ да пребивават или преминават в страната./чл.281 ал.2 т.1 и т.5 вр. Ал 1 от НК/. Второто обвинение е за това, че е попречил на орган на властта да изпълни задълженията си./чл. 270 ал.1 от НК/. Окръжният съд приема, че от събраните до момента по делото доказателства може да се направи обосновано предположение, че обвиняемият е извършител на престъпленията в които е обвинен. Налице е и опасност той да извърши друго престъпление, тъй като според съда от събраните до момента доказателства съществуват подозрения, че обвиняемият е част от обща схема и би могъл да продължи да участва в нея. Има и вероятност той да се укрие, тъй като преди задържането му е бил преследван от полицията и на няколко пъти е избягал. Магистратите приеха, че заради механизма на извършване на престъпленията, в които е обвинен Владимир С., както и заради професията му –служител на МВР, той е личност с повишена обществена опасност. Решението на Окръжния съд е окончателно.", "date": "2018.08.16", "title": "Съдът реши: Постоянен арест за полицая, участвал в трафик на мигранти"}
{"url": "https://www.faktor.bg/bg/articles/obshtestvo/zakon-i-red/bencho-benchev-na-nozh-s-pravosadieto-shte-obzhalva-bezumnata-garantsiya-ot-50-bona", "text": "Общинският съветник от Бургас Бенчо Бенчев, който беше пуснат от ареста под гаранция в размер на 50 000 лв., ще обжалва това решение. Това заяви неговият адвокат Ивайло Найденов, предаде БНР. \"За мен това е да не казвам безумна гаранция. Какво означава това дали човек има възможности или няма, в крайна сметка трябва да е съобразена и с него - каква е опасността, вероятността да се укрие или въобще да пречи на разследването\", посочва Найденов, цитиран от \"Фокус\". Предстои жалбата да бъде депозирана. Защитникът на Бенчев е категоричен, че за по-тежки дела са определяни много по-малки гаранции. Критериите, по които е определена сумата, били неясни. Според магистратите наложената на Бенчев гаранция съответства на неговото положение.", "date": "2018.08.16", "title": "Бенчо Бенчев на нож с правосъдието - ще обжалва \"безумната\" гаранция от 50 бона"}
{"url": "https://www.faktor.bg/bg/articles/obshtestvo/zakon-i-red/skandalno-obvinenieto-ostavi-bez-protest-globata-ot-300-leva-za-poboynika-na-kamerierka", "text": "Прокуратурата във Варна не протестира постановлението на Районния съд, с което беше наложена глоба от 300 лева на австрийски турист, ударил камериерка на Златни пясъци, съобщи bTV. От държавното обвинение са приели решението на съда, което е по Указа за борба с дребното хулиганство. Според туристическия бранш глобата е унизително малка и скандална за поведение с такава дързост. На 13 август 33-годишният турист удари с юмрук в лицето 51-годишната камериерка Оксана, тъй като вдигала шум, почиствайки съседна стая. Веднага след съдебното заседание, чужденецът напусна България. Междувременно камериерката, която беше ритната от шведски турист миналата година, все още чака справедливост. Лятото на 2017 г. е второто и последно, в което Диана Петкова работи сезонно в Слънчев бряг. Година по-късно тя казва, че не е престанала да чака, но все по-малко вярва, че ще получи онези 50 000 лева, които предяви като граждански иск срещу нападателя си. \"Такива неща не се забравят. Те оставят травма за цял живот... Корупцията е много жестока в нашата държава. Тази корупция 1 милион години трябва да минат, за да се изкорени\", каза Петкова. Заради новия случай на проявена агресия към камериерка тя апелира работещите в сектора на туризма да не си затварят очите. \"Трябва да се общува с управителите на хотелите. Трябва да се вземат мерки да не се излива гнева на туристите върху камериерките\", заяви още Петкова. Сега жената си търси нова работа, но не като камериерка.", "date": "2018.08.16", "title": "Скандално: Обвинението остави без протест глобата от 300 лева за побойника на камериерка"}
{"url": "https://www.faktor.bg/bg/articles/katar-investira-15-mlrd-dolara-v-turtsiya", "text": "Катар има намерение да инвестира в икономиката на Турция 15 милиарда долара, съобщиха от турското президентство. Това стана ясно след разговор в Анкара между турския президент Реджеп Ердоган и емира на Катар Тамим бин Хамад Ал Тани. Катарските инвестициите ще бъдат насочени към турските финансови пазари и банки, съобщи Ройтерс, като се позова на правителствен източник. Посещението на емира на Катар в Турция се осъществява на фона на кризата в отношенията й със Съединените щати и драстичното поевтиняване на турската лира. Според катарския посланик в Турция, визитата е израз на голямата подкрепа на Катар за Анкара. По думите му, катарски граждани са купили милиони турски лири, за да подкрепят Анкара в сегашната ситуация.", "date": "2018.08.16", "title": "Катар подаде ръка на Турция"}
{"url": "https://www.faktor.bg/bg/articles/borisov-nad-200-uchilishta-v-tsyalata-strana-se-remontirat-osnovno", "text": "Над 200 училища в цялата страна се ремонтират основно. Едновременно с пътищата, мислим и за поколенията - да бъдат добре образовани, здрави и силни, заяви министър-председателят Бойко Борисов в Търговище. Премиерът е инспектирал ремонтните дейности на ОУ \"Христо Ботев\". Обектът се изпълнява по финансиран от Оперативна програма \"Региони в растеж\" проект за обновяване на образователна инфраструктура, информира пресслужбата на кабинета. Премиерът е изтъкнал, че в момента се работи по училища, които не са ремонтирани, откакто са построени, строят се и детски градини. \"Усещам голям подем в хората, които виждат, че се полагат големи усилия по тези теми\", е добавил Борисов. Министър-председателят е отбелязал и подкрепата, която държавата е осигурила за ремонта на тренировъчния спортен комплекс в Търговище. Целево са били отпуснати 850 000 лева. Сградата е строена в периода 1968 - 1975 г. и досега не е правен основен ремонт. В нея тренират над 450 деца и младежи. Попитан от медиите кое е предизвикателството пред правителството в момента, премиерът е отбелязал: \"Опозицията най-малко ни притеснява, защото им давахме на няколко пъти властта, видяхме колко могат. Това упражнение го минахме два пъти, не виждам смисъл да се прави пак\". Борисов е обърнал внимание на ситуацията в съседни на България страни. \"Ако имаме глави на раменете си, като политическа класа, като институции, трябва да сме много единни и да използваме това време България да изпревари всички в региона. Това и правим\", е казал министър-председателят.", "date": "2018.08.16", "title": "Борисов: Политическата класа и институциите трябва да сме много единни, за да изпреварим всички в региона"}
{"url": "https://www.faktor.bg/bg/articles/rumen-petkov-nastoyavame-bordovete-na-direktorite-da-badat-zakriti", "text": "dстояваме за ликвидирането на бордовете на директорите - те са хранилка. Това каза председателят на ПП АБВ Румен Петков по време на пресконференция, предаде Агенция „Фокус“. „Следващият вторник на заседание на Изпълнителното бюро на партията ще приемем специална позиция, с която ще настояваме бордовете на директорите да бъдат закрити“, заяви Петков. По думите му че щетите, които те нанасят в държавен план сигурно надхвърлят много милиони годишно, освен това има и груби примери на конфликт на интереси.  Румен Петков заяви, че в бордове на директорите в енергетиката има 35 души, които годишно получават около 800 хил. лв. заплата. „Това е без леките коли, без секретарките. Те са щета за българската енергетика“, каза Петков.  Лидерът на АБВ обърна внимание на случая с председателя на Общинския съвет в Хасково Таня Захариева, която в същото време е и председател на управителния съвет на „Булгартрансгаз“. „Ще питам министъра колко пъти е присъствала на заседанията на тези бордове. Въобще какъв допир има до материята на дружеството. Разбирам, че в Хасково всички разбират от енергетика, но това не е повод ние да им плащаме“, каза Петков.  Той даде пример и с Илия Дуков, син на народния представител от ГЕРБ Снежана Дукова. „Човекът има съвсем страничен бизнес, но също участва в ръководството на едно от дружествата\", обясни председателят на АБВ. Петков обърна внимание и на Петър Илиев, който е изпълнителен директор на НЕК и председател на борда на БЕХ. „От една страна като председател на борда да формира политиката на държавното дружество и да контролира нейното изпълнение, от друга страна изпълнителен директор на дружеството, което трябва той да структурира“, поясни той. Петков допълни, че АБВ ще помоли юристите си да подготвят текст за носене на лична отговорност от ръководителите на такъв тип дружества, които са допуснали задлъжняване.", "date": "2018.08.16", "title": "Румен Петков: Настояваме бордовете на директорите да бъдат закрити"}
{"url": "https://www.faktor.bg/bg/articles/kat-zaseche-28-603-sluchaya-na-previshena-skorost-samo-za-7-dni", "text": "Общо 28 603 случая на превишена скорост само за 7 дни. Или по над 4000 подобни нарушения на ден. Това засече КАТ по време на проведената през миналата седмица специализирана операция по линия на Европейската мрежа на службите на Пътна полиция (TISPOL), която продължи в периода 6-12 август. В сравнение с предходната подобна акция през април са отчетени повече нарушения – тогава са били 26 325. Най-много нарушения на шофьори са засечени в столицата – 3212, във Велико Търново – 2171, в Благоевград – 1831. Освен това, на територията на цялата страна се провеждат всекидневни акции за шофьори зад волана след употреба на наркотични вещества. Само за вчерашния ден са проверени 5725 превозни средства, 7682 лица, издадени са 2208 фиша, 918 акта за установяване на административно нарушение, 1548 нарушения за превишена скорост. 82 души са останали без книжки заради неплатени фишове. \"В тази връзка, за да се намалят нарушенията по пътищата проверките ще продължат до 30 септември”, обяви шефът на пътния контрол в полицията гл. комисар Росен Рапчев на пресконференция, на която бяха представени резултатите от акцията. \"Увеличеният брой хванати нарушители го отдаваме на засиления контрол от страна на Национална полиция. Засиленият контрол от наша страна ще има дисциплиниращ ефект\", убеден е комисарят. Запитан дали се чувстват безнаказани шофьорите, Рапчев обяви, че не смята така, тъй като големият брой връчени фишове означава, че нарушителите не остават на пътя незабелязани. Според него като положителна тенденция е, че нарушителите все повече си плащат редовно глобите.  \"Разбираме, че не може с магическа пръчка всичко да стане, нужно е време, за да осъзнаят, че трябва да спазват закона”, каза още Росен Рапчев.", "date": "2018.08.16", "title": "КАТ засече 28 603 случая на превишена скорост само за 7 дни"}
{"url": "https://www.faktor.bg/bg/articles/novini/balgariya/borisov-ne-sam-dovolen-ot-shefkata-na-targovskiya-registar", "text": "Не съм доволен от шефката на Търговския регистър. Нека да преодолеем кризата, да си довършат работата, да изчакаме още 4 - 5 дни и там ще направим промени. Това заяви министър-председателят Бойко Борисов в Шумен, съобщиха от правителствената информационна служба. „Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа“, добави премиерът. Той заяви, че няма как да изчезне информация от регистъра.  В Шумен премиерът Борисов посети ОУ „Илия Рашков Блъсков“ - едно от четирите училища, които ще бъдат реновирани по ОП „Региони в растеж“ и в които учат общо над 4 000 деца. „Да има повече деца и повече желание да учат – това е добре да се чува. Създаваме условия децата да учат, да спортуват и да са добре“, добави Борисов.  Министър-председателят разгледа и санираните блокове на ул. „Цар Освободител“. Посети индустриалната зона на града, където през последните две години са привлечени 18 инвеститори.", "date": "2018.08.16", "title": "Борисов: Не съм доволен от шефката на Търговския регистър"}
{"url": "https://www.faktor.bg/bg/articles/rusko-izdanie-otkri-vinovnika-za-konflikta-mezhdu-moskva-i-atina", "text": "Конфликтът между Москва и Атина е заради националните комплекси на гърците, пише руското издание „Взгляд“. Взаимното изгонване на дипломати дойде като гръм от ясно небе, казва изданието. Преди това се вярваше, че Москва няма по-приятелски партньор в ЕС. Но най-тъжното е, че скандалът все още не е затихнал - по дипломатически път разправията продължава. \"Откакто Русия се превърна в партньор по оръжие на Турция и й даде редица оръжия, тя се отдалечи от състоянието, съответстващо на нивото на приятелство и сътрудничество, с което се характеризираха отношенията между Гърция и Русия от 190 години\" - се казва в гръцки документ. Официалният представител на руското външно министерство Мария Захарова коментира комюнике на гръцкото външно министерство така: \"Сътрудничеството на Русия с Турция не е насочено срещу трети страни.\" Въпреки това тя увери, че противно на твърденията от Атина, Русия никога не е извършвала намеса във вътрешните работи на Гърция и нейната външна политика.  Преди месец Атина обяви за persona non grata двама служители от руското посолство и двама други получиха забрана да влязат в Гърция. Руснаците са обвинени в \"намеса във вътрешните работи на Гърция\", \"подкупване на държавни служители\", \"събиране на информация\" и други действия, които са несъвместими със статута на акредитиран дипломат.", "date": "2018.08.16", "title": "Руско издание откри виновника за конфликта между Москва и Атина"}
{"url": "https://www.faktor.bg/bg/articles/novini/balgariya/novo-bezchinstvo-tsiganin-bie-politsay-zaradi-zabelezhka-za-silna-muzika", "text": "Трима мъже са задържани за оказване на съпротива на полицейски служители, съобщават от пресцентъра на МВР. Тази сутрин около 4:00 часа полицейски екип на РУ - Ябланица се е отзовал на сигнал в село Орешене за нарушаване на нощната тишина от силна музика. На място полицаите са установили трима мъже, като при отправено им разпореждане да спрат музикалната уредба и да удостоверят самоличността си единият е нанесъл удар в лицето на полицейски служител.  Задържани са незабавно всички от шумната компания: мъже на 28 и 31 години от с. Орешене и техен приятел на 17-години от с. Гложене. По случая е образувано бързо производство и работата продължава. Аналогичен случай стана вчера в Пазарджик. И там циганин псува и би жандармеристи след забележка за силна музика.", "date": "2018.08.16", "title": "Ново безчинство: Циганин бие полицай заради забележка за силна музика"}
{"url": "https://www.faktor.bg/bg/articles/propadane-v-turtsiya-zapochnaha-da-goryat-amerikanskite-dolari-erdogan-svi-znamenata-prosi-podkrepa-ot-merkel-i-es", "text": "Из цяла Турция в момента се носи мириса на изгорели долари. Жителите на страната дадоха началото на гигантски флашмоб - те унищожават чрез изгаряне американската валута. Банкнотите се изгарят или се тъпчат с крака и използват за носни кърпички. Това съобщават турски медии като „Джумхуриет”, Си ЕН Ен Тюрк и \"Хюриет\". Така турските граждани отмъщавали на САЩ за това, че със санкциите обезценили турската лира с 40%.  След налагането на санкциите и митата на няколкостотин категории американски стоки ключовите индекси на нюйоркската фондова борса отчетоха сериозен спад.  От Белия Дом осъдиха Турция за това, че е увеличила митата върху американски стоки, предава радио The Voice of America. Медията припомня, че Анкара наложи по-високи мита върху вноса на автомобили, алкохол, въглища и други стоки от САЩ на стойност $533 милиона в отговор на решението на американския президент Доналд Тръмп да удвои ставките върху вноса на стомана и алуминий от Турция. Говорителят на Белия Дом Сара Сандърс заяви, че „определено е жалко, че Турция е наложила митата и това е стъпка в грешната посока.  Турският външен министър Мевлют Чавушоглу пък обяви днес началото на \"нормализирането на отношенията на страната с Европейския съюз\".  По данни на източник от администрацията на президента на Турция държавният глава Реджеп Таийп Ердоган и канцлерът Ангела Меркел са провели телефонни преговори, в хода на които са обсъдили отношенията между двете страни. При това Меркел е отбелязала значимостта на тези отношения за германската икономика.  Ердоган е планирал аналогичен телефонен разговор с президента на Франция Еманюел Макрон.  Във вторник съдът в Турция освободи от затвора двама гръцки военни, обвинени в шпионаж.  По думите на Чавушоглу отношенията с ЕС са започнали да се стабилизират \"на по-здрава основа\". Анкара планира да продължи преговорите за облекчаване на визовия режим с ЕС.", "date": "2018.08.16", "title": "Пропадане: В Турция започнаха да горят американски долари, Ердоган проси подкрепа от Меркел и ЕС"}
{"url": "https://www.faktor.bg/bg/articles/wsj-tramp-otmeni-memorandum-na-obama-vazpirasht-kiberatakite-sreshtu-vragove-na-sasht", "text": "Президентът на САЩ Доналд Тръмп отмени меморандум на бившия държавен глава Барак Обама, в който се определят условията как и кога американското правителство може да осъществява кибер атаки срещу своите врагове, в опит да намали рестрикциите за подобни операции. Това твърдят неназовани източници, запознати със случая, пише електронното издание на американския вестник The Wall Street Journal, посочва \"Фокус\". Съгласно сведенията на изданието, Тръмп е подписал заповедта в сряда, отменяйки засекретените правила, известни като Presidential Policy Directive 20, в която се описва сложен междуведомствен процес, който трябва да бъде преминат преди САЩ да използват кибератака, конкретно за тези срещу чуждестранни противници.", "date": "2018.08.16", "title": "WSJ: Тръмп отмени меморандум на Обама, възпиращ кибератаките срещу врагове на САЩ"}
{"url": "https://www.faktor.bg/bg/articles/politika/hlyab-i-pasti/velikata-polska-solidarnost-ili-zashto-dnes-polsha-e-tam-kadeto-oshte-mnogo-godini-balgariya-nyama-da-bade", "text": "Всичко започва през лятото, юли и август, на  1980 година. Тогава в комунистическо-ченгесарската ни „народна република” липсваше информация за това, какво се случва в Полша.  Медиите у нас бяха слуги на БКП, контролираха ги ченгета от ДС, а много журналисти бяха също ченгета, обслужвачи на политиката на „Партията”. Свободно слово не съществуваше у нас, когато управляваше партията, с чиято история днес Корнелия Нинова и сбиротокът около нея, се гордее. Тази „партия” винаги се е опитвала да затвори устата на народа, да спре достъпа му до информация от свободния свят. БКП бе партия затворостроител. Тя  Обграждаше отечеството ни с бодлива тел, за да не би някой нормален човек да премине границата, да отиде на Запад и да види как там живеят свободните хора. Как живеят като стандарт, като организация на обществото, като култура. Затова бе толкова трудно на родените и отрасналите в затвора, да почувстват и разберат истински свободата. Мнозина от тях се уплашиха от свободата и след 1990 г. неколкократно си поискаха отново затвора.  Има и такива, които го искат и до днес. Този разказ обаче е за това как се излиза от затвора. И кой пръв трябва да излезе от него. Историята на полската „Солидарност” е този разказ.  От комунистическия затвор, от престъпната мъртва хватка на комунистите, се излиза с борба, със силна и несломима воля за свобода. Излиза се с битка, а не с псевдоинтелектуални пърформанси и скечове по софийските улици, не с имитация на противопоставяне.  Излиза се с ясна борческа визия,  а не с мекушави петиции и безадресни искания. Излиза се със солидарност и единодействие на работници и интелигенция. Но как започна всичко в Полша през 1980 година? Започна внезапно на 1 юли 1980 г.  с масова стачна вълна. Поводът за нея е трудно разбираем днес – комунистическото правителство бе повишило цените на месото и месните продукти. Трудно обяснимо, защото днешните млади хора не знаят, но е добре да научат, че в комунистическата държава с решение на ръководството на комунистическата партия се определяха дори цените на хранителните стоки. „Партията” осъществяваше тотален контрол над живота на хората и си позволяваше да определя цените на стоките в магазина.  След като на 1 юли 1980 г. Политбюро на Полската обединена работническа партия (ПОРП) взема решение за повишаване на цените на дефицитните  хранителни стоки – месото и колбасите, избухват първите стачки – в Миелец, в завода Урсус във Варшава, а след тях и в още няколко предприятия в цялата страна, както и в целия регион на Люблин.  На 14 август започва стачката в Гданската корабостроителница „В.И.Ленин”. За първи път се издигат и политически искания. Около 11.00 ч. в корабостроителницата пристига Лех Валенса – един от уволнените по-рано работници. Стачният комитет настоява за връщането му на работа, както и за възстановяване на работното място на друга работничка – по-късно известна като „майката на „Солидарност”,  легендарната Анна Валентинович . Тя загина трагично през 2010 г. при катастрофата на полския държавен самолет в близост до Смоленск. Катастрофа при която загинаха още президентът на Полша Лех Качински и съпругата му Мария Качинска, както и всички на борда на самолета – политици, военни и духовни лица, които пътуваха, за да вземат участие в паметното възпоменание за жертвите на Катинското клане – масовото убийство от съветските болшевишки главорези на близо 22 хиляди полски военнопленници по време на Втората световна война. Това е най-голямото военно престъпление в световната история. Впрочем, през август 1980 г. работническият стачен комитет в Гданската корабостроителница настоява за издигане на паметник на жертвите на работническите протести в Гданск от 1970 г., както и за зачитане на трудовите и социални права на работниците.   Полша е обхваната от стачна вълна – Шчечин, Краков, Варшава, Познан, Лодз. Срещу управлението на ПОРП, която се представя като защитник на интересите на работническата класа, се изправят именно работниците, хората на наемния труд. Защото НЯМА СВОБОДА БЕЗ СОЛИДАРНОСТ МЕЖДУ ХОРАТА НА ТРУДА. Воюването за свободата и за отстраняването на комунистите от власт, е дело на гражданите, на работниците и селяните, на интелигенцията. На всички граждани.  Защото не комунистическата партия е народът. Имам чувството, че това у нас – 28 години след промяната и 18 години след като БКП бе обявена със закон за престъпна организация, все още не се разбира. Някои продължават да приемат БСП като партия на „народа”. В БСП няма народ. Народът е извън БСП. А който гражданин гласува за тази партия означава, че не е дорасъл дори до август 1980 година. На 16 август в Гданската корабостроителница пристигат легендарните водачи на полското работничество Богдан Лис и Анджей Гвязда. Създава се общ национален стачен комитет оглавяван от Лех Валенса. Църквата благославя борбата на работниците, а те  издигат двадесет и едно искания към правителството. На 18 август се формира експертен екип, който ги подпомога в правното формулиране на исканията им. Той се оглавява от Тадеуш Мазовецки, а в него е и видният историк проф. Бронислав Геремек – по-късно министър на външните работи на Полша и горещ застъпник за членството на България в НАТО и ЕС.  Полските работници настояват, както за икономически, така и за политически промени. Те още тогава са разбирали,че без политически промени никакви икономически подобрения не се постигат. Нещо, което и до днес българските работници и техните профсъюзни организации сякаш отказват да разберат.  Първото искане на полските работници е да имат собствени и независими от властта организации, собствено представителство, което да защитава интересите им.  Целта им е създаването на независим и самоуправляващ се професионален съюз. Независим от работодателите, т.е. от държавата. За полските работници комунистическата партия, въпреки клетвите на нейните членове гордеещи се със своя пролетардско-селски произход,  не защитава интересите на работническата класа. В България номенклатурата на БКП гледаше на работниците като „колелца и винтчета” в изграждането на това, което по-късно Тодор Живков нарече „недоносчето” – т.е. социализма. Но същото бе комунистическото отношение и към селяните – показателни бяха стотинките „трудоден”, за които от изгрев до залез „кооператорите” блъскаха на полето, в кравефермите , птицефермите и свинефермите. Затова и си отидоха или си отиват от живота,  без да видят що годе нормална пенсия. Няма как, когато си осигуряван върху „социалистически” стотинки,  а след това дори и тези стотинки бяха откраднати от „строителите на социализма”, да получиш днес повече от няколко капиталистически левчета пенсия на ден.  БКП управляваше в името и от името на работническата класа, но както почти веднага след 1989 година се оказа, скритият мерак на огромното мнозинство от нейните членове е било да станат капиталисти. И те станаха  чрез кражба на националното богатство.  Някои „демократи” им помогнаха. Днес те също са „капиталисти”. Не познавам в България комунист или функционер на ДС, да е станал милионер с труд. С далавера – да. С „Луканово куфарче” – да. С кражба от държавата – да. С рекет – да. С мръсни руски пари – да. Но с труд – не. Освен, ако у нас вече и кражбата не минава за трудова дейност.  И нещо също важно. Полските работници настояват през август 1980 г. за свобода на словото и свободен достъп до контролираните от комунистическата партия медии. ЗАЩОТО НЯМА СВОБОДА БЕЗ СВОБОДНО СЛОВО. Днес, когато голяма част от медиите са собственост или се контролират от бивши кадри на ДС, от наследници на бивши комунисти, проблемът за свободата на словото е отново актуален. Дори много повече актуален. Защото през 1980 г. хората бяха наясно, че комунистическите медии лъжат. Затова и ги ползваха главно за тоалетна хартия. Но ако ги четяха, то бе наопаки. Едно четяха, но друго разбираха. Четеш как капитализма загнива и се чудиш, защо като загнива при него месото и колбасите не свършват, а все ги хващаше липсата в „процъфтяващите” соцстрани. Днес у нас отново има медии, които дезинформират, непрестанно ни натикват И няма кой да ги попита как се случи така, че в държавата, която ни налагаше „равенството и братството”,  изведнъж се пръкнаха олигарси милиардери. Нали уж до вчера всички бяхме „равни”. Откъде руските олигарси взеха своите милиарди. Ограбиха ги от руския народ, така както нашите комунисти ограбиха милионите от българския народ . Един дол дренки или „дружба – от векове за векове”!   През август 1980 г. полските работници настояват да бъдат прекратени репресиите срещу различно мислещите. А в Полша различно от комунистическата партия мислеше целият народ. Икономическите искания на полските работници целяха да се проодолеят постоянните икономически кризи в резултат на некадърното управление на комунистите. Днес е очевидно, че всяка държава управлявана от комунисти, рано или късно катастрофира. България даде няколко пъти пример в това отношение, а днес такъв пример дава далечна Венецуела. Там управлява някой си Мадуро, известен с това, че е приятел на руския президент Путин. И това обяснява венецуелската катастрофа и трагедията на венецуалеския народ.  Минимилната месечната заплата там е 3-4 лева. Така се живее по комунистически.  През август 1980 г. полските работници настояват за реформи в  здравеопазването и образованието, за автономия на университетите,  за петдневна работна седмица. Мнозина нашенци са забравили, че при комунистическата власт работната седмица бе шестдневна. БКП бе експлоататорска мафия и живееше на гърба на народа. И в Полша, и в България. В СССР пък съвсем. Какво от това, че през 1990 г. нашите комунисти се писаха социалисти. Нали бяха и си останаха същите хора, със същия манталитет, със същите родове и фамилии, със същата присъща им грабителска същност. Тя дори се прояви по-силно при кекавата ни демокрация.  Но не е ли време да запитаме онези български граждани, които не са комунисти или социалисти,  но гласуват за БСП. С какъв акъл го правят? Това, че вчера гласуваха за БКП е ясно, че бе от глупост и от страх. Очите на страха при комунизма бяха големи. Но защо и днес?  От какъв зор? Или някои нашенци, като гледат какви майстори на далаверата са днешните социалисти, си мислят, че ако гласуват за тях и на тях също ще им се отвори парашута, та и те от някоя далавера ще се облажат. О, свещена простота! Комунистическите партии в „онези години” бяха като   Бяха хванали здраво за гушите народите на много европейски страни. От „строежа на комунизма” не можеше да има отстъпление. Това твърдяха точно онези комунистически негодници, които първи след рухването на Берлинската стена се втурнаха да строят „капитализма”. Някои от тях и техните наследници,  днес са олигарси. Всъщност са политически измамници. Но сякаш за тях са написани онези стихове на поета Борис Христов за смъртта – „последната човешка гара”, чиито врати се отварят всеки ден и  Затворът на вечността е и за комунистите, и за олигарсите им. Някои са вече там. През август 1980 г. полските работници са заплашени не само от репресии. Пред тях е споменът от наглата инвазия на армиите на държавите от Варшавския договор срещу Чехословакия през 1968 година. Тогава тези армии ( за наш национален срам в тази „операция” участват и български войски!) се опитват да спрат волята на чешките и словашките граждани за малко свободен въздух, за социализъм с „човешко лице”. Българските комунисти и техните съветски другари, обаче много държаха социализмът да има зверска мутра. И той имаше такава у нас. Зловещият комунистически лозунг: „С кръв сме я взели ( властта – б.м.А.Й.), с кръв ще я дадем!” през 1980 г. е реалност. Но това не спира полските работници. Те вярват, че съдбата на държавата им зависи от успеха и добрият живот на всеки отделен човек. Няма как държавата да е силна и успяваща, а хората в нея да живеят зле. СССР даваше вид на силна държава, дрънкаше непрестанно оръжие, организираше „революции” по света, нахлуваше в чужди държави (Афганистан), но хората в него живееха зле, бедно, мизерно. Затова и московският комунистически експеримент катастрофира 10 години след като гданските работници предрекоха неговата катастрофа. Днешна Русия се опитва да имитира СССР или да възстанови СССР в ново издание, но всуе – народът там продължава да живее зле. Добре живеят само бившите капеесеесовци и бившите кагебейци.  Народът отново е изпразнил гащи. А това, че си харесват поредният вожд е пропаганда. „Съветските хора” също си харесваха вождовете, но при първата открила им се възможност си разрушиха СССР. Как ще постъпят днешните руски хора с Руската федерация не знам, но историческият опит ни подсеща кое как ще се случи.  Някога комунистическата цензура не допускаше до печат самата дума стачка. Стачки можеше да има само в „загнилия” и вечно „пропадащ” Запад. Само там, според тъпата комунистическа доктрина,  работниците трябваше да стачкуват за своите права. При социализма стачки не можеше да има. В българските медии от онова време липса думата „стачка” за случващото се в корабостроителницата „В.И.Ленин” в Гданск през август 1980 г. Но истината достигаше до нас чрез радиостанциите „Свободна Европа” и „Гласът на Америка”.  Властите в Полша дори прекъсват телефонните линии с Гданск. Но не могат да спрат железопътните – пътнически и товарни превози, автомобилният транспорт. И новината пътуваше. На 18 август избухва стачка и в Шчечин. Три дни по-късно стачната вълна обхваща цялата страна.  За разлика от 1956 г. и 1970 г., когато при отделни стачни акции властта реагира със силата на оръжието, то сега страхът поваля не работническите, а комунистическите редици. Комунистическата партия е принудена да предложи преговори. В края на август и в началото на септември е постигнато историческо споразумение. На 17 септември в Гданск е учреден Независимият самоуправляващ се профсъюз „Солидарност” – най-големият професионален и политически успех на работниците в целия социалистически лагер. На 23 август излиза и първият брой на „Стачен информационен бюлетин „Солидарност” издаван в свободна от контрола на властта печатница в Гданската корабостроителница.  Карол Модзелевски препоръчва използването на паролата „солидарност” за име на профсъюза, а запомнящият се от пръв поглед знак, показващ вървежа на солидарните хора, е дело на студента от Гданското висше училище по изкуствата Йежи Янишевски.  Следват сблъсъци между работниците и отрядите на милицията в Бидгошч, струпване на съветски войски край полската граница,  КПСС обнинява ПОРП в „отстъпление пред вътрешната контрареволюция”. На 13 декември (неделя) 1981 г. с извънреден декрет е въведено военно положение. Отделения на специалните войски атакуват стачкуващите работници в мина „Вуейек” в Катовице. Има убити работници. Танкове щурмуват Гданската корабостроителница.  На 16 декември 1981 г. в цялата страна започват арести на дейци на „Солидарност”.  На 1 януари 1982 г. в новогодишното си обръщение към християнския свят Н.Св. Папа Йоан Павел II подкрепr борбата на „Солидарност”, защото „тази дума говори за великите усилия, които извършиха хората на труда  в моето отечество”.  Само през март са интернирани 6 700 активисти  на „Солидарност”.  На 1-3 май страната е залята от масови демонстрации срещу режима. Ранени са 1500 демонстранти, а над 600 са арестувани. На 12 ноември от лагера е освободен Лех Валенса. На 9 декември е отменено военното положение.  На 19 октомври 1984 г. служители на службите за сигурност убиват отец Йежи Попиелушко – обичаният от варшавяни свещеник от църквата „Св.Станислав” в столичния квартал „Жолибош”. През октомври 1985 г., след призив на нелегалната „Солидарност”,  40% от полските избиратели бойкотират парламентарните избори. През 1986 г. отново на 1 май има масови антиправителствени демонстрации в цялата страна. И отново  има сблъсъци с милицията и много арестувани. На 5 януари 1987 г. само в Нова Хута край Краков властите са принудени да изтрият 8 500 кв.м. антикомунистически и антиправителствени лозунги. На 8 юни 1987 г. Н.Св.Папа Йоан Павел II пристига в Полша и милиони поляци го приветстват.  Приемат неговото поклонение пред родната земя като подкрепа на борбата им за свобода. През август 1988 г. в Полша се надига нова стачна вълна. От 5 февруари до 5 април 1989 г. се провежда историческата „Кръгла маса” между „Солидарност” и правителството. Докато в Полша „Солидарност” преговарят с правителството и иска от него отстъпки, то у нас българската демократична опозиция СДС започна преговори с комунистическата партия, а не с правителството, знаейки отлично, че преговаря с престъпна организация и така ѝ помага тя да изчисти образа си, да се маскира като демократична „социалистическа” партия. Затова и до днес остава съмнението за наличието на  И много често бе така – едно се говореше на площадите, а друго се вършеше в потайна доба. Вършеше се договоряне с висшето ръководство на комунистическата партия, с партийната номенклатура – в центъра и по места. Затова и остана горчивият привкус за нестаналата българска демокрация, за побългарения български преход към демокрация.  На 17 април 1989 г., след осем години нелегална дейност,  независимият профсъюз „Солидарност” бе отново регистриран.  На 4 юни 1989 г. се проведоха в Полша избори за Сейм и Сенат. Изборите за Сенат бяха мажоритарни. В тях „Солидарност” спечели 99 от стоте места. На 12 септември 1989 г. бе избрано първото демократично правителство на Полша с премиер Тадеуш Мазовецки. Българската „Кръгла маса” отведе българите до първите свободни демократични избори за Велико народно събрание година по-късно – на 10 юни 1990 г. Но тези избори бяха спечелени, а аз мисля че бяха фалшифицирани резултатите им, от БСП. Затова и днес Полша е там, където още много години България няма да бъде. Не, не става дума само за формалното членство в ЕС и НАТО. Става дума за по-добрия живот. Става дума за пресичането на руската намеса в българската политика и икономика. Става дума за декриминализиране на държавата ни. Става дума за недопускане на т.нар. социалисти до властта. В Полша още през 80-те години на миналия век бяха наясно, че няма добър живот, няма нормална правова държава, при управление на комунисти. Няма. Просто няма. Дали ние схващаме това или не? От създаването на полската „Солидарност” са изминали 38 години. Достатъчно време, за да схванем. Или още време ни е необходимо?", "date": "2018.08.16", "title": "Великата полска солидарност или защо днес Полша е там, където още много години България няма да бъде?"}
{"url": "https://www.faktor.bg/bg/articles/obshtestvo/zakon-i-red/potvardiha-zadarzhaneto-pod-strazha-na-mazh-bludstval-s-devetgodishni-momichentsa-na-baseyn-v-plovdiv", "text": "Пловдивският апелативен съд потвърди определението на Окръжен съд – Стара Загора, с което е взета най-тежката мярка за неотклонение \"задържане под стража\" спрямо 37-годишен мъж с инициали И.И. Той е обвинен в блудство с две деветгодишни момиченца на басейн в града. В мотивите си Апелативният съд приема, че от събраните до момента по делото доказателства може да се направи обосновано предположение, че обвиняемият е извършил престъплението. Налице е и опасност той да извърши друго престъпление, тъй като работата като спасител на басейн му дава възможност за контакти с малолетни лица.  Апелативният съд прие, че е налице и опасност И.И. да се укрие поради предстоящото му служебно заминаване в чужбина, за което бяха представени доказателства пред въззивната инстанция. За престъплението, в което задържаният е обвинен, наказанието е  \"лишаване от свобода“  в размер от 5 до 20 години.", "date": "2018.08.16", "title": "Потвърдиха задържането под стража на мъж, блудствал с деветгодишни момиченца на басейн в Пловдив"}
{"url": "https://www.faktor.bg/bg/articles/obshtestvo/zakon-i-red/dve-detsa-sa-udareni-ot-avtomobil-v-petrich-sled-driftove-tazi-nosht", "text": "Две деца са блъснати в Петрич от автомобил след дрифтове тази нощ, съобщи кореспондентът на бТВ в региона. Децата са настанени в болница. Снимките от мястото на инцидента са качени от очевидец във „Фейсбук” с апел да се дари кръв, ако се наложи. Очаквайте подробности!", "date": "2018.08.16", "title": "Две деца са ударени от автомобил в Петрич след дрифтове тази нощ"}
{"url": "https://www.faktor.bg/bg/articles/obshtestvo/zakon-i-red/spetssadat-reshava-dali-da-osvobodi-bivshata-zam-kmetitsa-na-mladost", "text": "Ще бъде ли освободена от ареста бившата зам.-кметица на „Младост” Биляна Петрова? Това решава днес спецсъдът.  Мярката беше отложена с ден, тъй като Петрова се оплака от проблеми с жлъчката и беше назначена експертиза.  Петрова беше задържана на 17 април заедно с Десислава Иванчева с подкуп от 70 000 евро белязани пари.", "date": "2018.08.16", "title": "Спецсъдът решава дали да освободи бившата зам.-кметица на „Младост”"}
{"url": "https://www.faktor.bg/bg/articles/obshtestvo/zakon-i-red/35-dushi-sa-raneni-pri-patni-intsidenti-za-denonoshtie", "text": "35 души са ранени при пътни инциденти в страната през изминалото денонощие, съобщава пресцентърът на МВР. Общо на територията на страната са регистрирани 24 ПТП, няма загинали или с опасност за живота. За София броят на произшествията по улиците е - две тежки и 40 леки. Трима души са ранени.", "date": "2018.08.16", "title": "35 души са ранени при пътни инциденти за денонощие"}
{"url": "https://www.faktor.bg/bg/articles/chastichno-spirane-na-vodosnabdyavaneto-v-kvartali-na-sofiya", "text": "От 10 до 22 часа днес части от селата Владая и Мърчаево ще бъдат без водоподаване. Причината е свързване на довеждащ водопровод, който захранва селата с питейна вода.  От \"Софийска вода\" информират, че ако строително-ремонтните дейности продължат повече от 12 часа, на жителите на двете села ще бъде осигурено алтернативно водоснабдяване с водоноски.  Поради различни ремонтни дейности частично спиране на водоподаването днес ще има в столичните райони \"Люлин-9\", \"Кремиковци\" и в част от центъра на София.", "date": "2018.08.16", "title": "Частично спиране на водоснабдяването в квартали на София"}
{"url": "https://www.faktor.bg/bg/articles/nad-1-mln-lv-sa-shtetite-seld-pozhara-v-glozhene-chitalishteto-nyama-zastrahovka", "text": "За над 1 милион лева са нанесените щети след пожара в читалището \"Яким Десподов\" във врачанското село Гложене. Огънят е тръгнал от съседния офис на земеделска кооперация.  \"Като влязохме вътре, картинката беше поразяваща. Няма нищо здраво останало. Останали са няколко тома здрави, колко са здрави, ще ги видим сега, като ги извадим, като почнем да чистим. Защото водата като е минала, вече дали ще става нещо от тях, ще видим, след като го изкараме навън. Това читалище беше дом на цялото село, историята на селото беше. Тук се случваха всички наши мероприятия. Срещаха се жителите на селото в него. Оттук тръгваше общественият ни живот\", с мъка разказва кметът на Гложене Петко Петков.  Според очевидци на бедствието, огънят е тръгнал от офиса на кооперацията, който се намира на приземния етаж на сградата, която е долепена до читалището. За минути, още преди пристигането на първата пожарна, пламъците са обхванали покрива и пожарът бързо се е разпространил и върху покрива на читалище. Част от него се е срутил и е паднал върху зрителната зала, като старата постройка много бързо е пламнала и от вътре. Според читалищните дейци всичко в сградата е унищожена. Борбата с тлеещите стари греди и вещи продължава и в момента . Сигналът на спешния телефон е подаден малко след 5 часа сутринта, след като работничка от фурната отсреща видяла пламъци да излизат от прозореца. Поне по първоначалния оглед и преди специалистите да имат възможност да извършат огледи във вътрешността на сградите, няма данни за умишлено запалване, като по всяка вероятност е станало късо съединение в старата ел.инсталация. „На мен ми се обадиха около 5.30 часа сутринта, но когато позвъних на 112 ми казаха, че вече е подаден сигнал. Но пожарните дойдоха много късно. Първо дойде само една пожарна, която много бързо свърши водата. После дойде още една, но много бавно стана всичко – маркучи опъваха до бензиностанцията, пък водата там беше с ниско налягане… Искахме поне читалището да се спаси – нашата сграда вече е изгоряла, но поне читалището да беше спасено. При нас щетата е пълна, всичко – архив, документи от над 20 години – всичко е изгоряло“, разказа Елеонора Живкова, председател на Кооперация „Солидарност“, пред kozloduy-bg.info. Тя допълни, че всъщност подът на бившата дискотека на втория етаж на сградата е спасил от изпепеляване четирите магазинчета отдолу. Тяхната стока и стените са само силно опушени, но без щети. Всички търговски обекти и оборудването в тях обаче бяха изнесени извън сградата. „Отгоре етажът е необитаем – преди беше дискотека, но от години не го даваме под наем. Отдолу, на приземния етаж ,беше офисът на кооперацията и магазинчетата, които даваме под наем. Магазините не са засегнати от пожара, защото отгоре подът на бившата дискотека е плоча, а над офиса е гредоред. Пода на офиса също е душаме и затова и мазетата са изгорели. Това е много стара сграда и всичко е изгоряло.  Имаше климатик, кафеавтомат беше вързан, компютър, офис техника. Казват, че пожарът е тръгнал от ел.инсталацията. Много отдавна не е правено нищо по сградата, не е подменяна и инсталацията. Аз съм от 8 години тук и поне от тогава не е правено нищо, освен дребни козметични ремонти в помещенията“, разказа още Елеонора Живкова. Почти напълно унищожена е и сградата на читалището. „Огромни са щетите – всичко до долу е изгоряло. Салонът, библиотеката с 15 000 тома книги, компютърна техника, всички документи. Още не можем да влезем да видим дали нещо е оцеляло, но като видяхме, че от всякъде излизаше огън по-скоро абсолютно всичко е унищожено. Носиите, музикалните инструменти, всичко, с което работим е изгоряло. Част от покрива е паднал направо на сцената на зрителната зала и всичко там е унищожено“, разказа секретарят на читалището Виолета Болосова. Основен ремонт на сградата на читалището беше направен през 2012 година, когато е беше направена изолация на сградата, подменена беше дограмата, както и извършен вътрешен ремонт. Остана само да се ремонтира зрителната зала.  Догодина читалището в Гложене навършва 120 години. „Декември месец 2019 година трябваше да честваме 120-годишнина. Сега всичко трябва да започнем отначало. Трябва да се събори сградата до приземния етаж и да се изгради наново. А беше толкова хубаво. Не знам как ще работим! Та ние от 1 септември имаме изяви, покани за участия, които сме потвърдили. Децата са подготвени, но няма с какво да ги облечем – всички носии и музикални инструменти, които са автентични, са изгорели“, каза още Виолета Болосова. По непотвърдена информация сградата на читалището няма застраховка, но още днес ще бъдат информирани всички правителствени организации, за да се търсят средства за възстановяването. Кметът на Гложене съобщи, че ще бъде направена дарителска кампания за възстановяване на читалището, ще се разчита и на помощ от държавата и от спонсори.", "date": "2018.08.16", "title": "Над 1 млн. лв. са щетите след пожара в Гложене, читалището няма застраховка"}
{"url": "https://www.faktor.bg/bg/articles/shofyorat-pomel-momche-i-dve-momicheta-v-petrich-e-sin-na-bivshiya-shef-na-ikonomicheska-politsiya", "text": "18-годишният шофьор, който тази нощ помете едно момче и две момичета на тротоар в Петрич, е Георги Попстоянов - син на бившия шеф на Икономическа полиция в града и настоящ бизнесмен Пламен Попстоянов, пише dnes.dir.bg.  Младежът, който е изгубил управлението над лекия си автомобил \"Опел Астра\" при шофиране с несъобразена скорост, има книжка само от два месеца. Според очевидци на тежката катастрофа, Георги Попстоянов е дрифтирал по улицата и затова е предизвикал тежкия инцидент. От полицията в Благоевград към момента не потвърждават дали се касае за дрифт или младежът е загубил управление заради несъобразената скорост върху мократа пътна настилка.  18-годишният обаче е задържан за 24 часа. Пробите му за алкохол и наркотици са отрицателни. Той не е избягал от мястото на катастрофата.", "date": "2018.08.16", "title": "Шофьорът, помел момче и две момичета в Петрич, е син на бившия шеф на Икономическа полиция"}
{"url": "https://www.faktor.bg/bg/articles/zdravni-zavedeniya-v-plovdiv-s-dogovori-kam-faliraliya-zastrahovatel-olimpik", "text": "Четири общински здравни заведения в Пловдив са сключили застрахователни договори с обявилото фалит кипърско дружество „Олимпик\". Сега те трябва да търсят нови застрахователи, с които да работят. Управител на \"Олимпик\" за Пловдив е заместник-председателят на общинския съвет в града. От общината успокояват, че няма повод за притеснения от създалата се ситуация. С обявилото несъстоятелност дружество работят три от поликлиниките в Пловдив и общинската болница „Св. Мина\". ДКЦ-ата са плащали разсрочено полиците си, така че няма суми, които застрахователят да им дължи. Пепа Деведжиева, управител на клона на „Олимпик\" в Пловдив, заяви пред БНТ: \"Годишната премия, която е платила \"Св. Мина\" за сградата, е 940 лв. Неусвоеният период е около три месеца. Сумата, която трябва да се върне, е приблизително около 200 лв.\" Здравните заведения нямат предявени искове за обезщетения от застрахователя. Според Розалин Петков, заместник-кмет на Пловдив, нито ДКЦ-тата, нито болниците имат щети, които трябва да бъдат изплащани към момента. Трябва само да сключат нови застраховки. Общинските здравни заведения са сключили договори с „Олимпик\" с одобрението на местния парламент. Управител на пловдивския клон на компанията е заместник-председателят на общинския съвет Пепа Деведжиева. \"Конфликт на интереси няма, тъй като заместник-председателят на общинския съвет не е гласувал, когато се взимаше решение. Тя винаги си правеше отвод\", разкри Розалин Петков. От пловдивския филиал на \"Олимпик\" твърдят, че Комисията за финансов надзор не е договорила нужния гратисен период за сключването на нови полици за Гражданска отговорност. \"За мен пет дни е алогично и нечовешко време да се прекратят тези полици. Хората са по ваканции\",  смята Деведжиева. Компанията е отчислявала към гаранционния фонд по 11 лв. от всяка полица или общо над 16 млн. лв. Затова според Деведжиева гражданите трябва да бъдат обезщетени от фонда. \"Ако искат да не покриват, да бъдат така добри тези 16 млн. да ги прехвърлят в Кипър\", посочи тя. В пловдивския клон са създали нужната организация за прекратяване на полиците с клиентите си. На хората на място се предлагат възможности за сключване на нови застраховки с други компании, за да се избегне обикалянето и чакането по опашки.", "date": "2018.08.16", "title": "Управител на фалиралия застраховател \"Олимпик\" за Пловдив е заместник-председателят на общинския съвет"}
{"url": "https://www.faktor.bg/bg/articles/pregovaryashtite-za-brekzit-ot-strana-na-es-sa-podslushvani-ot-britanskite-tayni-sluzhbi", "text": "Преговарящите за Брекзит от страна на ЕС се опасяват, че са подслушвани от британските тайни служби, защото само часове след като са получили секретни документи на тяхната среща миналия месец, британската страна вече е знаела за тяхното съдържание, съобщава „Дейли телеграф“.  Вестникът се позовава на високопоставен източник в ЕС, който е изразил загриженост преди подновяването на поредния кръг от преговорите за Брекзит. Двете страни продължават да са на крайни позиции по ключови въпроси като митническия съюз и ирландската граница, а вчера външният министър на Латвия предупреди, че рискът от приключване на преговорите без сделка се пресмята на 50-50.  Съмненията на европейците, че са подслушвани, са били повдигнати на срещата на Европейския съвет на 13 юли от Сабине Веянд, заместникът на главния преговарящ Мишел Барние. Те се подклаждат от факта, че британската страна е знаела за съдържанието на секретни документи само часове след като те са били раздадени на европейските преговарящи. Тези документи са съдържали изключително отрицателна оценка на Европейската комисия за британските планове за оставане в общия пазар за стоки. А това става ден преди важната среща в Чекърс на британското правителство, така че Великобритания незабавно е реагирала, лобирайки на най-високо равнище, за да бъде блокирано публикуването на документите, които сериозно биха навредили на аргументите на Лондон, че Брюксел трябва да прояви „гъвкавост“ към Великобритания и й позволи да следва нейните интереси в общия пазар.", "date": "2018.08.16", "title": "Шпионски игри: Британската страна знае предварително всеки ход на ЕС за Брекзит"}
{"url": "https://www.faktor.bg/bg/articles/novini/svyat/ruska-voenna-politsiya-veche-patrulira-mezhdu-siriya-i-izrael", "text": "\"Руската военна полиция е започнала патрулиране в демилитаризираната зона между Израел и Сирия на Голанските възвишения, което показва растящото влияние на Москва в качеството и на доминираща сила в Близкия Изток след намесата и в сирийската гражданска война\", пише британският The Telegraph. Руското министерство на отбраната е организирало информационен тур за журналисти в района. Там се намират 4 бази на руската военна полиция и още една ще бъде открита в контролираната от Сирия част на демилатиризираната зона. Генерал-лейтенант Сергей Кураленко заявил пред журналистите, че агентите на руското разузнаване също участват в \"борбата с радикалните опозиционни бойци\".", "date": "2018.08.16", "title": "Руска военна полиция вече патрулира между Сирия и Израел"}
{"url": "https://www.faktor.bg/bg/articles/valeri-simeonov-otgovori-na-na-volen-izmislenoto-mi-rodninstvo-s-nachalnika-na-rzi-burgas-e-dolna-lazha", "text": "Лидерът на \"Атака\" Волен Сидеров заподозря коалиционния си партньор Валери Симеонов в завера с десницата, изпаднала от парламента, която иска да сваля правителството. Това откритие направи шефът на ПГ на Обединените патриоти, след като на обвиненията му срещу вицепремиера за тормоз над част от туристическия бизнес и чадър над друг, му отговори лидерът на БЗНС Николай Ненчев, който брани Симеонов. Националистът дори намеква, че бившият военен министър на РБ може да иде на съд за нападките си срещу него. \"Аз в последните си изявления визирам неправомерни проверки по морето, злоупотреби с власт от страна на вицепремиера, изведнъж отговаря Ненчев. Това потвърждава моите съмнения, че Валери Симеонов като лидер на НФСБ има контакт с партии, които са против това правителство. Може би това показва кой с кого ще се явява на избори\", разкри Сидеров в профила си във Фейсбук. В декларацията си от името на земеделците, Ненчев, който напусна РБ и отказа да иде в сдружението на зелените, Христо Иванов и ДСБ, напада Сидеров, че служи на Кремъл и на други кукловоди. \"БЗНС пита: Докога ще поверяваме упражняването на държавната воля в ръцете на един износен популист, крепящ се единствено на инструкциите и вероятното финансиране на Кремъл? Докога този човек ще назначава кадри във висшата държавна администрация, след като буди масово обществено неодобрение?\", възкликва земеделецът Ненчев. Сидеров отхвърля твърдението му, че шефката на Агенцията по вписванията Зорница Даскалова е негово назначение и уточнява, че въобще не я познава. \"По повод декларацията - адвокатите ще се занимават с неправомерността във всички тези нападки\", заканва се със съд лидерът на \"Атака\". По думите му, това е една \"фамозна декларация от лидер на несъществуваща партия, който в момента е подсъдим и трябва според мен до края на живота си да пише показания\". \"Като министър на отбраната беше замесен в много скандални схеми. По негова вина според много военни специалисти загинаха български военнослужещи. Едно от обвиненията му е за това, че не е осигурил безопасността на Военно-въздушните ни сили\", припомня той за какво е обвиняем Ненчев. \"Николай Ненчев е човекът, който заявяваше, че ще ни пази Турция и нямаме нужда от собствени въздушни сили. Другото му обвинение е за поръчки, с които обикновено се правят далавери - за дрехи, за екипировка, за други подобни неща. Такъв човек да излиза с морални позиции, да менторства, за мен е върхът на перверзията\", изригва Сидеров. \"По повод декларацията - адвокатите ще се занимават с неправомерността във всички тези нападки\", заканва се със съд лидерът на \"Атака\". \"На г-н Ненчев в заключение ще му препоръчам - тук питах едни познати от женски пол и те му препоръчаха да избере един друг цвят на косата\", завършва контрадекларацията на Волен Сидеров.", "date": "2018.08.16", "title": "Сидеров: Валери Симеонов е в завера с десницата, иска да сваля властта"}
{"url": "https://www.faktor.bg/bg/articles/nad-300-medii-obyaviha-voyna-na-tramp-zaradi-atakite-sreshtu-svobodata-na-pechata", "text": "Повече от 300 новинарски издания обявиха кампания срещу атаките на президента на САЩ Доналд Тръмп и в подкрепа на свободата на печата, съобщава „Би Би Си”, цитирана от \"Фокус\". „Бостън Глоуб” започна тази кампания миналата седмица, с цел „американската нация да се противопостави на мръсната война, която президентът Тръмп води срещу медиите”. За целта изданието използва хаштаг #EnemyOfNone (в превод враг на никого), като това е препратка към често използваният термин от лидера на САЩ спрямо журналисти, които той не харесва. Той често нарича медийните репортажи „фалшиви новини”, а журналистите атакува с термини като „врагове на хората”. Експерти от ООН вече очакват увеличение на риска от насилие спрямо журналисти. От „Бостън Глоуб” заявиха, че ще пуснат статия за „опасността от нападките от страна на администрацията спрямо пресата” на 16 август и помолиха и други медии да направят същото. Положително на този призив първоначално отговориха 100 медийни организации, но те са вече около 350. Част от тях са едни от най-големите американски медии, но и по-малки местни издания, както и международните медии, като британския вестник „Гардиън”.", "date": "2018.08.16", "title": "Над 300 медии обявиха война на Тръмп заради атаките срещу свободата на печата"}
{"url": "https://www.faktor.bg/bg/articles/snimkata-sas-spreliya-kamion-pred-propastta-na-mosta-stana-simvol-na-tragediyata-v-genua", "text": "Снимката с камиона, спрял на сантиметри от отворилата се бездна на виадукта в Генуа, стана символ на трагедията. Неговият шофьор – 38-годишният Луиджи, се смята за оцелял по чудо. Луиджи кара камиона на фирмата, за която работи, но в последния момент го изпреварва кола. По тази причина той намалява рязко скоростта си. В следващия момент вижда как надминалият го автомобил полита надолу, след като мостът се разцепва. Луиджи удря рязко спирачки и минава на задна скорост. Отваря вратата на колата си и започва да бяга назад. Камионът с надпис „Баско” остава на сантиметри от бездната със запален двигател през целия ден от трагедията. „Само един миг още и щях да съм мъртъв и аз”, не може да си поеме дъх Луиджи. Той оставя в камиона си всичко – документи, пари, ключове. Като оцеляла по чудо, но и благодарение на едно момче, се смята и 44-годишната Валентина Галбусера, която e лекарка в медицински център за кръвопореливане.„Бях на моста с колата си и видях пред себе си как се разцепва – като на кино. След това дойде едно момче, или може би беше ангел, не знам. Спомням си само как ме погледна в очите и каза – да бягаме!” Така намерих сили да се опомня и да изскоча от колата. Само благодарение на това момче! В следващия момент и моята кола беше долу под моста на парчета”, пише \"24 часа\".", "date": "2018.08.16", "title": "Вижте защо тази снимка стана символ на трагедията в Генуа"}
{"url": "https://www.faktor.bg/bg/articles/novini/svyat/oon-prizvova-rusiya-nezabavno-i-bez-usloviya-da-osvobodi-ukrainskiya-rezhisyor-oleg-sentsov", "text": "ООН призвова Русия незабавно да освободи украинския режисьор Олег Сенцов , който от 14 май провежда гладна стачка в руска трудово-изправителна колония зад полярния кръг. \"Животът на Сенцов се намира в непосредствена опасност. Той обяви гладна стачка след съдебен процес и присъда, които не съответстват на нормите на международното право. Ние призоваваме руските власти да го освободят незабавно и без предварителни условия\", се казва и  Сенцов гладува от 14 май и, по думите на адвоката ме, той се чувства зле, развил е анемия, пулсът му е 40 удара в минута, а някои от вътрешните му органи отказват. Но от руската Служба за изпалнение на наказанията твърдя, че състоянието му е задоволително. След като мобла за помилване лично до президента Владимр Путин изпрати майката на Сенцов, от администрацията на президента заявиха, че режисьорът трябва да направи това лично. Близки до Сенцов обаче смятат, че той няма да направи това. Припомняме, че Сенцов, който е от Крим против волята си получи руско гражданство, е осъден на 20 години за тероризъм. Той не признава вината си, както и не признава насилствената промяна на гражданството си. На 14 май 2018 година Сенцов обяви гладна стачка с искането да бъдат освободени 64 украински политически затворници, като не включва себе си в списъка.  Редица известни личности, политици, международни организации и държавни глави настояват Владимир Путин да помилва Сенцов и да го освободи, но той всеки път обяснява, че това е невъзможно, тъй като руският съд е независим.", "date": "2018.08.16", "title": "ООН призвова Русия незабавно и без условия да освободи украинския режисьор Олег Сенцов"}
{"url": "https://www.faktor.bg/bg/articles/omarosa-nyuman-tramp-nareche-chernogorskiya-premiera-razplakana-propadnala-ku-vetina", "text": "Президентът на САЩ Доналд Тръмп на миналогодишната среща на върха на НАТО е нарекъл министър-председателя на Черна гора Душко Маркович „разплакана, пропаднала ку*ветина“, твърди в своята книга бившата помощничка на американския държавен глава в Белия Дом Омароса Нюман, пише електронното издание на македонския вестник „Вечер“, цитирано от \"Фокус\". В своята книга „Unhinged: An Insider’s account of the Trump White House” (Извън контрол: поглед отвътре на Белия Дом на Тръмп) тя цитира думите на бившия си шеф, които били в отговор на нейния въпрос защо така грубо е изблъскал черногорския премиер Маркович, който сенаредил за общата снимка на участниците в срещата на върха на НАТО. „Попитах го: Ти беше малко агресивен, защо го направи?“ – пише в книгата на Нюман, цитирана от Daily News. „О, той е само обикновена „разплакана, пропаднала ку*ветина“, й отговорил Тръмп. Книгата излезе от печат в сряда и е посветена на периода, в който авторката работи в администрацията на Тръмп. Тя губи работата си през декември 2017 година, отбелязва изданието", "date": "2018.08.16", "title": "Омароса Нюман: Тръмп нарече черногорския премиер разплакана, пропаднала ку*ветина"}
{"url": "https://www.faktor.bg/bg/articles/novini/balgariya/slozhiha-skobi-na-rols-roys-pred-narodnoto-sabranie", "text": "Черен \"Ролс Ройс\" получи \"скоби\" от \"Градска мобилност\" в центъра на София.  Той е паркиран на жълтите павета пред сградата на Народното събрание. Това показа във Фейсбук на Борис Петров, по-известен като шеф Петров. Той подаде сигнал в групата \"Видяно в София\". На снимката се вижда как на дръжката на шофьорската врата е сложена бележка за неплатено паркиране в \"Синя зона\". Глобата за наказателната скоба на колата е 30 лева. \"Днес ;) / след няколко часа редактиран поста/..... ей чаках 5 часа някой да предположи, че Шофьора е отишъл до тоалетна.. АМА Не! Или някой да се посмее, че нашия е спестил от Шофьор. .хахаха тука си мислят, че е спестил от СМС.. Само злоба и плюнка..злобно племе сме! Как изглежда мисленето и определянето на един различен свят! ЗАМИСЛЕТЕ СЕ!\", пише шеф Петров и пояснява, че лимузината е била паркирана до неговия автомобил. Такива акции на юнаците от \"Градска мобилност\" са рядкост.   Преди три години червено \"Бентли\"  беше закопчан със скоба заради неправилно паркиране пред ресторант в Бургас. \"Има пари за скъпа кола, а няма за смс\", пише възрастна софиянка, друга обаче смята, че \"Все му е тая\". Почти всички са обединени в критиката си към собственика на луксозния автомобил, като малцина дръзват да потърсят и друго обяснение на случая. Популярният майстор-готвач не се сдържа и освен в групата \"Видяно в София\", публиклува снимката и на собствената си стена във Фейсбук:", "date": "2018.08.16", "title": "Сложиха скоби на \"Ролс Ройс\" пред Народното събрание"}
{"url": "https://www.faktor.bg/bg/articles/ruskoto-posolstvo-v-sasht-amerikanskata-armiya-napravi-desant-vav-vladivostok-predi-100-godini", "text": "Руското посолство в САЩ напомни за американската военна интервенция в Съветска Русия преди един век. Дипломатите публикуваха съответстващия пост на своята страница във „Фейсбук“, предава РИА Новости. Изявлението е изумително. „През 1918 година, преди 100 години, американската армия направи десант във Владивосток и започна кървавата американска интервенция в страдащата Русия... Повече от 200 американски войници загинаха в резултат от партизанската война“, се казва в съобщението, което се съпровожда с хаштагове „МыПомним и #НеЗабудем. В своя пост дипломатите също прикачват материала на РИА Новости „Окупация по американски. Преди сто години армията на САЩ нахлу в Русия“. Руската агенция припомня, че на 5 август 1918 година Държавният департамент на САЩ едностранно обявява прекъсването на дипломатическите отношения със Съветска Русия, а след десет дни американски експедиционни части правят десант във Владивосток. Повод за интервенцията е решението на съветското правителство да сключи мир с Германия, в резултат от което Русия фактически излиза от Първата световна война. Още по-рано, през декември 1917 година, САЩ, Великобритания, Франция и техните съюзници в Антантата решават да разделят на зони на интереси бившата Руска империя и да установят връзки с възникналите национални държави. Интервентите обещават подкрепа за Бялото движение, но в замяна искат връщане на дълговете на царското правителство, както и търговски преференции. През годините на интервенцията от Русия са изнесени огромен брой ценности и природни ресурси, от ръцете на чуждестранни военни загиват голям брой мирни жители, отбелязва РИА Новости. След поражението на армията на Колчак и падането на неговия режим военната интервенция в Русия започва да губи смисъл и към пролетта на 1920 година американската войска напуска пределите на страната. Чуждестранните войски напускат окончателно Съветска русия през 1922 година, а отделни територии се освобождават чак към средата на десетилетието.", "date": "2018.08.16", "title": "Руското посолство в САЩ са разбунтува срещу десанта на американската армия във Владивосток преди век"}
{"url": "https://www.faktor.bg/bg/articles/novini/balgariya/h-ivanov-golemiyat-problem-e-che-v-momenta-nikoy-ne-mozhe-da-garantira-sigurnostta-na-dannite", "text": "\"Големият проблем е, че в момента никой не може да гарантира сигурността на данните\", заяви пред бТВ бившият правосъден министър и лидер на \"Да, България\" Христо Иванов по повод срива на Търговския регистър на България, който е блокиран от седмица. По думите му централният проблем в България е, че целият ред за гарантиране на сигурност, е оставен на инициативата на отделните ведомства и няма централизирана структура, която да контролира базите с данни. Той подчерта, че в последните месеци е имало редица сигнали за проблеми с хардуера на регистъра, но не са взети нужните мерки. \"Всеки проблем, който бъде оставен във времето в един момент води до срив\", заяви Иванов и призова отстраняването на шефката на Агенцията по вписвания както и на фирмата, която поддържа регистъра. \"По наше време ръководството на агенция в края на всяка седмица проверяваше системата, както и дали се е копирала информация. Външна фирма направи цялостен анализ и направи множество препоръки. Абсолютно целият процес беше анализиран. Имаше две резервни хранилища… Аварията е резултат или от умишлено, или от недоглеждане, или от немарливост\", коментира Иванов. Бившият правосъден министър беше категоричен, че г-жа Зорница Даскалова трябва да бъде освободена от работа.  \"Хората, които са отговорни за всичко това да понесат отговорност, а данните трябва да бъдат гарантирани\", смята той.", "date": "2018.08.16", "title": "Х. Иванов: Големият проблем е, че в момента никой не може да гарантира сигурността на данните"}
{"url": "https://www.faktor.bg/bg/articles/novini/balgariya/spetsialist-po-kibersigurnost-problemat-s-targovskiya-registar-e-zaradi-zanizhen-kontrol", "text": "\"Проблемът с блокирането на Търговския регистър е заради занижен контрол\", заяви Ясен Танев, специалист от киберсигурност, пред бТВ. $Трябва да се използва масив с данни, а не отделни дискове, има топъл резерв, който трябва да се включи автоматично в архива. Данните се копират и в резервно хранилище в София. Това, което не се е случило и това е проблем, е че е имало доклади, че системата може да дефектира и са дадени препоръки, които не са се изпълнили. Нивото на контрол от външни държавни органи, е било занижено. Контролът трябва да е адекватен, коментира експертът. По думите му, не става дума за хакерска атака, проблем свързан със занижен контрол и активното наглеждане на обществено значима инфраструктура. \"За търговския регистър разбрахме, че е повреден масив, който съхранява данните. Той е планиран правилно - при концепцията се казва да се използва масив, не дискове и има топъл резерв, който се включва. В архитектурата му има още едно хранилище на данни в София. Данните се съхраняват и в секретен център за възстановяване на работата при инциденти като този. По дизайн нещата е трябвало да се случат добре\", обясни специалистът и добави, че е липсвало копие, което да бъде възстановено веднага и резервният център вероятно не е работил.  \"Търговският регистър трябва да има поне още две хранилища на данни. Вярвам в дигиталното управление на държавата и то трябва да се развива\", каза още Танев и допълни, че трябва да се отговори на въпроса кой от заложените процеси не се е случил.  Той обърна внимание на ниското заплащане в държавния IT сектор. В България има много добри специалисти, които си вършат съвестно работата, увери той.", "date": "2018.08.16", "title": "Специалист по киберсигурност: Проблемът с Търговския регистър е заради занижен контрол"}
{"url": "https://www.faktor.bg/bg/articles/novini/svyat/nad-500-migranti-byaha-spaseni-kray-bregovete-na-ispaniya", "text": "Испанската брегова охрана съобщи, че е спасила през вчерашния ден 524 мигранти от 12 лодки в Гибралтарския проток и в Алборанско море, предаде Франс прес. От началото на годината над 25 000 мигранти пристигнаха в Испания през Средиземно море по последни данни на Международната организация по миграция. Това е над три пъти повече от броя мигранти, стигнали по този начин до Испания за същия период на миналата година.", "date": "2018.08.16", "title": "Над 500 мигранти бяха спасени край бреговете на Испания"}
{"url": "https://www.faktor.bg/bg/articles/novini/balgariya/zapochva-stroitelstvoto-na-nov-uchastak-ot-avtomagistrala-hemus", "text": "Днес започва строителството на нов участък от 16,3 км от автомагистрала \"Хемус\". Той ще е между пътен възел \"Буховци\" и пътен възел \"Белокопитово\".  На символичната първа копка ще присъстват премиерът Бойко Борисов, министърът на регионалното развитие и благоустройството Николай Нанков, както и председателят на Управителния съвет на Агенция \"Пътна инфраструктура\" инж. Светослав Глосов, областните управители на Шумен и Търговище - проф. Стефан Желев и Митко Стайков и народни представители.  Проектът ще се изпълнява изцяло със средства от републиканския бюджет.", "date": "2018.08.16", "title": "Започва строителството на нов участък от автомагистрала \"Хемус\""}
{"url": "https://www.faktor.bg/bg/articles/novini/svyat/sasht-nyama-da-zabravim-kak-erdogan-se-otnese-s-pastor-andryu-bransan", "text": "Говорителят на Белия дом Сара Сандърс предупреди, че САЩ „няма да забравят“ как турското правителство се е отнесло с американския пастор Андрю Брънсън, който е под домашен арест в страната и посочи, че финансовите трудности на Анкара са благодарение на собствената й политика, а не заради действията на Вашингтон, предава европейската редакция на електронното издание Politico, цитирано от \"Фокус\". „Смятаме, че Турция и конкретно президента (на Турция Реджеп Таийп) Ердгоан се отнесе към пастор Брънсън, за който знаем, че е много добър човек и отличен християнин, който не е направил нищо лошо, много несправедливо“, заяви Сандърс по време на брифинг. „И това е нещо, което администрацията няма да забрави“. Изданието припомня, че пасторът бе арестуван през октомври 2016 година от турските власти по обвинение, че е сътрудничил на терористични организации и в шпионаж. В сряда турският съд отхвърли обжалването на Брънсън. Сандърс посочи, че увеличените мита върху стоманата и алуминия от Турция не зависят от освобождаването на пастора, но наложените наскоро санкции срещу турски официални лица „са специално заради пастор Брънсън и други лица, за които смятаме, че са задържани несправедливо“. Тя отбеляза също, че Белият дом наблюдава турския финансов сектор, тъй като валутата му се е понижила в последните дни, въпреки че Катар в сряда обеща да се намеси с инвестиция от 15 милиарда долара. Говорителят на Белия дом отхвърли идеята, че политиките на САЩ по отношение на съюзника му от НАТО, с които отношенията между страните се влошиха допълнително, са предизвикали финансовите трудности на Анкара. \"Икономическите проблеми на Турция са част от дългосрочна тенденция от собствените й политики, а не резултат от действия,предприети от САЩ\", подчерта Сандърс.", "date": "2018.08.16", "title": "САЩ: Няма да забравим как Ердоган се отнесе с пастор Брънсън"}
{"url": "https://www.faktor.bg/bg/articles/novini/balgariya/branimir-milanov-napadnaliyat-kamerierka-da-redi-paveta-za-nakazanie", "text": "\"Австриецът, който удари камериерка в „Златни пясъци”, да реди половин година павета по бул. \"Цар Борис III\", така ще осъзне какво е направил\", заяви Бранимир Миланов, председател на Българската хотелиерска и ресторантьорска асоциация. Той се обяви за по-строги наказания за подобни прояви, за да се знае, че у нас има ред. \"Наложената глоба на нападателя е 300 лв. и след бързо производство е пуснат. В развитите демокрации, към които се стремим, за подобно престъпление ще го осъдят на месеци общественополезен труд. Трябва да се промени законодателството. Наказанието не касае последствията, а самото деяние. Обидна е такава ниска глоба\", категоричен беше Миланов. По думите му в курорти като \"Слънчев бряг\" проблеми създават под 1% от посетителите.", "date": "2018.08.16", "title": "Бранимир Миланов: Нападналият камериерка да реди павета за наказание"}
{"url": "https://www.faktor.bg/bg/articles/syankata-na-mafiyata-prozira-zad-ruhvaneto-na-viadukta-morandi-v-italiya", "text": "Сянката на мафията прозира зад рухването на виадукта Моранди в Италия. Това пише в. \"Дейли мейл\". Сгромолясването на моста в Генуа причини смъртта на най-малко 39 души, а други 16 се намират в критично състояние в болниците. Виадуктът Моранди е построен между 1963 и 1967 г.. Това е периодът на разцвет на мафията на Апенините и нейното проникване в такива сфери като строителството и ресторантьорството. Строителната индустрия в Италия по онова време е компрометирана от корупция и инфлитриране на мафията. Нейните методи са налагане на високи цени в строителството, но влагане на некачествени материали. Прокуратурата трябва да даде отговор какво е било участието на мафията както в строителството на виадукта Моранди, но и в неговото поддържане, коментира изданието.", "date": "2018.08.16", "title": "Сянката на мафията прозира зад рухването на виадукта Моранди в Италия"}
{"url": "https://www.faktor.bg/bg/articles/neno-dimov-cherno-more-kato-tsyalo-e-mnogo-chisto-tazi-godina", "text": "Няма опасност за сезона и туристите в районите на разлива на мазут в морето. Ситуацията е изцяло овладяна. Това заяви министърът на околната среда и водите Нено Димов в интервю за \"Нова телевизия\" по повод разлива на мазут на 10-ина километра от залива на Созопол, предизвикан от потънал преди почти 100 години американски кораб. По думите му разливът на мазут в морето е сериозно количество.  \"Мерки са взети веднага, така че няма разпространение на петното\", обясни Димов. Министърът заяви още, че страната ни може да се справи със ситуацията. Той обясни, че взето решение да се действа веднага и е започнато ограждане на разлива, за да се спре мазутът. \"Тези ограждения бяха 250 метра, към вчерашна дата са 500 метра\", коментира министърът. \"Черно море като цяло е много чисто тази година\", заяви още министър Нено Димов.", "date": "2018.08.16", "title": "Нено Димов: Черно море като цяло е много чисто тази година"}
{"url": "https://www.faktor.bg/bg/articles/novini/balgariya/z-zlatanova-ne-e-redno-tsyalata-darzhavna-informatsiya-da-se-sahranyava-samo-na-edno-edinstveno-myasto", "text": "\"Никога не са били  купувани некачествени дискове. Дефектът е в цялата система. Всичко се свежда до немарливост и некомпетентност на техническите екипи\", заяви бившият министър на правосъдието Зинаида Златанова относно срива на Търговския регистър, като подчерта, че по нейно време операциите винаги са се дублирали в реално време, за да не изгуби информация и да бъдат предотвратени подобни инциденти. \"Не съм технически експерт, но тези, които са отговорни за този технологичен сектор, трябва да понесат някакви наказания\", каза Златанова и допълни още, че не може да се дават на едни и същи фирми да поддържат всички системи. \"Отделните задачи трябва да се поемат от отделни фирми\", посочи тя В заключение бившия министър на правосъдието заяви, че не е редно цялата държавна информация да се съхранява само на едно-единствено място.", "date": "2018.08.16", "title": "З. Златанова: Не е редно цялата държавна информация да се съхранява само на едно-единствено място"}
{"url": "https://www.faktor.bg/bg/articles/tyaloto-na-edno-ot-detsata-zavlecheni-ot-moreto-na-valnoloma-vav-varna-be-otkrito", "text": "Тялото на едно от децата, завлечени от морето на вълнолома във Варна бе открито. Водолази на Военноморските сили извадиха тялото на едно от момчетата, съобщава \"24 часа\". Тялото е открито на около 50 метра навътре в морето от мястото, където са паднали. За момента още не се е съобщава за кое от двете момчета става въпрос. Вчера, преди 18 часа, момчета на 14 и 12 години бяха повлечени от голяма вълна, докато се разхождали с приятели в ниската част на вълнолома. До 23 часа вечерта катери на Морския спасителен център издирваха децата и операцията бе подновена днес, още преди  6 часа сутринта. Очакват се екипите на Съдебна медицина. Издирването на другото дете продължава.", "date": "2018.08.16", "title": "Тялото на едно от децата, завлечени от морето на вълнолома във Варна бе открито"}
{"url": "https://www.faktor.bg/bg/articles/vodolazi-na-voennomorskite-sili-tarsyat-momchetata-pogalnati-ot-valna-vav-varna", "text": "Рано тази сутрин бе възобновено търсенето на двете момчета, които бяха повлечени от морето във Варна. Операцията е започнала още в 5:50 часа, като в търсенето участват водолази на Военноморските сили, катери на Морска администрация и спасители от Гражданска защита. Засега няма открити тела.  Двете деца изчезнаха, на 12 и 13 години, вчера около 17:45 часа, след като се разхождали със свои приятели по вълнолома в морската ни столица. Голяма вълна ги завлякла във водата. Веднага бе организирана мащабна операция по търсенето им, която се наложи да бъде временно прекратена заради падналата нощ. Заради инцидента вчера бе отменен и концерта на морската гара по случай празника на Варна.", "date": "2018.08.16", "title": "Водолази на Военноморските сили търсят момчетата, погълнати от вълна във Варна"}
{"url": "https://www.faktor.bg/bg/articles/novini/balgariya/slanchevo-sled-obed-valezhi", "text": "Времето ще е предимно слънчево. В следобедните часове ще има временни увеличения на облачността, главно над планинските райони в Западна България и Родопите, но ще е почти без валежи. Температурите ще останат без съществена промяна и максималните ще са предимно между 30 и 35 градуса, в София - около 29 градуса. Над Черноморието ще е слънчево с до умерен североизточен вятър. Максималните температури ще са 28-31 градуса. Температурата на морската вода е 26-27 градуса. Вълнението на морето ще бъде около 3 бала. Над планините също ще бъде предимно слънчево, съобщават от НИМХ-БАН.", "date": "2018.08.16", "title": "Слънчево, след обед - валежи"}
{"url": "https://www.faktor.bg/bg/articles/novini/svyat/zaradi-tragediyata-kray-genua-izvanredno-polozhenie-v-italiya-za-12-mesetsa", "text": "Извънредно положение в Италия за срок от 12 месеца, заради трагедията с рухналия мост край Генуа. В резултат на срутването загинаха 39 души и беше прекъснат основния сухопътен транспортен коридор с Южна Франция. Италианското правителство деблокира 5 милиарда евро от националния фонд за извънредни ситуации. В страната ще бъде обявен национален траур. Италианският премиер Джузепе Конте остро разкритикува компанията, натоварена с поддръжката на падналия виадукт като обяви, че правителството няма да чака резултатите от криминалното разследване, преди да предприеме действия срещу тях.", "date": "2018.08.16", "title": "Заради трагедията край Генуа: Извънредно положение в Италия за 12 месеца"}
{"url": "https://www.faktor.bg/bg/articles/novini/svyat/ruski-voyski-sa-patrulirali-nezakonno-v-zonata-za-sigurnost-v-moldova", "text": "Руски войски са патрулирали незаконно в зоната за сигурност в Молдова, предава Moldpress, цитирана от \"Фокус\". Делегацията на Молдова в Съвместната контролна комисия (СКК) сигнализира за нов случай на незаконно присъствие на оперативната група на руските военни части в Зоната за сигурност, предаде пресслужбата на Службата за реинтеграция. „Във връзка с военни подразделения, разположени нелегално на левия бряг на река Днестър, в района на село Търнавца и в близост до пешеходния мост над Днестър в град Тираспол, началникът на мироопазващите сили на Молдова и представители на мисията на Организацията за сигурност и сътрудничество (ОССЕ) в Молдова , сутринта на 15 август, посетиха района. Макар че шофираха автомобили със символ на мироопазващите сили и ОССЕ, те бяха спрени от \"военен патрул\", състоящ се от седем души без знаци за принадлежност, който блокира тяхното движение. В разговора членовете на патрула признаха, че принадлежат към Оперативната група на руските войски. След период от около 30 минути, достатъчно, за да скрие друго възможно военно присъствие в района, патрулът се оттегли, а началникът на Генералния щаб на Молдова заедно с представители на мисията на ОССЕ в Молдова продължиха своето движение на място и проучиха реалната ситуация.", "date": "2018.08.16", "title": "Руски войски са патрулирали незаконно в зоната за сигурност в Молдова"}
{"url": "https://www.faktor.bg/bg/articles/novini/balgariya/zabranyavat-izpolzvaneto-na-piteyna-voda-v-harmanli-zaradi-uran", "text": "В Харманли от днес е в сила забранена за използването на водата от чешмите за пиене и готвене заради завишени стойности на уран. Градът минава на водоноски. Висока алфа активност е регистрирана в Харманли и няколко села от общината. За кризисната ситуация са предупредени и бежанския лагер, и болницата. Над 300 литра трапезна вода за готвене и пиене ще доставят от кметството днес на детските градини, млечната кухня и социалния патронаж в града. В селата кметовете са предупредени да информират населението да не използва водата от чешмите, освен за хигиенни нужди. Там ще бъде доставена бутилирана вода. До кризисната ситуация се стигна, след като пробата на един от кладенците, захранващи част от общината с вода, отчете почти пет пъти завишени стойности на уран и радиоактивност.", "date": "2018.08.16", "title": "Забраняват използването на питейна вода в Харманли заради уран"}
{"url": "https://www.faktor.bg/bg/articles/leybaristite-i-shotlandskata-narodna-partiya-izbiratelite-iskat-nov-referendum-za-brekzit", "text": "Лейбъристите и Шотландската народна партия са под натиск на избирателите си да подкрепят нов референдум, пише британският вестник The Independent, цитиран от \"Фокус\". Двете партии са под натиск да заемат по-твърда позиция по отношение на Брекзит, след като ново проучване показва, че шотландските гласоподаватели твърдо подкрепят нов референдум за окончателната сделка. Проучването YouGov за кампанията за нов референдум за публично гласуване на сделката, която Тереза Мей сключи с Брюксел установи, че 48% от анкетираните подкрепят идеята за нов реферндум, като 31% се противопоставят. Докато лидерът на Шотландската народна партия (ШНП) Никола Стърджън вече каза, че искането за второ гласуване може да стане \"неудържимо\", партията не подкрепя втори референдум и Джереми Корбин , лидерът на лейбъристите неколкократно заяви, че те не подкрепя тази идея. \"Има дълбок песимизъм за това какво ще означава Брекзит за Шотландия и следващото поколение. Около две трети от шотландците смятат, че Обединеното кралство пренебрегва загрижеността им и не вярват на правителството, че ще вземе правилните решения“, заяви Питър Келнер, социолог. Той продължи: \"Но изследването предполага, че ръководствата на ШНП и на Лейбъристката партия са на различно мнение от повечето от своите поддръжници. Може да има избирателен дивидент в Шотландия за една от тези партии, ако промени позицията си.", "date": "2018.08.16", "title": "Лейбъристите и ШНП: Избирателите искат нов референдум за Брекзит"}
{"url": "https://www.faktor.bg/bg/articles/novini/balgariya/vazstanovyavat-poetapno-targovskiya-registar", "text": "Търговският регистър на България поетапно възстановява работата си след 5 дни прекъсване. От Агенцията по вписванията възстановиха частично достъпа за справки за актуалното състояние на фирми още вчера, а от днес ще са възможни и справките по ЕГН. Системата ще заработи напълно другата седмица. Все още не е ясна причината за срива, но загубени или манипулирани данни няма, категорични са от агенцията. От фирмата, която поддържа регистъра, разпространиха становище, че са концентрирани да възстановят системата. Междувременно Министерският съвет реши да се създаде хранилище, в което да се архивират данните от всички електронни регистри в държавата.", "date": "2018.08.16", "title": "Възстановяват поетапно Търговския регистър"}
{"url": "https://www.faktor.bg/bg/articles/rusiya-i-turtsiya-obsazhdat-vazmozhnost-za-otmyana-na-vizoviya-rezhim", "text": "Русия и Турция обсъждат възможност за отмяна на визовия режим, пише руският ежедневник “Комсомолская правда. Анкара обсъжда с Москва възможността за премахване на визовия режим, заяви турският външен министър Мевлют Чавушоглу на среща на посланиците и постоянните представители на страната в международни организации. \"Ние постигнахме принципно споразумение с Русия за премахването на визите за притежателите на официални паспорти, нашите предприемачи, както и шофьорите на товарни автомобили“, заяви министърът. Той подчерта, че турското правителство подкрепя идеята \"нашите граждани да могат да посещават Русия без никакви проблеми с визите\". \"Работим в тази насока\", добави турският външен министър. Както съобщава вестникът на 11 август президентът на Турция Реджеп Тайип Ердоган обяви готовността на Анкара да води търговия с национални валути с Русия, Китай, Иран и Украйна. И ако, по думите му, Европа иска да \"се освободи от натиска на долара\" и със страните от ЕС.", "date": "2018.08.16", "title": "Русия и Турция обсъждат възможност за отмяна на визовия режим"}
{"url": "https://www.faktor.bg/bg/articles/novini/svyat/opasno-himichesko-veshtestvo-zatvori-letishteto-v-budapeshta", "text": "Терминал на летището в Будапеща бе затворен снощи за кратко заради прегряване на контейнер, съдържащ изотоп, съобщи говорител на Унгарската служба за управление на бедствия, цитиран от Ройтерс. Няма изтичане на опасни за здравето вещества, заяви за Ройтерс Мартон Хайду и добави, че Терминал 2B (лат. буква) е бил затворен за улесняване на разследването. \"Пътниците са в пълна безопасност\", допълни той. Пътниците и екипажът на самолета, който е пренасял контейнера, както и пътниците на летището не са в опасност, каза Хайду. Двамата източници не казаха за кой полет и за какъв изотоп става дума. Според Унгарската телеграфна агенция (МТИ) веществото е иридий, поръчан от унгарска компания от руския град Димитровград. Контейнерът е пристигнал в Будапеща вчера вечерта с полет от Истанбул. Габор Касаш, представител на компанията, направила поръчката, е цитиран от МТИ да казва, че повишаването на температурата е нормално, когато такива вещества се превозват. Компанията се занимава с изследване, разработване и произвеждане на радиоизотопи, използвани в здравеопазването, науката и промишлеността.", "date": "2018.08.16", "title": "Опасно химическо вещество затвори летището в Будапеща"}
{"url": "https://www.faktor.bg/bg/articles/novini/svyat/dzhon-brenan-tramp-potapkva-svobodata-na-slovoto", "text": "Бившият директор на ЦРУ Джон Бренан каза, че решението на Белия дом да му отнеме достъпа до класифицирана информация е опит от страна на президента Тръмп да потисне свободата на словото и да накаже критиците си, предаде ДПА. \"Това трябва да тревожи силно всички американци, включително професионалистите в разузнаването, за цената на откритото говорене\", написа той в Туитър. \"Моите принципи са много по-ценни от разрешителните за получаване на секретна информация. Няма да отстъпя\", добави той.", "date": "2018.08.16", "title": "Джон Бренан: Тръмп потъпква свободата на словото"}
