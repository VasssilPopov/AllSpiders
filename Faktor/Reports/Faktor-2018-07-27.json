{"url": "https://www.faktor.bg/bg/articles/tsvetanov-konstitutsionnoto-reshenie-za-istanbulskata-konventsiya-tryabva-da-stane-zadalzhitelno-za-polititsite", "text": "Конституционното решение за Истанбулската конвенция трябва да стане задължително за политиците, заяви в \"Панорама\" на БНТ председателят на ПГ на ГЕРБ и зам.-председател на партията Цветан Цветанов. Решението на Конституционния съд поставя точка на темата. Остава борбата ни срещу насилието с други средства, обяви той. На въпрос за отношенията на ГЕРБ с Обединените патриоти, Цветанов отговори в кръга на шегата: \"Една дълга връзка винаги е съпътствана от страст\", и допълни: \"Но най-важно е, че всички в управляващата коалиция сме обединени около това, че управленската програма се изпълнява.\" Попитан дали ГЕРБ не печели от скандалите в ОП, Цветанов обясни, че няма \"печеливши\", когато се карат коалиционните парньори. \"Никой няма да спечели, а всички ще загубим, ГЕРБ не е този, който иска да печели от дрязки в ОП. От всичко това няма печеливши. Обществото разчита политиците да седят на една маса и да обсъждат и решават теми, които са важни\", посочи още той и допълни, че за управляващата коалиция е най-важно да приключи мандата с 650 лева минимална работна заплата и 1500 средна. „Аз съм убеден, че приходните агенции ще бъдат с по-добра отчетност и ще можем да имаме БВП 5 милиарда лева“, разкри той. Той коментира и безотговорното поведение на БСП във връзка с разрасналата се чума по козите и овцете. \"БСП е безотговорна опозиция. Целта й е да дестабилизира страната. Отстрани и коалиционния си партньор Спас Панчев, а си взеха националисти в лицето на Симеон Костадинов. Заиграването със страховете на хората по теми като чумата по козите и овцете е недопустимо. „Искам да попитам представителите на БСП, ако се разрасне (бел. ред. чумата), БСП ще поеме ли отговорността“, попита Цветанов. Той е категоричен, че БСП и президентът искат да влязат във властта през служебния вход. По повод последното вето на президента той посочи, че в още в понеделник партията е била готова със законопроект, който да отмени тези текстове. „Аз смятам, че към бизнеса трябва да се отнасяме с уважение“, посочи Цветанов. По думите му всички са подкрепили мотивите, но проблемът е, че БСП са се възползвали ненужно от дебата в пленарна зала.", "date": "2018.07.27", "title": "Цветанов: Конституционното решение за Истанбулската конвенция е задължително за политиците"}
{"url": "https://www.faktor.bg/bg/articles/ninova-smeni-kon-s-kolelo-povede-chervenite-kam-buzludzha-na-velosiped", "text": "Въпреки дъжда, председателят на БСП Корнелия Нинова даде старта от Габрово на колоездачното състезание за купа \"Бузлуджа\".Тази година над 100 участници се включиха в обиколката. Състезанието се провежда за трета година по инициатива на БСП и вече е част от националния календар на дисциплината. В него ще се включат колоездачните клубове от Габрово, Казанлък и др. Тази година състезанието се провежда в 4 възрастови категории - до 18 години, от 18 до 35 години, от 35 до 50 години, над 50 години. На победителите от всички категории ще бъдат връчени награди от лидера на БСП Корнелия Нинова. Ще бъде връчено и специално отличие на името на един от най-големите колездачни деятели в последните години - Васил Дянков, на чиято памет е посветена проявата.", "date": "2018.07.27", "title": "Нинова смени кон с колело, поведе червените към Бузлуджа на велосипед"}
{"url": "https://www.faktor.bg/bg/articles/po-dalga-uchebna-godina-i-novi-dati-za-izpitite-sled-sedmi-klas-ot-dogodina", "text": "Промяна в учебния график няма да има - времетраенето на ваканциите остава същото и няма да бъде намалено. Единственото ново е, че ще бъде удължена учебната година за учениците от седми клас с две седмици. Това е нашето предложение и ако се приеме, изпитите след седми клас ще са в периода 15-20 юни. Това обяви в ефира на \"Още от деня\" на БНТ министърът на образованието Красимир Вълчев. По думите му, миналата година е имало редица злоупотреби в записването, които са довели до това, че много деца са били лишени от възможността да учат в училища близо до действителните им адресни регистрации. Министър Вълчев коментира още, че държавата подпомага активно българските училища в чужбина с финансови средства. Вече имаме и т.нар. сертификат за двуезичие, който дава възможност за получаване на официален документ за владеене на български. Сега трябва да се случи един пробив за това колко важно е образованието и българския език в целия ЕС, допълни още министър Вълчев.", "date": "2018.07.27", "title": "По-дълга учебна година и нови дати за изпитите след седми клас от догодина"}
{"url": "https://www.faktor.bg/bg/articles/novini/svyat/absurdno-pravosadie-obviniha-v-darzhavna-izmyana-ekspert-po-pribaltika-zaradi-svatbeni-snimki", "text": "Бившият директор на Балтийския център за културен диалог в Калининград Антонина Зимина е била обвинена в държавна измяна. Единствените обвинения към нея се основават на сватбени снимки, съобщава  Евгений Еникеев, активист по правата на човека, посочва Каспаров.Ru. Правозащитникът припомня, че на 19 юли е станало  известно, че жителката на Калининград Антонина Зимина, експерт по Прибалтика, е арестувана по подозрение в държавна измяна ( според член 275 от Наказателния кодекс) от ФСБ и откарана със самолет в Москва. Отправените обвинения към нея предвиждат наказание до 20 години лишаване от свобода. Зимина се намира понастоящем в затвора \"Лефортово\", разказва член на Комисията за публичен надзор в Москва Александър Йонов пред BBC. Според него тя е държана в изолация, което я направило силно \"депресирана\". \"Когато я посетихме, тя беше нервна и поискала терапевт да я посети заради психическото състояние, в което е изпаднала\", казва Йонов. Антонина Зимина до 2016 г. е директор на Балтийския център за културен диалог в Калининград. Тази организация е с нестопанска цел и сега се управлява от Константин Антонец, когото медиите сочат като нейн съпруга. Въпреки опитите на Би Би Си да разговарят с него, връзка не беше осъщствена.", "date": "2018.07.27", "title": "Абсурдно правосъдие: Обвиниха в държавна измяна към Русия експерт по Прибалтика заради сватбени снимки"}
{"url": "https://www.faktor.bg/bg/articles/novini/balgariya/siderov-bitkata-sreshtu-ednopolovite-brakove-nay-nakraya-be-spechelena", "text": "Истанбулската конвенция не съответства на Конституцията на Република България. Дългогодишната ни битка срещу еднополовите бракове най-накрая бе спечелена. Това посочи в свое изказване в социалните мрежи лидерът на „Атака“ Волен Сидеров след днешното решение на Конституционния съд да отхвърли Истанбулската конвенция. „Поздравления на всички атакисти за спечелената битка срещу “джендърството”! Няколко месеца, след като конвенцията бе върната за разглеждане, заради усилията на Атака, съдът взе правилното решение! Дългогодишната ни битка срещу еднополовите бракове най-накрая бе спечелена. Борбата за съхраняването на християнските ценности продължава“, коментира Волен Сидеров.", "date": "2018.07.27", "title": "Сидеров: Битката срещу еднополовите бракове най-накрая бе спечелена"}
{"url": "https://www.faktor.bg/bg/articles/novini/svyat/putin-pokanih-tramp-v-moskva", "text": "Президентът на Русия Владимир Путин каза, че е поканил своя американски колега Доналд Тръмп в Москва. Той добави, че би се срещнал с американския лидер във Вашингтон, ако бъдат създадени съответните условия. Това предадоха световните агенции. Путин в хода на визитата си в Йоханесбург потвърди в рамките на срещата на БРИКС, че е готов да провежда срещи и в бъдеще с президента на САЩ Доналд Тръмп. \"Що се отнася до срещите, прекрасно разбирам, че президентът Тръмп има желание да провежда срещи и в бъдеще, аз съм готов за това. Но е необходимо да са налице съответните условия\", каза руският лидер.  Путин също подчерта, че тези условия трябва да бъдат създавани и от двете страни.  Също така руският президент отбеляза, че руската страна е готова да покани Тръмп в Москва. \"Те, всъщност, имат такава покана. Аз му казах за това. Готов съм и във Вашингтон да отида, но, повтарям: ако там бъдат създадени съответните условия\".   Големият плюс на ДоналдТръмп е това, че той винаги се стреми да изпълнява своите обещания, каза руският президент Владимир Путин. \"Това е една от най-силните черти на сегашния американски държавен глава. Много политици, когато получат власт, забравят какво са обещали на избирателите си. Господин Тръмп не е от тях\", посочи още Путин.", "date": "2018.07.27", "title": "Путин: Поканих Тръмп в Москва"}
{"url": "https://www.faktor.bg/bg/articles/novini/svyat/v-shvetsiya-potushiha-gorski-pozhar-s-iztrebitel-gripen", "text": "В Швеция използваха рядка технология за гасене на пожари. ВВС на Швеция хвърлили от изтребител JAS-39 Gripen бомба с лазерно насочване към горяща гора, съобщава The Local. Действията на военните е заснето на видео. До подобна мярка властите прибягват, когато горските пожари започнали да наближават град Елвдален, край който има стар военен полигон. Пожарът бил потушен в радиус от 100 м от точката на взривената бомба.", "date": "2018.07.27", "title": "В Швеция потушиха горски пожар с изтребител Gripen"}
{"url": "https://www.faktor.bg/bg/articles/novini/balgariya/prof-mihail-konstantinov-posledniyat-politicheski-sezon-be-kato-burya-v-burkan", "text": "Последният политически сезон бе като буря в буркан. Това заяви в студиото на „Още от деня“ по БНТ проф. Михаил Константинов. По думите му в тази буря се виждаха лични отношения. „Трябва отново да бъде поздравен премиерът, защото реши поредната тактическа задача“, обясни Константинов по повод последните скандали на политическата сцена. Според събеседника му в студиото Татяна Буруджиева па повърхността се вижда една излишна разправия. „Едни лични отношения, които заместват на практита политиките“, обясни тя. Двамата коментираха и темата за Истанбулската конвенция. „Всеки да си знае пола“, заяви проф. Михаил Константинов. „Тази конвенция през българския парламент нямаше да мине, това е очевидно. Нито една сериозна партия нямаше да го проведе. За ГЕРБ това е такъв горещ картоф, че поне две трети от тях не го искат“, обясни той. По думите му българският конституционен съд показа защо текстът е вреден. Михаил Константинов поздрави Конституци съд и народа за решението, което беше взето днес. „От нас започва битката, която ще бъде спечелена“, посочи той. Според него жените не се предпазват с подобни текстове, а с ефективно законодателство. Според Татяна Буруджиева на практика не е имало реални аргументи по въпроса. „Дебатът ще продължи, защото насилието продължава и дебатът за това кой какъв пол иска да бъде продължава. За политиците това беше удобно решение“, обясни тя.", "date": "2018.07.27", "title": "Проф. Михаил Константинов: Последният политически сезон бе като буря в буркан"}
{"url": "https://www.faktor.bg/bg/articles/sarbiya-otkazva-da-ekstradira-bivshiya-rumanski-deputat", "text": "Сътрудникът на бившия румънски премиер Виктор Понта  - Себастиан Гица, напусна Румъния през нощта на 19 срещу 20 декември 2016 г. и беше заловен в Белград на 14 април 2017 г.  Скандалният бизнесмен, основател на телевизия Ромъния ТВ и близък приятел на бившия премиер Виктор Понта, е разследван и изпратен на съд по общо пет наказателни дела по обвинения в пране на пари, вземане и даване на подкуп, изнудване, търговия с влияние и незаконно използване на поверителна информация. Бившият депутат от Социалдемократическата партия беше задържан в ареста от сръбските власти в продължение на два месеца за притежание на фалшиви документи за самоличност и след това беше освободен под гаранция. Висшият съд в Белград е отхвърлил искането на румънските власти за екстрадицията на бизнесмена и бивш депутат и е постановил, че той има право на убежище, като окончателното решение трябва да бъде взето от министерството на вътрешните работи, съобщава Медиафакс.  Позовавайки се на сръбския в. \"Курир\", агенцията посочва, че съдът е потвърдил, че с решение от юни на дирекцията за даване на убежище към министерството на вътрешните работи Себастиан Гица има право на убежище \"заради преследванията, на които е бил подложен в родната си страна заради изразяването на политически мнения\".", "date": "2018.07.27", "title": "Сърбия отказва да екстрадира бивш румънски депутат"}
{"url": "https://www.faktor.bg/bg/articles/kurts-pred-mey-avstriya-se-stremi-da-izbegne-tvard-brekzit", "text": "Канцлерът на Австрия Себастиан Курц обяви, че е важно да се избегне \"твърд\" или безреден Брекзит, но преговорите за излизането на Великобритания от Европейския съюз вървели доста добре, съобщава \"Ройтерс\". Курц, стоящ до британския премиер Тереза Мей в Залцбург, изтъкна, че се надява, че Австрия и ЕС ще могат да поддържат силни отношения с Великобритания, след като тя излезе от Общността. \"От наша гледна точка е важно да избегнем твърд Брекзит\", коментира Курц пред журналисти, като допълни: \"Надявам се, че можем да намерим начин - също и след Брекзит - отношенията между Обединеното кралство и Австрия, отношенията между Обединеното кралство и ЕС да останат много силни, защото и двете страни имаме нужда от това.\"", "date": "2018.07.27", "title": "Курц пред Мей: Австрия се стреми да избегне твърд Брекзит"}
{"url": "https://www.faktor.bg/bg/articles/obshtestvo/zakon-i-red/politseyska-aktsiya-v-barakovo-vaorazhen-mazh-se-e-ukril-v-izostavena-kashta", "text": "Полицейска акция се провежда в село Бараково, община Кочериново, свързана с убийството на 58-годишна жена в Благоевград тази нощ. Полицията е обградила една от къщите в селото с укрил се в нея мъж, съобщи кметът на село Бараково Стойчо Стойчев, цитиран от „Фокус”. Предполага се, че мъжът в къщата е въоръжен. Постройката, в която се намира, е необитаема. Издирва се 40-годишен мъж, който се е познавал с дъщерята на жертвата. Срещу него е имало жалби за побой и кражба на кола. Жертвата е трябвало да даде показания пред съдия днес, обяви говорителят на прокуратурата Румяна Арнаудова. По информация от Арнаудова жената е застреляна от упор.", "date": "2018.07.27", "title": "Полицейска акция в Бараково, въоръжен мъж се е укрил в изоставена къща"}
{"url": "https://www.faktor.bg/bg/articles/knsb-poiska-12-po-visoki-dohodi", "text": "От КНСБ обявиха, че искат 12% по-високи бюджетни заплати от догодина, или около 1 милиард лева повече. Това стана ясно от коментара на председателя на синдиката Пламен Димитров в студиото на Нова ТВ. „Горе-долу 800 милиона лева беше увеличението през тази година. В този смисъл този процент не е невъзможен. Хората в различните агенции искат между 10 и 20% увеличение на заплатите, така че този процент е осреднен”, поясни Димитров. Той смята, че това е постижимо. Димитров даде пример, че в Агенцията за социално подпомагане, където работят около 5000 души, искането е за 20-процентно увеличение. „60% от средноевропейските доходи би трябвало да бъде целта на България през следващите години. Говорехме за 1000 евро средна заплата. В момента около 1000 лева е средната заплата у нас. С подобни увеличения на доходите до 2022 г. ние ще се приближим то тези средни стойности в Европа”, каза още Пламен Димитров. Той е оптимист и заради това, че пазарът на труд в България става все по-дефицитен. И в частния сектор си дават сметка, че задържането на кадри става чрез увеличаването на доходите.", "date": "2018.07.27", "title": "Пламен Димитров: 12% по-високи доходи са постижими в България"}
{"url": "https://www.faktor.bg/bg/articles/angelkova-za-zakona-za-shuma-proverki-da-no-ne-da-se-prechi-na-biznesa", "text": "Министърът на туризма Николина Ангелкова коментира в курорта Златни пясъци новия Закон за шума. Според нея трябва да се намери решение, което да е в полза на почиващите, но и да не пречи на бизнеса, защото от бранша се оплакват, че проверките водят до отлив на клиенти. \"Проверки трябва да има, но те трябва да бъдат направени така, че да не пречат на бизнеса. Щом пречат на бизнеса - очевидно трябва да бъде променен начинът, по който се правят тези проверки. Министър Ангелкова подчерта, че туристическият сектор е важен и той трябва да е приоритет. Има устойчиви ръстове не само на туристи, но и на приходи в хазната. Дори при лошото време това лято има 5% ръст на туристите, а България все повече се утвърждава като дестинация, която предлага добро качество на разумни цени за гости от среден към висок клас\", заяви Ангелкова.  В момента от министерството правят масови проверки за категоризацията на хотелите и обектите за настаняване по Черноморието.  Драстични нарушения бяха открити в хотел \"Палма\" в \"Златни пясъци\". Вече е започнала процедура за понижаване на категорията му от четири на две звезди. Установено е, че хотелът е недостъпен за хора с увреждания, в сервизните помещения няма сифони, а част от заведенията и фитнес залата не работят.  Николина Ангелкова, министър на туризма: На нас паметници не ни трябват. Трябва да има функциониращи помещения, които да обслужват туристите със съответното качество.  При проверките е установено, че условията в още 5 хотела по Черноморието не отговарят на категорията им.  От министерството на туризма съветват летовниците да сигнализират за нередности на \"горещия\" телефон, обявен на сайта им. Оттам ще настояват и за промени в Закона за туризма и за създаването на туристически инспекторат, който ще следи дали категоризацията на хотелите отговаря на условията в тях.", "date": "2018.07.27", "title": "Ангелкова за Закона за шума: Проверки да, но не да се пречи на бизнеса"}
{"url": "https://www.faktor.bg/bg/articles/monopolat-na-gazprom-priklyuchi-ungariya-iska-da-e-gazov-hab-na-balkanite-i-v-yugoiztochna-evropa", "text": "В страните от Централна и Югоизточна Европа спорят за транзита на природния газ от откритото в Черно море находище. В Унгария смятат, че ерата на монопола на \"Газпром“ в региона е към своя край. Преди няколко години в румънската част на Черно море (непосредствено до границата с България – бел.ред.) беше открито голямо газово находище. По предварителни данни неговите запаси са най-малко 40 милиарда куб.м. газ, но могат да достигнат и 200 милиарда. Това е достатъчно, за да се покрият потребностите на Румъния за следващите няколко десетилетия. Освен това, газът може да бъде експортиран. Добитият в Черно море газ се предвижда да бъде транспортиран в европейските страни по новия тръбопровод BRUA, който, според първоначалния план, трябва да свърже България, Румъния, Унгария и Австрия. BRUA, чието строителство се осъществява с подкрепата на Европейския съюз и Европейската банка за възстановяване и развитие, трябва да бъде пуснат в експлоатация през 2019 г. В същото време осъществяването на проекта се усложнява от това, че държавите, участващи в него, се ръководят от различни, понякога противоположни мотиви. От една страна, западноевропейските държави, включително Австрия, възнамеряват да разнообразят доставките на газ и по този начин да намалят своята енергийна зависимост от Русия. С тях си сътрудничат американската компания \"ЕксонМобил“ и австрийският концерн ОMV, които правят геоложки проучвания в Черно море. От своя страна Унгария иска да заеме водещи позиции в енергийния сектор на Централна Европа и Балканите. През юли 2017 г. властите в Будапеща обявиха, че газопроводът BRUA ще стигне само до Унгария и няма да пресече границата на Австрия – по-рано се предполагаше, че крайният пункт на тръбопровода ще стане австрийският град Баумгартен, където се намира най-важният газоразпределителен център в Централна Европа. В Унгария твърдят, че по-нататъшното транспортиране на газа може напълно да се осигури чрез територията на Словакия. Много експерти смятат, че по този начин Будапеща се опитва да се конкурира с Виена и да изиграе ключова роля в транзита на „синьото гориво“ за страни като Словакия, Сърбия, Хърватия и Украйна. През февруари 2018 г. унгарският премиер Виктор Орбан обяви \"край на ерата на руския газов монопол“: по думите му, Унгария възнамерява в продължение на 15 години ежегодно да купува от Румъния по над 4 милиарда куб.м. газ. Така още през 2021-22 г. румънският газ ще осигурява над половината от консумацията на Унгария. В крайна сметка Унгария и целият регион ще се окажат в много по-печелившо геостратегическо положение, отколкото преди, подчерта Орбан. Що се отнася до Румъния, то тук не спират споровете на тема безхаберие и корупция по отношение на издаването на лицензи за газодобивните компании. По-рано съответните разрешения могат да бъдат получени сравнително по-евтино – това означава, че, по същество, Букурещ доброволно се е лишавал от значителни средства. Положението трябва да се промени от законодателните поправки, одобрени в началото на юли от румънския парламент. Според новите правила, които още не са влезли в сила, данъкът върху добива на газ ще достигне 13% от неговата стойност. Освен това законът предвижда промяна на данъчното облагане на добивните компании в зависимост от промяната на пазарните цени, а също така въвеждане на данък върху допълнителните доходи на компаниите. Междувременно румънските опозиционни политици разкритикуваха приетите поправки. Според тях, повечето други газодобивни страни облагат енергийните концерни с далеч по-големи такси и данъци. Както и да е, унгарските експерти смятат, че в спора около черноморския газ Будапеща и занапред ще играе ключова роля. Икономистът Андраш Деак отбелязва, че Унгария за пръв път от 60 години ще може да внася газ не от Русия. „Да не се възползваш от такава възможност би било изключително глупаво“, убеден е експертът. В същото време открит остава въпросът за това, как правителството на Орбан ще може да гарантира безпроблемния транзит на газ на приемлива цена през територията на Унгария, а също така ще успее ли да използва румънския газ като коз при преговорите си с Москва. Що се отнася до изказванията на премиера Орбан за намаляването на зависимостта на Унгария от руския газ, то това не е свидетелство за промяната на неговия политически курс. Според Деак Орбан, както и преди симпатизира на Кремъл. \"Към момента в политически план Русия играе за Орбан не толкова важна роля, защото позициите на Ангела Меркел са отслабнали, и Унгария вече не е изолирана в ЕС, както беше преди няколко години“, уточни експертът. \"Освен това, Унгария залага на укрепването на отношенията със САЩ, където на власт е президентът Доналд Тръмп. В същото време Будапеща не си казва сбогом с Москва, а само леко се дистанцира от нея“, добавя Деак. Сходно мнение споделя и политологът и специалист в областта на унгарско-руските отношения Петер Креко. Според него в момента Виктор Орбан се опитва да създаде добри отношения със САЩ и държавите от Западна Европа. По тази причина за унгарския премиер е много важно да покаже на своите собствени граждани и на международната общност, че не зависи от президента Путин. Що се отнася до спора около газовото находище в Черно море, то, като страна с ограничени ресурси, Унгария се стреми да стане енергиен хъб в региона. \"Така Орбан иска да разшири и своето регионално влияние – дори, ако в конкретния случай това не е свързано директно с износа на неговата идеология в страните от Югоизточна Европа“, заключава политологът.", "date": "2018.07.27", "title": "Монополът на \"Газпром\" приключи, Унгария иска да е енергиен център в региона"}
{"url": "https://www.faktor.bg/bg/articles/shef-na-mastars-grigor-i-spetsialen-chovek-zhelaya-mu-uspeh-vav-vsichko", "text": "\"Григор Димитров е специален човек. Пътувах много с него по различни надпревари, повече отколкото с Роджър Федерер. Желая му успех във всичко.\" Това казва Андре Силва, директор на турнира \"Мастърс\" в Синсинати. Шефът е работил отблизо с Маестрото, като част от агенцията \"Team8\", в който бе и Димитров. Именно в Синсинати преди година българската звезда спечели първата си надпревара от ранкинг 1000 в ATP. \"Мастърс\" турнирът в Синсинати тази година ще е от 11-и до 19 август, а Григор ще се върне там, за да защитава титлата си. Участие вече потвърдиха първите трима в ранглистата - Рафаел Надал, Роджър Федерер и Александър Зверев.", "date": "2018.07.27", "title": "Шеф на \"Мастърс\": Григор е специален човек, желая му успех във всичко!"}
{"url": "https://www.faktor.bg/bg/articles/ikonomika/razhdyasali-tsennosti-da-si-zvezda-v-rialiti-e-po-dohodonosno-ot-diploma-ot-oksford", "text": "Участниците в британското телевизионно риалити Love Island печелят повече, в сравнение с хора, които са завършили най-престижните университети в страната, според консултантската компания Frontier. Пристигащите в средиземноморската вила, където се снима риалитито, които очакват там да се сдобият с любов, слава или пари, може да очакват да заработят 1.1 млн. паунда (1.4 млн. долара), което надхвърля прогнозираните финансови ползи от това, че човек е завършил Оксфордския или Кеймбриджкия университет, казват от Frontier.  Дипломиралите се от един от двата университета вероятно ще заработят с около 815 000 паунда (1 066 000 долара) повече през живота си от някой, който не е учил в университет, сочи проучването, цитирано от Bloomberg. Целта на телевизионното риалити е да се намери истинската любов, но двойката победител получава и 50 000 паунда (65 400 долара), които може да избере да си подели или да рискува да изгуби. Истинските пари обаче идват след напускането на предаването, когато рекламни постове в Instagram, участия в нощни клубове и последователи в социалните медии могат да помогнат на бившите участници да продължат да трупат пари. “Струва ни се, че в това отношение желанието на младите британци да участват в Love Island е напълно добре премислено,” според авторите на проучването. По-рано през лятото стана ясно, че повече британци напират да участват в телевизионното риалити, отколкото да учат в Оксфорд или Кеймбридж, които са сред водещите университети в света. Хитовото предаване в момента е в четвъртия си сезон и е гледано от 2.7 милиона зрители всяка вечер, или общо 4 милиона, ако се включват и тези, не са успели да го проследят в часа на излъчване и го гледат впоследствие. “Заплащането е тясно свързано с дължината на престоя в шоуто, като през това време участниците могат да градят публичната си марка,” сочи проучването. Участниците, които са достатъчно популярни, за да останат през целия сезон, могат да спечелят 2.3 млн. паунда (2.0 млн. долара) в следващите пет години.  На фона на това паричната награда за спечелването на самото състояние е относително малка. В същото време, ако се смятат и задължения на тези, които са избрали да учат в университет във Великобритания, които по някои изчисления възлизат средно на 50 000 паунда (65 400 долара), неравенството се задълбочава дори още повече. Въпреки всичко авторите на проучването имат едно ключово предупреждение към всички, които се стремят към телевизионна слава: техните изчисления не включват вредите за репутацията от това човек да се изложи в национален ефир - нещо, което препоръчват да се обмисли добре, преди хората да изпращат кандидатурите си.", "date": "2018.07.27", "title": "Ръждясали ценности: Да си звезда в риалити е по-доходоносно от диплома от Оксфорд"}
{"url": "https://www.faktor.bg/bg/articles/ikonomika/biznes/tesla-vazmozhno-e-novo-poskapvane-na-zastrahovkata-grazhdanska-otgovornost", "text": "Приходите от „Гражданска отговорност” не са достатъчни, за да се покрият обезщетенията след катастрофи. Заключението е на Комисията за финансов надзор. У нас всяка година стават около 7 хиляди катастрофи. Едва през 2017 г. обаче се наблюдава минимално поскъпване от около 7 лева на задължителната застраховка „Гражданска отговорност”. Така средната цена е около 223 лева. На този фон средно за имуществени вреди се плащат около 1600 лева, а за неимуществени обезщетенията растат с всяка година до над 40 хиляди лева. Така в отделни компании не е изключено ново поскъпване на задължителната застраховка. Преди 5 години незрящият Иван Янев е пометен на пешеходна пътека. След поредица операции и рехабилитация е щастлив, че отново е на крака. Възстановяването му включва скъпи импланти, а съдебните дела отнемат години. „У нас, ако няма осъдителна присъда, застрахователите не поемат никакви разходи. Всички закупувания на импланти трябваше да бъдат осигурени от мен и моето семейство”, каза пострадалият пред БТВ. След близо 5 години дела разходите му са възстановени чрез обезщетение по „Гражданската отговорност” на шофьора. „Беше щастие в нещастието, защото ако нямаше застраховка, нямаше да има от кого да потърся поне финансова компенсация, защото друга не може да се поиска”, заяви Иван Янев. Междувременно средният размер на обезщетенията за неимуществени вреди расте. А застрахователите предупреждават, че от юни има решение на съда, което разширява значително кръга на роднините, които могат да предявяват претенции. „То би могло много повече да оскъпи продукта. Може да има изключително голям ефект върху обезщетенията”, коментира Коста Чолаков, член на УС на Асоциацията на българските застрахователи. Според Асоциацията на пострадалите в катастрофи цената на „Гражданската отговорност” в момента е твърде ниска. „Нека не се притесняваме, че цената на застраховката се показва, в крайна сметка тя пази самите нас. Когато обезщетенията са за стотици хиляди, няма как застраховката да е 200 лв.”, посочи Владимир Тодоров. Истинското решение виждат във въвеждането на система, според която изрядните шофьори плащат евтина застраховка, а нарушителите се наказват с по-солени вноски.", "date": "2018.07.27", "title": "Тесла: Възможно е ново поскъпване на застраховката „Гражданска отговорност”"}
{"url": "https://www.faktor.bg/bg/articles/hampartsumyan-lihvite-nyama-da-se-povishat-sled-otpadaneto-na-sofibor", "text": "Лихвите по кредитите няма да се повишат след отпадането на Софибор. В това е категоричен банкерът Левон Хампарцумян, член на управителния съвет на Асоциацията на банките в България. В ефира на ТВ Европа той заяви, че за цените на кредитите са много по-важни пазарните условия – предлагането и конкуренцията, а не един или други индекс.   Нямат основание страховете на хората, че при отпадането на индекса Софибор, определящ лихвите по кредитите, ще се наблюдава скок на лихвените нива. СОФИБОР, който навлезе масово като фактор в банковото кредитиране преди 4 години, отпадна от началото на юли. Болшинството от банките ще заменят СОФИБОР с евроиндекса ЮРОБОР, а част от кредитните институции ще разработят собствен индекс, който да използват, посочи банкерът.   За цените на кредитите са много по-важни пазарните условия – предлагането и конкуренцията, а не един или други индекс, категоричен е Хампарцумян. Именно затова повсеместна тенденция е въпросни индекси да отпадат за сметка на други методологии за изчисляване на лихвените нива, посочи гостът в студиото.", "date": "2018.07.27", "title": "Хампарцумян: Лихвите няма да се повишат след отпадането на СОФИБОР"}
{"url": "https://www.faktor.bg/bg/articles/obshtestvo/zakon-i-red/spor-mezhdu-pastiri-zavarshi-s-ubiystvo", "text": "44-годишен пастир е арестуван за бруталното убийство на възрастен мъж в Новопазарско, предаде „Фокус”. 72-годишният Камен Игнатов е бил намерен мъртъв на 24 юли вечерта, като аутопсията е установила фрактури, 16 счупени ребра, счупена ключица, кръвонасядания по долните и горните крайници. Ден по-късно криминално проявеният Герчо Рангелов бил задържан за престъплението. Директорът на ОДМВР-Шумен Ялчън Расим посочи пред журналисти, че извършителят е признал за деянието и съдейства на разследването. Двамата пастири имали стар конфликт, като повод за агресията на 24 юли станал спор за мера. След като Игнатов не се прибрал вечерта, хората от с. Зайчино ореше тръгнали да си търсят животните и така открили трупа. Към момента се смята, че убийството е било извършено още в обедните часове. Окръжният прокурор на Шумен Маргарита Георгиева обяви, че Рангелов е обвинен за причиняване на смърт по особено мъчителен за убития начин и с особена жестокост.", "date": "2018.07.27", "title": "Спор между пастири завърши с убийство"}
{"url": "https://www.faktor.bg/bg/articles/obshtestvo/zakon-i-red/izdirvaniyat-za-ubiystvoto-na-zhena-v-blagoevgrad-se-e-samoubil", "text": "Мъжът, издирван за убийството на 58-годишна жена в Благоевград, се е самоубил. Самоубилият се е Радослав Стипцаров – Соколето, обяви директорът на полицията в Благоевград старши комисар Николай Хаджиев, цитиран от „Фокус”. Той е открит с огнестрелна рана в главата в къщата на двама братя в село Бараково, съобщи директорът на благоевградската полиция. След извършване на убийството тази нощ е предприето издирването му по горещи следи, проверени са няколко адреса, последно – в къщата в Бараково, която е на двама братя, познати на Соколето. Той дошъл през нощта в къщата им въоръжен и с перука, казал, че е гладен, взел е телефоните им. Къщата е щурмувана с помощта на група за тактически действия – София и Соколето е бил открит мъртъв, съобщиха от struma.bg. Двамата братя са задържани, както и още много други лица, познати на Соколето, които имат отношение по случая. Соколето е обявен за издирване от 24 юли, след като преби приятелката си Силвия, дъщеря на Снежана. До момента той успешно се укривал. Убийството на Снежана беше извършено малко след 1 ч. през нощта. Жената е застреляна от упор пред дома ѝ в благоевградския кв. „Струмско”. Тя е познавала нападателя. Предполагаемият убиец избяга в село Кочериново и се укри в изоставена къща, която беше обградена от полиция. Стипцаров се е самоубил с ловна пушка, от която са изстреляни три патрона, уточниха от полицията.", "date": "2018.07.27", "title": "Издирваният за убийството на жена в Благоевград се е самоубил"}
{"url": "https://www.faktor.bg/bg/articles/filip-dimitrov-za-istanbulskata-konventsiya", "text": "Днес Конституционният съд излезе с решение, с което с осем на четири гласа обявява Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, за противоречаща на основния закон - Конституцията. Четири от висшите магистрати подписаха документа с \"особено мнение\" -  Румен Ненков, Филип Димитров, Константин Пенчев и Георги Ангелов. Ето с какви са мотивите на бившият премиер Филип Димитров:  \"Не съм съгласен с решението по конституционно дело № 3/2018 г., с изводите на мнозинството, както и подхода към тях, по следните съображения: Конституционният съд би следвало да разгледа искането за обявяване на противоконституционност в следните насоки: - Съществува ли текст или принцип в българската конституция, който да се намира в противоречие с целите, обсега или конкретни разпоредби на Конвенцията; - Съществуват ли вече като част от българската правна система други актове, които съответствуват на съдържанието на Конвенцията и - До какво се свежда отговорността, поета от правителството, респ. от парламента, за да се установи има ли и какви рискове от бъдещи действия, които биха могли да застрашат конституционния ред. Разглеждайки искането, без да разграничи отчетливо тези елементи, мнозинството попадна в объркване и в контекста на особено шумна политическа кампания (която Конституционният съд, разбира се, не може да пренебрегва, но трябва да оценява с подобаващата му прецизност), стигна до постановеното решение. Конвенцията определя целите и обхвата си в чл. 1 и 2 изключително в рамките на насилието над жени и домашното насилие. Обстоятелството, че тази проблематика е третирана в други законодателни и ратифицирани от България международни актове (подробно изброени в решението), ни най-малко не отменя правото на правителството да подпише нов международен акт, които създава допълнителни гаранции за международно сътрудничество при спазването на тези норми (тъкмо това е и новото в Конвенцията – ангажимент за по-разгърнати мерки за защита срещу насилието над жени и домашното насилие). Дали обаче България не трябва поради бедност да откаже закрила на пребивани жени не е конституционен въпрос, а въпрос на изпълнителната и донякъде на законодателната власт.  Мнозинството избра като основен аргумент за мотивиране на решението си приемането, че с позоваването на пола в неговото социално измерение (употребата на термините \"gender\" или \"genre\") се изразявала \"идеята, че социалното измерение на пола е независимо от биологичното\". Така мнозинството, макар и формално да посочва неразривната връзка между биологичната и социалната характеристика на пола, всъщност имплицитно е възприело тезата, развита в становището на президента, че полът (и като даденост, и като поведение) по българската Конституция бил само биологично определен. Тази теза е съвършено несъстоятелна. Цитирайки чл. 47, ал. 2 от Конституцията, мнозинството изтъква, че е употребен \"терминът жени, който е несъмнено основан върху биологичното разбиране за пола\". По силата именно на чл. 47, ал. 2 защитата на жената е свързана с нейната социална роля точно толкова, колкото и с биологичната (при това майчинството съвсем не е задължително да е \"биологично\"). Тъкмо това има предвид и Конвенцията, а не измисляне на някакъв \"небиологичен\" пол. Такова разбиране съвпада с поддържаното в края на мотивите към настоящето решение и е удивително, че мнозинството не е успяло да долови това съвпадане. Мнозинството е отделило твърде много внимание на преводаческите усилия във връзка с понятието \"gender\" или \"genre\" – усилия, напълно излишни, защото преводът е въпрос само на улеснение и изясняване за ратифициращите страни. Единствените меродавни за приложението на Конвенцията (включително и като част от националното законодателство) са текстовете на двата езика – английски и френски, така че всеки термин може да бъде превеждан и описателно, стига това да изяснява смисъла му. В езиците, в които типичната дума за пол - \"sex\", има двойнствено звучене, терминът \"gender\" или \"genre\" освобождава понятието от еротичното му звучене, което на български думата \"пол\" постига успешно, но в никой език на тези думи не се придава \"небиологично\" значение. В мотивите към решението са изброени изчерпателно всички случаи, в които е употребено понятието за пол, натоварено със социалните му характеристики (\"gender\" или \"genre\"), и в нито един от тези случаи не се говори за трети пол или за нещо друго освен жени и мъже. Напротив, отхвърляйки насилието над жени, изрично се споменава, че има нестереотипни полови роли, т.е. има хора, чието социално полово поведение е \"особено\", (т.е. отклонява се от типичното за съответните полове, \"gender\" или \"genre\", които си остават два). Да се мисли, че е противоконституционна забраната да се упражнява по тази причина насилие върху тях, е абсурдно. Създава се обаче едва ли не впечатлението, че тезата на мнозинството по същество обявява за противоконституционна например забраната да се пребиват трансвестити – нещо, което противоречи и на принципите на Конституцията, и на всички действащи антидискриминационни и наказателноправни разпоредби. Друга погрешна интерпретация на мнозинството е свързана с понятието \"идентичност, основана на пола\" (\"gender identity\"). Съществуването на хора, които в поведението си се отклоняват от традиционните мъжки или женски роли (и желаят да е така), е житейски, а не нормативен факт и никоя конституция или закон (дори нацистки или комунистически) не може да определи дали тях ги има или не, а само дали могат да бъдат изтребвани (в случая с нацизма), дискриминирани и изселвани (при комунизма) или снабдени с елементарна защита срещу насилие, каквото предвижда конвенцията. Очевидно публичното признаване на един съществуващ факт помага, а не вреди при гарантирането на тази защита. Да се твърди (както в някои от постъпилите становища), че някаква \"българска конституционна идентичност\" противоречала на признаването на съществуващи факти от живота е нелепо. Да се твърди, че Конституцията забранява да се говори за това, понеже то \"не цели постигане на равенство между половете, а заличава разликите между тях, с което принципът на равенството загубва смисъла си\", е също необяснимо. Как точно става заличаването на разликата между половете за мен (и вероятно други със също така обикновени възприятия като моето) остава загадка. Но от това се извежда увенчаващата мотивите към решението фраза, че \"ако обществото загуби способността да прави разлика между жена и мъж, борбата срещу насилието над жените остава само формален, но неизпълним ангажимент\". Излиза, че според конституционния законодател изясняването на факта, че има лесбийки или трансвестити означава, че мъжете и жените ще станат еднакви. Слава Богу, нищо в текста на Конституцията не показва, че конституционният законодател е имал подобни мисли. Бурната социална реакция на българското общество, макар и подстрекавана от неверни тълкувания и внушаване на фалшиви страхове, очевидно отразява някои реални опасения, свързани с възможността ратификацията на Конвенцията    а) да се окаже способ за проправяне на път към признаване на еднополовия брак и б) да открие пътя за екстравагантни неправителствени организации към насаждане по \"законен\" начин сред децата на \"свръхосвободени\" идеи (като самоназоваващата се така \"джендър идеология\" – \"gender ideology\"). Първото опасение е неоснователно. Според чл. 46, ал. 1 от българската Конституция бракът е съюз между мъж и жена. Конституционни изменения не стават чрез конвенции, а единствено по начин, описан в глава IX от Конституцията. Второто опасение има своите основания. Факт е, че понякога разумни класически либерални идеи се защитават от тесногръди либералфанатици или екстравагантни авантюристи по съответен за манталитета им начин. Конституционният съд не е призван да гадае дали такива ще се втурнат към българските училища и дали някое правителство няма да ги допусне там – нещо, което то има всичката власт да възпре, а при наличие на обратна политическа воля то би могло да ги допусне със или без обсъжданата Конвенция. Понятието \"джендър идеология\" (с което българското общество се запозна напоследък) е точно толкова популярно, колкото понятията \"екофашизъм\" (ecofascism) и \"феминистонацистка\" (feminazi). Общото е, че и трите понятия могат да се използват от ентусиазирани интелектуалци, но нямат никаква правна стойност. Не съществува обаче никакво основание - поради страх от това, че някое правителство няма да си свърши работата или че някои родители се считат неспособни да възпитават децата си – да се обявява за противоконституционна международна конвенция, която не противоречи на никакъв текст или принцип на българската Конституция.", "date": "2018.07.27", "title": "Филип Димитров: Истанбулската конвенция не противоречи на българската Конституция"}
{"url": "https://www.faktor.bg/bg/articles/samneniya-za-chuma-v-dva-zhivotnovadni-obekta-v-blagoevgradsko", "text": "Два животновъдни обекта в Благоевградска област са под временна забрана за излизане и паша на овцете заради съмнения за чума по дребните преживни животни. Мярката е по-скоро превантивна, заяви пред БНР д-р Атанас Григоров, началник на отдел \"Здравеопазване на животните\" от Областната дирекция на Българската агенция по безопасност на храните: \"При най-малки съмнения, веднага взимаме проби, изпращаме в централната лаборатория. Правим принудителните мерки - възбрана на животновъдния обект, да не излизат на паша, докато не излязат резултатите. Имаме такива забрани, но това са превантивни мерки. В момента са на две места - до с. Места, с. Филипово има един обект, където сме пратили проби, и в Мусомище - Гоце Делчев, където също сме изпратили проби и чакаме резултат\". В момента се изпълнява държавната профилактична програма и това благоприятства ранното откриване на чумата по овцете и козите.", "date": "2018.07.27", "title": "Съмнения за чума в два животновъдни обекта в Благоевградско"}
{"url": "https://www.faktor.bg/bg/articles/potvardena-e-desetgodishnata-prisada-na-gen-kircho-kirov", "text": "Отново беше потвърдена десетгодишната присъда срещу бившия директор на Националната разузнавателна служба, генерал Кирчо Киров, съобщиха от пресцентъра на прокуратурата. На 24 юли друг състав на Военно-апелативния съд потвърди присъдата в основната й част, касаеща вината и размера на наказанието. Срокът за лишаване от правото ген. Киров да заема ръководна длъжност е намален от 15 на 13 години. Уважен е и гражданският иск на Националната разузнавателна служба за присвоената сума от над 4 милиона и 700 хиляди лева, с присъдените лихва и разноски по делото. Присъдата може да бъде обжалвана пред Върховния касационен съд. Припомняме, че на 22.01.2018 г. Софийски военен съд наложи на Кирчо Киров наказание петнадесет години лишаване от свобода и конфискация на половината от притежаваното имущество. Присъдата на Киров е за това, че от 2007 г. до 2011 г. като директор на Националната разузнавателна служба е присвоил от бюджета на службата валута - евро и щатски долари, в особено големи размери - пет милиона и сто хиляди лв. Обвинението квалифицира случая като особено тежък. Кирчо Киров е имал и съучастник - негов подчинен началник отдел. Според определението на военно-апелативните съдии има опасност подсъдимият да се укрие. Затова и мярката за неотклонение на генерал Киров е променена от \"парична гаранция\" на \"домашен арест\". Припомняме, Кирчо Киров чу своята трета подред присъда с двегодишна условна присъда. Бившият директор на Националната разузнавателна служба беше осъден от Софийския градски съд за разгласяване на класифицирана информация. Първата присъда на Киров е за безстопанственост, от която са настъпили щети в размер на близо 5 млн. лева. За това обвинение Киров получи присъда от 10 г. затвор. Тогава той коментира пред медиите, че не само смята да обжалва, но се подготвя и за \"100-годишна война\" като смята да сезира и чужди служби и съдилища и директно обвини като \"поръчител\" на \"войната\" срещу себе си и семейството си настоящия директор на ДАР Драгомир Димитров. Именно по този повод Киров заяви: \"Има и стогодишни войни\".", "date": "2018.07.27", "title": "Потвърдена е десетгодишната присъда на ген. Кирчо Киров"}
{"url": "https://www.faktor.bg/bg/articles/publikuvano-vav-fakti-bg-mahat-sarbiya-ot-spisaka-s-riskovite-darzhavi", "text": "Сърбия би могла в скоро време да бъде премахната от списъка на високо рисковите държави, когато става въпрос за пране на пари и сигурността на бизнеса, в който страната е била поставена през февруари тази година, пише \"Вечерне новости\". Изданието твърди, че на среща на премиера Ана Бърнабич с американския министър на финансите Стивън Мнучин, проведена в сряда във Вашингтон, една от ключовите теми е била последният доклад на международния орган за борба с прането на пари FATF, в който Сърбия е поставена сред държавите, които са под повишен надзор. FATF е орган, който се бори против прането на пари, финансирането на тероризма и организираната престъпност, посочва изданието. Бърнабич подчертала, че Сърбия вече е изпълнила всички условия, за да бъде премахната от този списък, а министър Мнучин изтъкнал, че САЩ са доволни от мерките, които Сърбия е приложила досега. Сръбският премиер е разговаряла във Вашингтон и с директора на МВФ Кристин Лагард, която заявила, че \"Сърбия е страна за пример\", пише в. \"Вечерне новости\". Сръбските издания отбелязват, че правителството на Сърбия е решило да изпрати хуманитарна помощ на Гърция в размер на 200 000 евро за преодоляване на щетите от катастрофалните пожари, предаде БНТ. Вестник \"Блиц\" съобщава, че самолет от типа Еърбъс А 320 на авиокомпанията \"Томас Кук\", който пътувал по линията Кос-Лондон със 136 пътници на борда и седемчленен екипаж, тази нощ е кацнал извънредно на летище \"Никола Тесла\" в Белград заради дим в кабината. Появата на дима бързо била премахната. Пътниците са настанени в хотел, където очакват информация за продължаването на пътуването.", "date": "2018.07.27", "title": "Махат Сърбия от списъка с рисковите държави"}
{"url": "https://www.faktor.bg/bg/articles/kabinetat-na-aleksis-tsipras-se-sabira-na-izvanredno-zasedanie", "text": "Министър-председателят на Гърция Алексис Ципрас ще председателства извънредна среща на кабинета, на която ще бъдат обсъдени мерките за преодоляване на последиците от пожарите, предава информационната агенция ANA-MPA. Правителственият говорител Димитрис Цанакопулос обяви, че е предвиден пълен пакет от мерки за подпомагане на жертвите на стихията. Те са групирани в три категории:  А) Мерки за незабавна помощ на жертвите на пожар. Те включват по 5 000 евро обезщетения за семейства и лица, пострадали от пожара, и по 6 000 евро за семейства с три деца или повече. За засегнатите фирми ще има компенсация от по 8 000 евро. Съществуват и мерки за незабавнио данъчни облекчения; Б) Мерки за семействата на жертвите; В) Мерки за възстановяване на щетите, нанесени на частни лица и на общини.  Мерките включват и замразяването на принудителните продажби на домове до края на септември, предоставянето на обезщетения от 1200 евро за семействата за покриване на сметките за телекомуникационни услуги (независимо от коя телефонна компания са те) и отписването на регистрации на автомобили, така че собствениците да не са принудени да плащат данъци върху превозни средства, които са били унищожени при пожарите.", "date": "2018.07.27", "title": "Кабинетът на Алексис Ципрас се събира на извънредно заседание"}
{"url": "https://www.faktor.bg/bg/articles/iznasilena-turkinya-kam-erdogan-pomogni-mi", "text": "Плачеща туркиня, разпространила видео в социалните мрежи, предизвика реакция в Турция, включително и на министерството на семейството и социалната политика, предаде „Хюриет дейли нюз“. 18-годишната Бахар Догрул казва в кадрите, че е станала жертва на сексуално посегателство от своя чичо. Живеещата в Маниса тийнейджърка поиска помощ, включително и от президента на Турция Реджеп Ердоган. „Искам справедливост. Дали ще чуят гласа ми, ако бъда убита като Лейла и Йозгеджан Аслан?“, попита Бахар, визирайки двете момичета, които бяха убити от сексуалните си насилници. „Искам гласът ми да бъде чут“, казва плачещото момиче. „Има толкова много момичета като мен, които се страхуват и не могат да говорят. Г-н президент, искам да говоря с вас. Моля ви, чуйте моя глас. Моля ви. Не остана място, на което да не съм отишла“, казва Бахар. Министерството е инструктирало местните власти да направят проверка по случая. Турските медии пишат, че чичото на момичето си е присвоил дома им след смъртта на нейния баща. Насилвал е сексуално майката на момичето и самата Бахар. По случая се води разследване. Хиляди потребители в социалните мрежи призоваха да бъде оказана помощ на момичето.", "date": "2018.07.27", "title": "Изнасилена туркиня към Ердоган: Моля те, помогни ми!"}
{"url": "https://www.faktor.bg/bg/articles/es-preduprezhdava-vnimavayte-s-troyanskite-kone-na-balkanite", "text": "ЕС изрази тревога за ролята на Китай на Западните Балкани, като предупреди, че Пекин може да превърне страните от региона в троянски коне, които един ден ще бъдат членове на Европейския съюз. Европейският комисар Йоханес Хан заяви пред \"Политико“, че китайската \"комбинация от капитализъм и политическа диктатура\" може да се хареса на някои лидери в региона на югоизточния фланг на континента. Въпреки че голяма част от загрижеността на Запада по отношение на Балканите през последните години е фокусирана върху ролята на Русия, Хан каза, че има повече основания за безпокойство заради Китай, който направи там поредица от значителни инвестиции в инфраструктурни проекти. Запитан за перспективата Пекин да създаде троянски коне, използвайки финансовото си влияние, за да получи политическо влияние върху страните, които се стремят да се присъединят към ЕС, Хан цитира примера за изграждането и финансирането на магистрала в Черна гора от Китай. \"Точно такъв е случаят с тази известна магистрала в Черна гора. И това е един вид модел или бизнес модел на китайците да предлагат привлекателни или повече или по-малко привлекателни заеми, и ако не можете да ги обслужвате, това се превръща в капитал\", каза еврокомисарят, отговарящ за връзките със съседите на ЕС и разговорите с бъдещи нови членове. \"Смятам, че ние трябва да сме наясно със стратегическата концепция на Китай и да реагираме адекватно. Мисля, че това ще бъде едно от най-големите предизвикателства за Европа“, каза Хан, който е австрийски консерватор и бивш министър. Черна гора, която влезе в новинарските заглавия миналата седмица, след като американският президент Доналд Тръмп спомена, че нейният народ може да въвлече НАТО в Третата световна война, и нейната по-голяма съседка Сърбия започнаха преговорите за членство в ЕС през 2014 г. ЕС допусна, че ще станат членки на ЕС до 2025 г. - въпреки че Хан каза, че този хоризонт е \"доста амбициозен\". Сърбия и Черна гора са сред шестте държави, повечето от които се появиха, след като Югославия се разпадна след война през 90-те години на миналия век, като всички се стремят да се присъединят към ЕС през следващите години. Но страните от Европейския съюз са разделени за това как да се действа по отношение на тези стремежи. Френският президент Еманюел Макрон се очертава като водещ скептичен глас при отварянето на ЕС към нови членове от Западните Балкани. Той настоява, че ЕС трябва да се съсредоточи върху реформирането си, преди дори да започне да обмисля разширяване. Френските власти също така се опасяват, че всеки сигнал, който блокът възнамерява да предприеме в относително бедни страни с дълбоко вкоренени проблеми като организираната престъпност и корупцията, ще бъде дар за евроскептичните партии на изборите за Европейски парламент през следващата година. През юни Париж успя да отложи решението за Албания и Македония да започнат преговори за членство след изборите през май. В интервюто Хан се разграничи от гледната точка на Макрон. Той каза, че гражданите на страните от Западните Балкани \"имат право да станат членки на ЕС\" и ЕС е изправен пред избора между износ на стабилност в региона или внос на нестабилност в блока. Хан заяви, че е съгласен с Макрон, че самият ЕС трябва да се реформира - но каза, че това може да се случи едновременно, когато страните от Западните Балкани провеждат преговори за членство. \"Моята гледна точка е може би малко по-различна от тази на президента Макрон“, каза той. \"Може би можем да го убедим, че и двете трябва да се извършат паралелно.“ Хан заяви, че е \"много уверен\", че преговорите с Албания и Македония могат да започнат през следващата година, като отбеляза, че процесът на проверка на готовността на страните за преговори вече е започнал. \"Това е много обширна работа и се надявам да можем да я приключим за между година и 14 месеца\", каза той. \"Целта наистина е да се получи зелена светлина от всички държави-членки в средата на следващата година\". Сегашните планове на ЕС оставят две страни от Западните Балкани, Косово и Босна и Херцеговина, без дори да има времеви график за преговорите за членство. Хан каза, че фрагментираната политическа структура на Босна и Херцеговина - резултат от американските спогодби от Дейтън, които сложиха край на войната там през 1995 г. - ще трябва да се промени. \"Те живеят по така наречената логика на Дейтън. А това не е в съответствие с логиката на Брюксел \", каза той. Но Хан каза, че страната е постигнала известен напредък, сформирайки комисия от представители от различните етнически групи, за да отговори на подробния въпросник на ЕС за нейната готовност за членство. Една от най-големите бариери за Косово към членство в ЕС е това, че страната трябва да реши споровете със Сърбия, от която обяви независимост през 2008 г. Хан отбеляза и това, че правителството на Косово разчита в голяма степен на митническите тарифи за приходи и това ще трябва да се промени, преди да се присъедини към единния пазар на ЕС. Той предложи проектът за разширяване на ЕС да включи целите Западни Балкани като историческа мисия. \"Всичко започна през 1989 с вдигането на Желязната завеса\", каза той. \"Огромното разширяване през 2004 г. беше ... първо голямо последствие. И бих казал, че всичко това приключва едва след като шестте държави станат членки на Съюза.\"", "date": "2018.07.27", "title": "ЕС предупреждава: Внимавайте с троянските коне на Балканите!"}
{"url": "https://www.faktor.bg/bg/articles/orban-ako-byah-kato-merkel-shtyaha-da-me-uvolnyat", "text": "Премиерът на Унгария Виктор Орбан обяви, че ако провежда имигрантските политики на Ангела Меркел в страната си, най-вероятно е щял да бъде изгонен от работата си, съобщи ДПА. Орбан е известен с опитите си да ограничи имигрантския поток към страната си. Той често влиза в спорове с германския канцлер. „Ако копирах имигрантските политики на Меркел, хората щяха да ме изгонят от работа на същия ден. Имиграционната политика не е обща задача на ЕС. Това е национален въпрос на всяка отделна страна членка. От 2015 г. насам се правят опити това да се направи съвместна задача - и не успя Всеки спасен имигрант трябва да бъде върнат в дома си в Африка“, заяви Орбан. Орбан е противник на идеята за квотно разпределение на имигрантите в Европа. Той настоява всяка страна сама да реши дали да приеме имигранти.", "date": "2018.07.27", "title": "Орбан: Ако бях като Меркел, щяха да ме уволнят"}
{"url": "https://www.faktor.bg/bg/articles/prezidentat-podpisa-ukaza-za-zakona-za-gorivata", "text": "Президентът Румен Радев не наложи вето и подписа указа за Закона за горивата, който днес бе обнародван в Държавен вестник. Спорният документ бе приет от парламента, въпреки обвиненията в лобизъм и сериозните критики, че противоречи на правото на Евросъюза и ограничава конкуренцията в бранша. Срещу приемането му протестираха дребните и средните търговци в бранша, които твърдят, че ще фалират. Законът беше подкрепен от представители на всички политически партии, с изключение на НФСБ. Сред аргументите в защита на закона бе, че той ще помогне за намаляването на сивия сектор.   Радев бе призован да наложи вето над разпоредбите, заради които имаше протести на собственици на малки бензиностанции, от Асоциацията на индустриалния капитал в България (АИКБ). В писмо до държавния глава от организацията изразиха \"недоволството на своите членове – браншови организации и търговци от множество икономически дейности, чиито законни интереси ще бъдат неоснователно засегнати от приетия Закон за административното регулиране на икономически дейности, свързани с нефт и продукти от нефтен произход“. Вицепремиерът Валери Симеонов нарече закона \"отвратителен закон, в полза на \"Лукойл\". Той и депутатите от НФСБ се заканиха, че ще сезират Европейската комисия, защото приетите текстове нарушават няколко европейски директиви. Според юриста от партията на вицепремиера Христиан Митев не е изключено рапоредбите да доведат и до санкции от страна на Европа.", "date": "2018.07.27", "title": "Президентът не наложи вето върху указа за Закона за горивата"}
{"url": "https://www.faktor.bg/bg/articles/oshte-nyama-vinovni-za-pozharite-v-atina-broyat-na-zhertvite-prodalzhava-da-raste", "text": "86 аутопсии бяха направени чрез ДНК тестове на жертвите от библейските пожари, които изпепелиха район Рафина в западна Атика. Според съденият лекар Илия Бойокас повече от жертвите за изпепелени от пламъците, малко са удавени. Над 180 са ранени като 11 от тях са в тежко състояние с опасност за живота, а десетки се смятат за изчезнали. Сред издирваните има и деца, съобщава \"Труд\". Създадена е електронна платформа, където са качени снимки и информация за изчезналите. В района на трагедията описват щетите. Според първи оценки около 2500 къщи са изгорели или една на четири и около 4000 са понесли сериознищети.  Под 10% от имотите са били застраховани. Гръцкият министър на обществения ред Никос Тоскас, който подаде оставка, която не бе приета от премиера Ципрас заяви, че анализ от сателитни кадри и проверки на терен навеждат на мисълта, че пожарът вероятно е предизвикан от умишлен палеж. Прокуратурата започна разследване на причините за смъртоносните пожари.", "date": "2018.07.27", "title": "Още няма виновни за пожарите в Атина, броят на жертвите продължава да расте"}
{"url": "https://www.faktor.bg/bg/articles/putin-rusiya-ne-se-otkazva-ot-dolara", "text": "Руският президент Владимир Путин заяви днес, че „политически спорове“ вредят на долара като резервна валута, предаде АФП. „Русия не се отказва от долара“, каза още той на пресконференция в Йоханесбург след края на срещата на БРИКС в отговор на въпрос дали Русия ще се откаже от долара за сметка на китайския юан. Причина за питането бяха данните на финансовото министерство на САЩ от по-рано този месец, които показаха, че Москва държи американски държавни облигации за $14,9 млрд., докато през април е имала за $48,7 млрд. „Юанът, разбира се, придобива качество (на резервна валута). Ако стане свободно конвертируем, този процес ще се ускори“, добави Путин. В същото време руският президент отбеляза, че много страни по света говорят за нуждата от създаване на нова резервна валута с аргумента, че това ще направи световната икономическа система по-стабилна. „По отношение на американските ни партньори и ограниченията, които те налагат, особено в плащанията с долари, това е голяма стратегическа грешка, защото подкопава доверието в долара“, каза руският президент. „Ние трябва да минимизираме риска – а виждаме какво става с тези незаконни санкции“, добави той, визирайки мерките, които първи САЩ наложиха срещу Москва заради анексирането на Крим и подкрепата на рускоговорящите сепаратисти в Украйна.", "date": "2018.07.27", "title": "Путин: Русия не се отказва от долара за сметка на китайския юан"}
{"url": "https://www.faktor.bg/bg/articles/ruski-sveshtenik-zakla-krasivata-si-sapruga-poiskala-mu-razvod", "text": "Йерей от манастир в град Дзержински в Московска област уби жена си, защото тя искала да се разведе с него.   Отбелязва се, че проблемите в семейството започнало наскоро. Свещеникът Денис Г. постоянно упреквал жена си, че тя не се грижи за външния си вид. Заради постоянните критики момичето предложило да се разведе с божия човек.   Денис обаче качил съпругата си в колата си и ѝ обещал да ѝ покаже едно важно място. То се оказало гората до Солнечногорск. Там божият служител заклал жената. Уточнява се. че Денис е нанесъл седем удара с нож на съпругата си. След това той скрил тялото и се прибрал у дома.  Тревогата вдигнала майката на убитата. Преди смъртта си жертвата успяла да ѝ изпрати съобщение, в което написала: \"Возят ме нанякъде\". След това тя престанала да си вдига телефона.   След няколко часа телефонът ѝ бил вдигнат от свещеника. Той казал на майката, че не знае къде е съпругата му. Полицаите, които вече били сигнализирани за изчезването на жената, веднага разгадали в това нещо нередно. Не след дълго свещеникът бил арестуван и си е признал всичко.", "date": "2018.07.27", "title": "Руски свещеник закла красивата си съпруга - поискала му развод"}
{"url": "https://www.faktor.bg/bg/articles/tsipras-poe-tsyalata-politicheska-otgovornost-za-pozharite-kray-atina", "text": "Гръцкият премиер Алексис Ципрас заяви, че поема цялата политическа отговорност за опустошителните горски пожари, които отнеха живота на най-малко 87 души и доведоха до обвинения от страна на опозицията, че правителството не е успяло да защити живота на хората. \"Повиках ви тук преди всичко, за да поема политическата отговорност за тази трагедия пред моя кабинет и гръцкия народ\", заяви Ципрас пред министрите. Той добави, че правителството бързо ще даде ход на национален план за справяне с дългогодишните нарушения в строителството и добави, че има индикации, че причината за пожара е палеж.", "date": "2018.07.27", "title": "Ципрас пое цялата политическа отговорност за пожарите"}
{"url": "https://www.faktor.bg/bg/articles/porochna-praktika-v-edna-peralnya-vartyat-charshafite-na-bolni-i-bebeta", "text": "Чаршафите от болничните легла и детските градини се перат заедно. За това алармират от здравното министерство в мотивите на нова наредба, с която се забранява порочната практика. Стара въпрос за наредба номер 37 за хигиенните изисквания към устройството и експлоатацията на обществените перални, за последно променяна през 1995 г. В сайта на МЗ е качен проект за нов вариант на документа. С него се въвежда разграничаване на различни перилни услуги. \"Целта е да се преустанови създадената порочна практика във всяка обществена пералня, независимо от нейния вид, предназначение, оборудване, технологичен процес и пр., да се извъшрват всички видове перилни услуги, като например да се пере едновременно болнично бельо, вкл. и такова от инфекциозни структури на лечебни заведения, и пране от хотели или детски заведения, пише в мотивите. Според здравното министерство по този начин ще се ограничи рискът от разпространение на заразни заболявания чрез изпраното пране. \"Чрез недобре и неправилно изпрани дрехи, спално бельо, покривки, работно облекло и др. се предават бактерии и вируси като: вируса причинител на хепатит А, норовируси, ротавируси, салмонела, E.Coli, кандида и др., пише още в мотивите към проектния документ. В него са разписани нови правила, сред които периодични медицински прегледи и изследвания на работещите в обществените перални. Посочва се, че в обектите, които обслужват лечебни и здравни заведения трябва да се обособи самостоятелно помещение с отделен вход за приемане на пране само от инфекциозни и пневмо фтизиатрични структури. Пералнята машина, в която се върти болничното бельо, пък трябва да е специално маркирана, като след всяко пране да се дезинфекцира барабанът. Обществените перални ще имат срок от една година, за да се приведат в съответсвие с наредбата.", "date": "2018.07.27", "title": "Потрес! В една пералня въртят чаршафите от инфекциозни отделения, детски градини и хотели"}
{"url": "https://www.faktor.bg/bg/articles/petna-ot-nafta-v-reka-aheloy-pritesniha-letovnitsi", "text": "Силна миризма на нафта в река Ахелой притесни летовници, предаде bTV. Петната се забелязвали от няколко дни. Реката се влива в морето на няколкостотин метра, близо до къмпинг „Ахелой”. Започна операция на пожарната и ВиК по ограждане и източване на замърсяването, за да не стигне до морето. Точно до разлятата нафта има бензиностанция. Според шефа на РИОСВ – Бургас Тонка Атанасова обаче „не става въпрос за разлив, а по-скоро за измиване на бидони в реката от недобросъвестен гражданин”.", "date": "2018.07.27", "title": "Петна от нафта в река Ахелой притесниха летовници"}
{"url": "https://www.faktor.bg/bg/articles/savetat-na-evropa-shte-se-zapoznae-s-argumentite-na-ks-za-istanbulskata-konventsiya", "text": "Предстои Съветът на Европа да се запознае с аргументите, с които Конституционният съд реши, че Истанбулската конвенция противоречи на Конституцията, след което ще бъде подготвена и позиция по казуса. Това съобщи пред БНР Татяна Баева, говорител на институцията, изготвила документа. Баева потвърди позицията на Съвета на Европа, че ратифицирането на документа само би спомогнало за борбата срещу насилието срещу жени и с домашното насилие в България. „Към този момент не можем да дадем оценка на решението на Конституционния съд, защото още не сме запознати с аргументите от това решение на съда. Не бихме могли да коментираме възможните последствия, но оставаме на позицията, че ратифицирането на Конвенцията би било от голяма полза за българските жени, би помогнало да отстояват правата си и да се борят срещу насилието към жени и срещу домашното насилие в България“.", "date": "2018.07.27", "title": "Съветът на Европа ще излезе с позиция по решението на КС за  Истанбулската конвенция"}
{"url": "https://www.faktor.bg/bg/articles/avtobus-s-mladezhi-ot-bsp-se-sblaska-s-kamion-kray-shipka", "text": "Автобус с младежи от БСП се сблъска с камион в района на Шипка. За щастие, няма пострадали при катастрофата. Младежите от организацията на левицата са пътували за участие на кръгла маса в Казанлък. Сигналът за пътния инцидент е подаден малко след 17 ч следобед. Движението в участъка не е затруднено. Работата по изясняване на причините за катастрофата продължава.", "date": "2018.07.27", "title": "Автобус с младежи от БСП се сблъска с камион край Шипка"}
{"url": "https://www.faktor.bg/bg/articles/politika/hlyab-i-pasti/vazmozhno-li-e-chervenite-kapitalisti-da-napravyat-obraten-zavoy-kam-sotsializma", "text": "На 21 юли т.г. БСП проведе национално съвещание, след което обяви своята визия за управление на страната. Форумът се състоя в култовата зала на НДК, в която до преди месец протекоха основните прояви на Българското европредседателство. Но за голямо учудване на обществото нищо проевропейско не прозвуча от решенията на този форум, които вцепениха не само сетивата на политици, политолози, журналисти, икономисти, но и на цялата общественост. Когато лидерът на социалистите Корнелия Нинова изстреля от упор паролата: „Ние не предлагаме алтернатива на ГЕРБ, а алтернатива на системата“, наистина настъпи объркване сред повече от вещите наблюдатели на икономическите и политическите процеси у нас. По-опитните от тях обаче, анализирайки политиките, залегнали в идеята за смяна на системата, разчетоха това послание абсолютно адекватно –капиталистическата БСП ще прави  Само дни по-късно по медиите се появи депутатът от БСП Стоян  Мирчев, за да прокламира новия курс на партията: решителна роля на държавата в управлението, регулация, преразпределение и т.н.. Коментира с възторг новата данъчна политика, отмяната на плоския данък и въвеждане на прогресивно подоходно облагане. Заканва се как социалистите ще вземат от богатите и ще дават на бедните, как ще свалят ДДС за лекарства и храни, как детските ясли и градини ще бъдат безплатни. Обещава, че дори при безспорни проби за наличие на чума при козите и овцете, те няма да бъдат подложени на евтаназия, докато не  измрат сами.  Какво от туй, че заразата може да пламне в цялата страна и стопанството ни да загуби стотици милиони евро? С две думи - светлото социалистическо минало  се завръща отново. Няма лошо, най-хубавото нещо на мечтите е, че са безплатни. Но защо все пак за вестоносец на слънчевите идеи и то по националната телевизия Корнелия не проводи някой от обиграните си соцмилионери? Защо за лице на новата политика на партията си изправи пред медиите внука на бившия секретар на ЦК на БКП и идеолог на Възродителния процес Стоян Михайлов? Лицето на новата визия на социалистите е и син на социолога Михаил Мирчев, червен кандидат за кмет на София.  Случаен ли е този ход? При Нинова случайности няма.  За да ви убедя, че нейната „Нова  социалистическа визия за управление на България“ не е плод на скорошните й контакти с чумата из Странджа, а отдавна програмирана и последователно осъществявана мисия, ще ви върна към едно неслучайно интервю от 13 юни т.г. В него вездесъщият дядо на народния представител Мирчев  - Стоян Михайлов, разкри пред друг матросовец на червената лидерка - депутата-журналист Александър Симов, истинските цели, които столетницата преследва.  В интервюто със секретаря на БКП Стоян Михайлов до голяма степен се осветляват метаморфозите  в българската  социалистическа партия, нейната идейна безпътица и естествените й разделителни процеси. Ще цитирам част от откровенията в него:      „ Пътят на социализма на Горбачов е предателски. Той не разбра правилно нито състоянието на „социализма“, който той наследи и който трябваше коренно да се промени, нито имаше правилни възгледи как да го промени. И така той стана буквален предател на социализма - вместо истинско преустройство той го вкара в релсите на капитализма.“       „ Андрей Луканов, Петър Младенов и Георги Атанасов ориентираха България към капитализма. Независимо от промените в правителството тази линия на развитието на нашето общество се запази. Капитализмът, който се изгради у нас, е от най лошият вид. Този капитализъм прокуди от България повече от два милиона души. Намаляването на населението продължава.“        „Аз напуснах партията след 1990г., когато тя, променяйки името си, престана да се бори за изграждането на истински социализъм и след това комунизъм. Тя стана по същество предателска партия по подобие на социалистическите партии в западните страни. Днес БСП има ново ръководство начело с Корнелия Нинова.  Това ръководство провежда нова политика, друга линия на развитие на страната. Победата на тази линия е единственият шанс България да тръгне по принципно нов път на изграждане на действително социалистическо общество.“         На въпроса: Не сбъркаха ли синът ви и внукът ви че се захванаха с политика, отговорът на бившето комунистическо величие е: „Синът ми и внукът ми не станаха бизнесмени експлоататори, макар че имаха възможност за това. Тяхното  включване в политиката има за цел да се промени съществено линията на развитието на страната.“   От откровенията на Стоян Михайлов можем да направим  няколко безспорни извода:      - БКП, след фалита на страната в края на 80-те години, начело с лидерите Луканов, Младенов и Атанасов ориентира България към капитализъм и то от най-лош вид. Но в състояние ли са трима дейци да повлияят на цяла една 100-годишна партия да си смени името и да поеме по обратния път, срещу който е вървяла цял век с толкова кръв и насилие. Очевидно това са приказки за наивници. Здравият разум подсказва, че за такава метаморфоза е необходимо огромно мнозинство от органите на тази партия, т.е.  а не на отделни лидери.      - БСП е предателска партия, която, сменяйки името си, се заема с изграждането на уродлив капитализъм  с бизнесмени експлоататори, произтичащи основно от редиците на привилегированата комунистическа номенклатура и служители, сътрудници и доносници от ДС.       - БСП, макар и наследница на българската комунистическа партия, зачертава идеите, превръщайки се в капиталистическа партия.      - Дивият капитализъм, който бившите комунисти строят в криминалните години на прехода, прокуди и продължава да прокужда повече от 2 милиона българи.      - Новото ръководство на БСП, начело с Корнелия Нинова, която свенливо пропуска капиталистическото си приватизаторско минало, е поело обаче по нов курс - да изгражда отново, но по нов път „действително“ социалистическо общество, а след него и комунистическо... За тази цел бившият секретар на БКП е вдъхновил сина си и внука си, за да участват активно в политиката... Става ли ясно сега, защо столетницата само имитира желание за европейска интеграция на страната, а в мислите си не само не е желае, но дори се опитва да лансира коренно различен вариант за нейното развитие? Да припомням ли изявления от трибуната на Народното събрание на противници на Европейското бъдеще на България, олицетворяващо мечтите за националния ни идеал и копнежите на Левски, Ботев, Стамболов и цяла плеяда родолюбиви и достойни политици? Как иначе да си обясним опита за тотален саботаж на българското Европредседателство, вотовете на недоверие преди и след него, подклаждането на ежедневни протести по най-разнообразни теми? От изявленията на високопоставения висш функционер на БКП Стоян Михайлов е ясно, че  С първото, през 1989 година тя смени кожата си с капиталистическа и за 20 години успя да разграби всичко по-ценно, което народът бе изградил в предишните 50 години. Завоювала икономическата и финансова мощ, сега тази партия отново е решила да се вмъкне в уж овчата кожа на социализма и да си осигури вечно властване чрез него, защото в условията на демокрация никой не и дава властта даром. Народът ни обаче отлично знае, че вълкът козината си мени, но нравът никога. На другарите им трябва измамата „социализъм” и то веднага, защото както е подкарало правителството на Борисов - и с вътрешен, и с международен размах като нищо ще изкара още 3 мандата... Пази Боже от болни мозъци и  объркани хора. Вътре в БСП явно се въртят неудържимо един срещу друг по деветте кръга на Ада: идеалисти  срещу материалисти, комунисти срещу капиталисти, социалисти срещу комунисти-капиталисти, алчни приватизатори срещу приватизирани, изритани аутсайдери срещу настоящите гаулайтери, столичните бомбета срещу провинциалните каскети. Разделени са по всички линии „другарите”. Явно единствената пресечна точка, която може да ги обедини, е червената догма на „действителния“ социализъм и в необозримото му бъдеще – комунизмът. Сякаш 100 години са писали  своята кървава история, почернила стотици хиляди български съдби и семейства на чернова, та сега ни предлагат да започнат всичко отначало, този път на белова. Само едно обстоятелство пропускат идеолозите на новия „действителен“ социализъм и комунизъм - когато след 9-ти септември 1944 г.  започнаха да го строят „неизбежно и необходимо“ (по Валери Жаблянов), потопиха в кървава баня цвета на нацията. Явно такива са комунистическите правила. „Другарите” са наясно, че ако случайно се докопат до властта и обявят следващия гибелен  социалистическо- комунистически експеримент с България, то по лагерите на смъртта незабавно трябва да бъдат изпроводени капиталистите експлоататори. Очевидно обаче, според определението на секретаря на ЦК на БКП Стоян Михайлов, тази зловеща процедура социалистите-комунисти ще трябва да стартират от себе си. Днес те са капиталистите милионери.  Но ако все пак започнат да се прочистват сами, няма да е толкова зле за страната. Все някога трябва да се започне на чисто.", "date": "2018.07.27", "title": "Възможно ли е червените капиталисти да направят обратен завой към социализма"}
{"url": "https://www.faktor.bg/bg/articles/severna-koreya-varna-ostankite-na-55-amerikanski-voynitsi", "text": "Северна Корея върна останките на 55 американски войници, убити в Корейската война (1950-1953), които излетяха от база в комунистическата страна на борда на американски военно-транспортен самолет С-17, съобщи АФП. Връщането на останките на 65-ата годишнина от войната предизвика президента на САЩ Доналд Тръмп лично да благодари на лидера на КНДР Ким Чен-ун. „Останките на американските войници скоро ще бъдат докарани в Съединените щати! След толкова много години това ще бъде велик момент за много семейства. Благодаря на Ким Чен-ун“, написа Тръмп в Туитър. Споразумението за предаване на останките на загиналите в годините на Корейската война (1950-1953) американски военни бе постигнато по време на срещата между Доналд Тръмп и Ким Чен-ун в Сингапур на 12 юни. Белият дом обяви, че е „окуражен“ от връщането на останките и от „импулса за позитивна промяна“. „Днешните действия представляват значителна стъпка към подновяване на връщането на останките от Северна Корея и за възобновяване на операциите на терен в Северна Корея по издирването на около 5300 американци, които не се завърнаха вкъщи“, се посочва в съобщението. След излитане от севернокорейския пристанищен град Уонсан самолетът С-17 кацна в US ВВС базата в Осан в Южна Корея, където бе посрещнат с почести от американски войници. Очаква се останките на 55-те войници да отлетят за идентификация на Хаваи следващата сряда, след като бъдат изпратени със специална церемония от US базата. Над 35 000 американци бяха убити на Корейския полуостров по време на войната, от които 7700 още се водят изчезнали, включително 5300 в Северна Корея, сочат данните на Пентагона. Между 1990 и 2005 г. Северна Корея върна 229 пакета с останки, но тази дейност бе спряна след влошаване на отношенията заради ядрената програма на Пхенян.", "date": "2018.07.27", "title": "Северна Корея върна останките на 55 американски войници"}
{"url": "https://www.faktor.bg/bg/articles/siderov-skochi-sreshtu-mediite", "text": "Медиите са обречени на глад, ако ние сме скучни, не си разменяме остри реплики и не търсим отговори помежду си. Това заяви лидерът на „Атака” Волен Сидеров по повод последните трусове в коалицията и личните му упреци към вицепремиера Валери Симеонов. \"С Валери Симеонов си разменяхме нападки, защото не уточнявахме нещата в разговори. Нямаше Коалиционен съвет дълго време. Вчера на срещата в Министерски съвет се разбрахме, че всичко, което влиза в парламента, ще се обсъжда на Коалиционен съвет във формата на съгласие от всички. Тоест, ако някой има реструкции, законът отива в чекмеджето, коригира се и се редактира, докато всички се съгласим“, аргументира поведението си атакистът. Сидеров бе категоричен, че трябва да се съберат депутатите от Патриотите, за да решат бъдещето на  Валентин Касабов след вчерашната скандална случка в парламента, когато лидерът на \"Атака\" бе изблъскан в стаичката на ОП от Касабов, който обяви, че не счита вече Волен Сидеров за лидер на парламентарната група. „Смятам, че Валентин Касабов не е подходящо да стои в ПГ на „Обединени патриоти“. Чакам групата да се събере и да реши какво да прави с Касабов. Не искам да се налагам, да съм аз този, който да каже да се съберат. Нека те решат по съвест. Това е човек, който не може да работи в отбор. Може да питате за това всички колеги, включително и тези от НФСБ, които са изразявали недоволство от неговото поведение. Касабов се държи невъздържано, не се притеснява да обижда“, коментира Сидеров. Лидерът на \"Атака\" обаче не спести въпросът за концесиите към вицепремиера Валери Симеонов. Сидеров попита какви концесионни такси плаща фирма \"Дънди\", концесионер на находищата в Челопеч. Симеонов отговори, цитирайки членове и алинеи, че за концесиите отговаря не той, а друг вицепремиер - Томислав Дончев.  „Правомощията, свързани с концесиите за добив на подземни богатства, са делегирани на министъра на енергетиката. Дейността на министъра на енергетиката е в ресора на заместник министър-председателя Томислав Дончев\", подчерта Симеонов. \"Не съм удовлетворен!- реагира Сидеров. - Вие сте тук, значи приехте въпроса. А аз очаквах след 18 години най-после да установим какво получава държавата от тази фирма. Държавата може да прекрати концесията, ако интересът й е накърнен\", посочи от трибуната Сидеров. Той припомни, че концесионният договор е сключен по времето на Иван Костов като министър-председател - през 1999 г. А Симеонов, който е от скоро в политиката, отговаря за 1250 концесии на брой. 565 са за природни богатства\", посочи лидерът на \"Атака\". Преди да влезе в пленарната зала Сидеров подчерта, че ще обърне внимание на Симеонов, ако иска заедно да правят проверки. Но не да гонят момчета и момичета по морето, а да видят концесиите.  \"България е богата - злато газим, бедни ходим. През цялото време това съм искал, не съм искал да се караме\", отсече Волен Сидеров", "date": "2018.07.27", "title": "Сидеров скочи на медиите: Ако не си разменяме реплики и сме скучни, вие сте обречени на глад"}
{"url": "https://www.faktor.bg/bg/articles/borisov-v-byala", "text": "Без Господ нищо не може да се направи. Полагаме всякакви усилия и виждате каква хубава църква се е получила. Минахме през 2000 души и всички казаха, че им харесва. На жълтите павета, важно е какво казват, но е важно и в цялата страна какво говорят хората.  иТова заяви премиерът Бойко Борисов в град Бяла, Русенско, където откри православния храм \"Св. Пантелеймон\", първият новопостроен от 100 години насам в района.  \"Никога не са давани толкова пари за учители, за заплати, за инфраструктура, за ремонти, за строежи. Безработицата е рекордно ниска. Ясно е, че на никой не му стигат доходите. И на мен не ми стигат. Милиардер да питате, и той ще ви каже, че не му стигат парите. Аз съм сигурен, че и в частния сектор ще почнат да вдигат парите, защото ще искат да си запазят кадрите си. Вярата ми помага много. Богословие мога да изкарам. Нашата сила е да показваме направеното. Празнодумството го оставяме за други\", каза още той.  \"Знаете, че патриархът не е много добре. Той плака, когато му казах, че ще правим тази църква\", каза премиерът. \"Да не говорим, че трябват още 300 000 за катедралата във Варна. Тези хора идват заради вярата в Господ, не можем да ги накараме насила да дойдат. На нас празнодумството не ни е присъщо\", допълни Борисов. И още: \"Дадохме и 1 милион за Троянския манастир. С 3 мога да мина, но богословие мога да завърша\".  \"Правихме и грешки, всички в парламента. Заради газовата директива ние бяхме докарали преговорите докрай. И парламентът по някой път си променя на 360 градуса мнението. Понеже държавата ни е обща, когато има по-добро решение, изобщо не е страшно да си промениш предишното. Единствената ми забежка е относно личните коментари и обиди, иначе споровете, дискусията - това е прекрасно, защото има реална опозиция, реално мнозинство\", коментира премиера сблъсъците в парламента.  Премиерът коментира и темата за чумата. \"Водиха се много спорове, мина се прага на доброто възпитание. Помните миналия петък какво постигнахме - споразуменията за бежанците. Справихме се с този бич, който в момента цепи Европа по шевовете. Това е заради приятелството ни с Турция. В момента Порожанов е по границата. Изпратил съм полицаи, за да се опитаме да предотвратим чумата по свинете\".  Борисов коментира и края на парламентарния сезон. \"Преминахме през много изпитания, но свършихме и много работа. Правихме и грешки, но в един парламент е така, понякога се допускат грешки и се променя мнението на 360 градуса. Това се случва навсякъде по света. Няма такъв, който да казва моето мнение е единственото и правилното. Единствената забележка, която бих си позволил да направя е за личните нападки. Споровете, дебатите са хубаво нещо. Не трябва да има жълти глупости и компроматни войни. Те остават една горчива, жлъчна обида и всеки се стреми рано или късно да си го върне. Това не е добре\", категоричен беше министър-председателят.   \"Не съм излизал в отпуска в последните 17 години - когато съм бил премиер, кмет или главен секретар\", каза още Борисов. \"Ето сега с трите закона се опитваме да решим проблема на хората с увреждания. И днес разговарях с Мая Манолова. Искам като седнем на една маса и да кажем - на базата на по-добрата събираемост можем да отделим 50 - 100 млн. Догодина, ако приходите в хазната са още повече, ще можем и повече да отделим. За това искам в понеделник, защото ние няма да излизаме отпуска, никога не съм излизал отпуска, да седнем и да говорим. Готов съм да работя и да се разберем - това можем да дадем тази година, това позволява бюджета. Другото е да обясним - замразяваме заплатите и пенсиите, или спираме \"Хемус\" и даваме тука\", разкри Борисов. (източник: Епицентър.бг)", "date": "2018.07.27", "title": "Борисов в Бяла: Празнодумството не ни е присъщо, силата ни е да показваме направеното"}
{"url": "https://www.faktor.bg/bg/articles/delyan-dobrev-vnasyame-17-ti-isk-sreshtu-elena-yoncheva", "text": "Завеждам 17-ти иск срещу Елена Йончева. Край нямат фалшивите новини от Елена Йончева, обяви на брифинг в парламента депутатът от ГЕРБ Делян Добрев. Поводът е казаното от говорителя на ПГ на БСП Елена Йончева, че документите за \"Кумгейт\" са изпратени в Специализираната прокуратура.  Имам един единствен въпрос към Йончева и тя трябва да отговори - съдружник ли е тя на Цветан Василев, имат ли те обща фирма, имали ли са такава и имат ли към момента. Имам чувството, че Йончева е най-големият специалист по фалшивите новини. Това е мое обосновано предположение. Показа ли тя това постановление, което е размахвала в парламента, да видим дали изобщо има нещо общо с казаното от нея. Не съм го чел, но съм убеден, че няма как в него да пише това, което тя говори, просто защото това не е истина. Това са поредните фалшиви новини и клевети. Доста е неадекватно да коментираме фалшиви новини, но явно целта им е точно това, заяви Добрев.  Заведох дело срещу Елена Йончева още преди месеци. То в момента се движи процесуално. Има 16 различни случая, в които тя ме е наклеветила, да не кажа набедила. Не съм сигурен дали днешното изказване не е набеждаване, това ще го проверяват юристите. Ще добавя и него като 17-ти иск срещу нея, каза още депутатът от ГЕРБ.", "date": "2018.07.27", "title": "Делян Добрев: Внасяме 17-ти иск срещу Елена Йончева, нямат край фалшивите й новини"}
{"url": "https://www.faktor.bg/bg/articles/novini/svyat/prezidentat-na-ekvador-asanzh-tryabva-da-napusne-teritoriyata-na-posolstvoto-ni", "text": "\"Джулиан Асанж трябва да напусне територията на посолството на Еквадор във Великобритания\", заяви президентът на Еквадор Ленин Морено. Reuters, позовавайки се на свои източници, твърди, че \"решението наближава колминацията си\". Асанж се намира в посолството на Еквадор от 2012 година, където се укри, за да избегне арест и екстрадиране в Швеция, където е обвинен в изнасилване. САЩ също искат екстрадицията на Асанж, където му е повдигнато обвинение в разгласяване на секретни данни на Държавни ядепартамент.  Това, че предостави на Асанж убежище струва на еквадорските власти 5 милиона долара, а през май тази година президенътт Морено разпореди да бъде намален броя на охранителите, които осигуряват безопасността на Асанж.", "date": "2018.07.27", "title": "Президентът на Еквадор: Асанж трябва да напусне територията на посолството ни"}
{"url": "https://www.faktor.bg/bg/articles/novini/svyat/bivshiyat-advokat-na-tramp-toy-lichno-odobri-sreshtata-s-rusnatsite-koito-obeshtavaha-kompromat-sreshtu-hilari", "text": "По време на кандидат-президентската кампания Доналд Тръмп лично е одобрил срещата на сина си Доналд Тръмп-младши с представители на руските спецслужби, които предложили да предадат компромат срещу Хилари Клинтън, е заявил бившият адвокат на американския президент Майкъл Коен, съобщава CNN като се позовава на свои източници. Според информацията, Коен лично е присъствал, когато Тръмп е бил информиран за предложението на руснаците и дал съгласието си за провеждането на срещата. Според изданието, Коен е готов да потвърди показанията си пред специалната комисия разследваща руските връзки на Тръмп оглавявана от специалния прокурор Робърт Мълър. Припомняме, че през юни 2016 година Доналд Тръмп-младши се е срещнал с Наталия Веселницкая, която се представяла за адвокат и предложила на Тръмп информация, компрометираща Хилари Клинтън. В срещата участвали и тогавашният шеф на предизборната кампания на Тръмп Пол Манафорт, както и зетят на президента Джаред Къшнър.", "date": "2018.07.27", "title": "Бившият адвокат на Тръмп: Той лично одобри срещата с руснаците, които обещаваха компромат срещу Хилари"}
{"url": "https://www.faktor.bg/bg/articles/turski-bogoslov-fethullah-gyulen-e-martav-i-e-pogreban-v-evreyskoto-grobishte-v-nyu-dzharsi", "text": "Известен турски мюсюлмански богослов - професор Джеват Акшит, твърди, че проповедникът Фетхуллах Гюлен, обвинен за ръководител на осуетения опит за преврат преди 2 години, е починал в Америка, където е погребан, предаде БТА. В интервю във в. „Акит“ богословът твърди още, че Гюлен не е починал от естествена смърт, а е бил убит. И че е погребан в еврейското гробище в Ню Джърси. Турската страна знаела, че Гюлен е убит. Фактът бил регистриран в турските полицейски архиви, но американската страна го държала в тайна. „Ако Гюлен не беше умрял, досега турската полиция щеше да успее да го върне в Турция. Но сега американците искат турските власти да освободят пастора (Андрю Брънсън, който след 21 месеца в затвор бе поставен под домашен арест) и тогава ще предадат трупа на Фетхуллах Гюлен“, казва проф. Акшит. Богословът Акшит е известен с острите си нападки срещу Гюлен и неговото движение \"Хизмет\". Той твърди, че много пъти е бил заплашван от неговите хора. Неотдавна турски медии съобщиха, позовавайки се на близки до движението \"Хизмет\" източници, че Гюлен бил болен от рак.", "date": "2018.07.27", "title": "Турски богослов: Гюлен е мъртъв, погребан е в еврейското гробище в Ню Джърси"}
{"url": "https://www.faktor.bg/bg/articles/deputatite-izlyazoha-v-lyatna-vakantsiya-chak-do-4-septemvri", "text": "Депутатите излязоха в лятна ваканция до 31 август. Първото заседание от новата сесия на Народното събрание ще бъде на 4 септември от 13.00 часа. По правилник парламентът е във ваканция от 1 до 31 август и новата сесия следва да започне в първата сряда на септември, т.е. на 5 септември тази година. Депутатите обаче решиха да се състои извънредно заседание на 4 септември /вторник/, вместо да заседават на 7 септември /петък/.", "date": "2018.07.27", "title": "Наработиха се: Депутатите \"ваканцуват\" чак до 4 септември"}
{"url": "https://www.faktor.bg/bg/articles/britanski-ministar-udalzhavaneto-na-pregovorite-za-brekzit-e-predatelstvo", "text": "Министърът на международната търговия на Великобритания Лиъм Фокс обяви, че ако премиерът Тереза Мей удължи преговорите за Брекзит, това би било \"пълно предателство\" на британските избиратели. Фокс коментира пред Business Insider, че е по-добре да се излезе от Европейския съюз без споразумение, отколкото \"да искаме повече време от Общността за ново споразумение\". \"Обществото ни каза, това не беше консултативно мнение, да излезем от Европейския съюз, а обществеността вече се пита защо ще ни отнеме повече от четири години след референдума напълно да напуснем ЕС\", подчерта Лиъм Фокс. Той изтъкна още, че ЕС е виновен, че все още няма сложена сделка на масата, отбелязвайки, че ако Общността \"продължава да казва не на всичко, те ще приключат без сделка\". Коментарите на Фокс дойдоха, след като предложението на Тереза Мей за митническия съюз беше отхвърлено от главния преговарящ на ЕС за Брекзит Мишел Барние.", "date": "2018.07.27", "title": "Британски министър: Удължаването на преговорите за Брекзит е предателство"}
{"url": "https://www.faktor.bg/bg/articles/ninova-likuva-za-stopiraneto-na-istanbulskata-konventsiya-razumat-i-pravoto-pobediha", "text": "„Ще продължим както и досега, с всички сили, да се борим срещу насилието над жени и деца. Що се отнася до частта на Истанбулската конвенция, която въвежда социалния трети пол и джендър идеологията, съм изключително щастлива, че разумът и правото победиха над чуждите интереси и послушанието на министърпредседателя Борисов, който внесе тази Конвенция и който след една година каза, че съжалява единствено за това, че тя не е била обяснена и приета.“  Това заяви лидерът на БСП Корнелия Нинова по повод решението на КС за Истанбулската конвенция, предават от пресцентъра на партията. Тя подчерта, че министърът на външните работи Екатерина Захариева и на правосъдието Цецка Цачева са дали положително становище, че Конвенцията не противоречи на Конституцията, което показва отношението на цялото правителство. „Радвам се че разумът и правото победиха. Поздравявам КС за това решение и всички български институции, които застанахме, като един, срещу подмяната на българските национални ценности с една чужда на нашето общество и семейство идеология“, каза още тя. „Нямаше друга партия в България, освен БСП, която в последните 5-6 месеца да беше подложена на такъв жесток натиск и от наши, и от чужди – чуждите ни наричаха „антиевропейци“, „националисти“, „фашисти“; а своите ни заплашиха с изключване от ПЕС. Вътре в БСП имаше хора, които искаха да подкрепим Истанбулската конвенция, омбудсманът ни хокаше, вицепрезидентът ни поучаваше. Затова искам да благодаря на всички членове на БСП, които застанахме като един в тези последни месеци, въпреки натиска, на който бяхме подложени отвсякъде и не се огънахме“, заяви Нинова и подчерта, че това е победа на българския народ в защита на своята идентичност, на националните и семейни ценности. Корнелия Нинова напомни, че БСП е внесла в последните месеци предложения за промени в Наказателния кодекс и вече вместо жертвата да води дело и да подава жалба, това ще прави прокурорът, а делата ще се водят със средствата на държавното обвинение. „Увеличихме наказанията за насилниците и направихме предложение за създаване на областни центрове, където жертвите на насилие да могат да намерят институционална, морална и човешка подкрепа. „В последната седмица се срещнахме с организации на хора, пострадали от насилие. Те дадоха предложения за българските закони, които ние обработихме и в първите дни на септемврийската сесия ще внесем. Нашият отговор е такъв – строги български закони и контрол за тяхното изпълнение.“- коментира Корнелия Нинова.", "date": "2018.07.27", "title": "Нинова .ликува за стопирането на Истанбулската конвенция: Разумът и правото победиха"}
{"url": "https://www.faktor.bg/bg/articles/prokuraturata-dnes-shte-bade-povdignato-obvinenie-na-15-godishniya-mladezh-naragal-svoy-sauchenik", "text": "Днес ще бъде повдигнато обвинение на 15-годишния младеж, който наръга свой съученик от кв.\"Надежда\". Това каза говорителят на главния прокурор Румяна Арнаудова в ефира на Би Ти Ви.  „Започнали сме досъдебно производство за опит за убийство. В рамките на днешния ден наблюдаващият прокурор от СГП ще повдигне обвинения за опит за убийство на 15-годишния младеж, ще му бъде определена мярка за неотклонение“, заяви Арнаудова.  Тя обясни, че все още не се знае какво е съдържанието на поста в интернет, който стана причина за нападението. „По сведения на децата, които сме разпитали, това са основно съученици на извършителя и на пострадалия, се касае за пост с неприлично съдържание. Възприето е като обидно от 15-годишния младеж, който е наръгал свой съученик. Разполагаме с телефон, с който е направен последващият запис на неговото извънпроцесуално самопризнание и на този телефон ще бъде извършена техническа експертиза, а в последствие и лицево-идентификационна такава“, обясни тя. В момента събираме доказателства, извършени са вчера два огледа. Разпитани са всички деца, две от които са присъствали на момента на наръгването, а другите са го видели след случилото се. Продължаваме да събираме доказателства за мотивите, каза още Арнаудова. По думите ѝ до момента няма данни извършителят да е бил под влиянието на алкохол или наркотици.", "date": "2018.07.27", "title": "Прокуратурата: Ще бъде повдигнато обвинение на 15-годишния младеж, наръгал свой съученик"}
{"url": "https://www.faktor.bg/bg/articles/obshtestvo/zakon-i-red/ubita-e-sobstvenichka-na-zavedenie-v-blagoevgrad-tazi-nosht", "text": "57-годишната жена в Благоевград е била убита с огнестрелно гладкоцевно оръжие от упор. Разпръсквателят е открит в жертвата, което означава, че е стреляно от метър-два, уточни говорителят на главния прокурор Румяна Арнаудова. Убита е собственичка на заведение за бързо хранене в Благоевград тази нощ. Около 1 часа през нощта 58-годишната жена се прибирала към дома си в кв. „Струмско”. На входа на блока, в който живее, е нападната и убита. Има огнестрелна рана, предполага се, че е познавала нападателя, обяви говорителят на прокуратурата Румяна Арнаудова. Издирва се криминално проявен 40-годишен мъж, близък до семейството. Част от квартала в района на убийството е отцепен от полиция и се разпитват всички съседи. Близки на убитата жена казаха, че издирваният мъж наскоро е пребил дъщеря ѝ има подаден сигнал за побоя. Румяна Арнаудова уточни, че освен сигнал за побой има и жалба за откраднат автомобил на дъщерята, а днес жертвата е трябвало да даде показания пред съдия.", "date": "2018.07.27", "title": "Разстреляха от упор собственичка на заведение в Благоевград, подозират семейна драма"}
{"url": "https://www.faktor.bg/bg/articles/obshtestvo/ulitsata/momcheto-naragano-s-nozh-ot-svoy-sauchenik-ostava-v-tezhko-sastoyanie", "text": "Тежко остава състоянието на 16-годишното момче, което беше нападнато с нож от свой съученик. Това се случи посред бял ден в столичния квартал „Надежда”. Причината за скандала е публикация в интернет. 15-годишният нападател е задържан. В „Пирогов” беше извършена животоспасяваща операция на момчето. То остава за интензивно лечение и активно наблюдение в Детската реанимация на здравното заведение. „Детето бе докарано в тежко състояние. Колегите са реагирали много бързо. Събран е екип от различни специалисти и за щастие всичко е преминала благоприятно. Детето остава под активното ни наблюдение, продължава лечението му и се надяваме на добър изход. На този етап не се планират още операции”, обясни доц. Румяна Андонова, началник на Клиниката по детска реанимация в „Пирогов” пред Нова ТВ. Припомняме, че малко след инцидента в интернет се разпространи шокиращо видео. Според източници на медията на него е именно нападателят, който разказва за това как го е намушкал. Нещо повече - по нищо не личи момчето да се чувства виновно, дори се чува реплика, която говори за наглост и безпардонност.", "date": "2018.07.27", "title": "Момчето, наръгано с нож от свой съученик, остава в тежко състояние"}
{"url": "https://www.faktor.bg/bg/articles/novini/balgariya/ks-istanbulskata-konventsiya-ne-saotvetstva-na-konstitutsiyata-na-balgariya", "text": "Истанбулската конвенция не съответства на Конституцията на България, реши Конституционният съд. От 12-те членове на КС с особено мнение са подписали решението четирима: Румен Ненков, Георги Ангелов, Константин Пенчев и Филип Димитров. КС се произнесе по питането на ГЕРБ дали в конвенция се съдържат текстове, които противоречат на основния закон на страната. Искането е подписано от 75 народни представители от управляващата партия. В питането се съдържат преписката за подготвената ратификация на документа от Народното събрание, както и 8 доклада от последните 4 години, които представляват анализ и оценка на възможността за прилагане на Истанбулската конвенция у нас. Припомняме, че   както и разпределението на гласовете", "date": "2018.07.27", "title": "Предизвестено решение: КС реши, че Истанбулската конвенция не съответства на Конституцията"}
{"url": "https://www.faktor.bg/bg/articles/borisov-i-tsvetanov-otkriha-nov-pravoslaven-hram-v-byala", "text": "Премиерът Бойко Борисов пристигна в град Бяла днес за откриването на нов православен храм – „Св. Панталеймон”. Това е първата новопостроена църква в района от 100 години насам, предава Би Ти Ви. Председателят на парламентарната група на ГЕРБ Цветан Цветанов също дойде за откриването на храма. Църквата е изградена с дарения, пари дари и премиерът Бойко Борисов – част от неговия подарък за последния му рожден ден. Хората посрещнаха премиера с думите, че църквата е прекрасна. А Борисов отбеляза, че щом на тях им харесва, значи е направено нещо добро.  През цялото време министър-председателят бе обект на вниманието на местните хора, които споделяха своето удовлетворение от новата придобивка.", "date": "2018.07.27", "title": "Борисов и Цветанов откриха нов православен храм \"Св.Пантелеймон\" в Бяла(видео)"}
{"url": "https://www.faktor.bg/bg/articles/novini/svyat/putin-kam-erdogan-tolkova-sme-blizki-che-nyakoi-revnuvat", "text": "\"Отношенията между Русия и Турция са в подем. Това се отнася и до предоляването на кризи, имам предвид и сирийската криза, и в сферата на икономиката. По план се развиват всичките ни големи проекти\" е заявил руският президент Владимир Путин на срещата си с турскиядържавен глава Реджеп Ердоган. Двамата са разговаряли по време на срещата БРИКС в Йоханесбург, съобщава ТАСС. Путин добавил, че близостта между Турция и Русия \"предизвиква ревност у някои страни\" Ердоган добавил, че двустранните отношения във военната, търговската, културната и туристическата сфера \"се развиват много бързо\". Путин припомнил на Ердоган, че го е поканил да отидат заедно на ресторант, но заявил, че това ще стане когато Турция отмени забраната за внос на руска месна продукция.", "date": "2018.07.27", "title": "Путин към Ердоган: Толкова сме близки, че някои ревнуват"}
{"url": "https://www.faktor.bg/bg/articles/novini/svyat/nato-vski-iztrebiteli-prihvanali-ruski-bombardirovach-nad-cherno-more", "text": "Британски изтребители Eurofighter Typhoon са прихванали и съпроводили над Черно море руски бомбардировач Су-24, съобщава вестник The Sun. По данни на вестника, самолетите са излетели от военно-въздушна база в Румъния, след като бил получен сигнал, че руския бомбардировач приближава границите на въздушното пространство на НАТО. По информация на пилотите, руският самолет все пак не е нарушил границите на НАТО, затова те са получили заповед да продължат патрулирането. До момента няма официален отговор от руското Министерство на отбраната. Припомняме, че през април тази година в Румъния бяха разположени 4 британски изтребителя, за да патрулират въздушното пространство на източния фланг на НАТО.", "date": "2018.07.27", "title": "НАТО-вски изтребители прихванали руски бомбардировач над Черно море"}
{"url": "https://www.faktor.bg/bg/articles/novini/svyat/shoygu-pryak-sblasak-mezhdu-rusiya-i-ukrayna-e-nevazmozhen-zaedno-zashtitavahme-svobodata-si", "text": "\"Смятам, че е невъзможно да се създаде пряк сблъсък между Украйна и Русия. Споделяме общи корени, в продължение на векове, ние заедно преживяхме най-трудните изпитания и рамо до рамо защитавахме нашата свобода и независимост по време на Втората световна война \". Тази позиция споделя руският министър на отбраната  Сергей Шойгу в интервю за италианския вестник \"Ил Джорнале“. Той е категоричен, че пряк сблъсък между Русия и Украйна е невъзможен. Като аргументи Шоугу изтъква, че всички негови близки по майчина линия живеят в Украйна.  \"Аз бях кръстен в малък храм на минния град Стаханов, в Лугански район. Затова съм убеден, че в нашата обща историческа памет никога няма да има място на взаимна конфронтация или враждебност \", казва министърът. Президентът на Украйна Петер Порошенко заяви по-рано, по време на съвместна пресконференция с ръководителите на Европейския съвет и Европейската комисия – Доналд Туск и Жан-Клод Юнкер, че смята за необходимо да \"запечата\" част от украинско-руската граница, като според него това е единственият начин да се промени ситуацията, намеквайки за агресивната политика на Кремъл по отношение на страната му.", "date": "2018.07.27", "title": "Шойгу: Пряк сблъсък между Русия и Украйна е невъзможен, заедно защитавахме свободата си"}
{"url": "https://www.faktor.bg/bg/articles/novini/svyat/orban-neobhodima-e-nova-ek-s-nov-podhod-kam-migratsionnata-politika", "text": "Унгарският премиер Виктор Орбан заяви, че е необходима нова Европейска комисия с нов подход към миграционната политика, предаде Ройтерс. Орбан каза по държавното радио, че дните на сегашната комисия са преброени, тъй като мандатът ѝ изтича догодина. Унгарският премиер смята, че новата комисия не бива да наказва онези страни, които пазят границите си от мигранти.", "date": "2018.07.27", "title": "Орбан: Необходима е нова ЕК с нов подход към миграционната политика"}
{"url": "https://www.faktor.bg/bg/articles/novini/svyat/sasht-obvini-rusiya-v-shirokomashtaben-ikonomicheski-kibershpionazh", "text": "Националното разузнаване на САЩ публикува  , в който Русия е обвинена за \"широкомащабен икономически шпионаж в киберпространството\".  В доклада се казва, че най-голяма заплаха за САЩ са Русия, Китай и Иран. По данни на разузнаването, Русия предприема атака, за да открадне интелектуална собственост на САЩ, а след това използва разработките за модернизация на икономиката си в технологичната сфера. Припомняме, че Конгресът вече забрани военното сътрудничество с Русия.  В отчета се твърди, че Русия е нарушила договорите за контрол над въоръженията, разширила е и е модернизирала ядрения си арсенал, а също така е провела изпитания на средства за противокосмическа отбрана.", "date": "2018.07.27", "title": "САЩ обвини Русия в широкомащабен икономически кибершпионаж"}
{"url": "https://www.faktor.bg/bg/articles/novini/balgariya/tsvetanov-otkrivaneto-na-vseki-nov-pravoslaven-hram-sahranyava-izkonniya-balgarski-duh", "text": "„Изключително съм радостен днес да видя жителите на Бяла толкова щастливи. Те ми споделиха, че са впечатлени от красотата на новия храм и че днес една тяхна мечта се е сбъднала. Православието е част от нашата българска идентичност и затова винаги е много хубаво, когато нов храм се открива, защото това е гаранция, че идните поколения ще съхранят изконния български дух“. Това сподели председателят на ПГ на ГЕРБ и заместник-председател на партията Цветан Цветанов преди откриването на на храма „Св. Пантелеймон” в гр. Бяла, област Русе. За тържественото освещаване на православния храм пристигна и министър-председателят Бойко Борисов.  На откриването на храма присъстваха още кметът на Бяла Димитър Славов, народният представител от ГЕРБ-Русе и областен координатор на партията Пламен Нунев и евродепутатите от ГЕРБ/ЕНП Емил Радев, Андрей Новаков и Ева Майдел.  Това е първата новопостроена църква в района от 100 години насам. Общата стойност на молитвения дом е 390 хил. лв., като средствата са събрани изцяло от дарения. От тях 55 хил. лв. са дарени от държавата, 20 хил. лв. са от партийната субсидия на ГЕРБ, а 10 хил. лв. са дарени лично от премиера Бойко Борисов. За тазгодишния рожден ден на министър-председателя ПГ на ГЕРБ събра за него 20 хил. лв., като по негово желание парите бяха дарени за ремонт на джамия в с. Подайва (община Исперих) и за построяването на църквата в Бяла. Строежът на православния храм отне година и десет месеца.", "date": "2018.07.27", "title": "Цветанов: Откриването на всеки нов православен храм съхранява изконния български дух"}
{"url": "https://www.faktor.bg/bg/articles/simeonov-nito-sam-organizator-nito-fyurer-na-proverkite-za-shum-po-moreto", "text": "Валери Сименов нямал правомощия да отговаря на въпроса на Волен Сидеров за концесиите. Това обяви вицепремиерът в пленарната зала, след като бе повикан за днешния парламентарен контрол с питане за концесиите на златни мини, съобщава Канал3. Въпросът бе отправен именно от лидера на „Атака” в разгара на скандалите и противоречията между Патриотите и острите реплики от страна на Сидеров по адрес на Симеонов. „Правомощията, свързани с концесиите за добив на подземни богатства, са делегирани на министъра на енергетиката. Дейността на министъра на енергетиката е в ресора на заместник министър-председателя Томислав Дончев“, заяви вицепремиерът по икономическите въпроси. „Въпросите, свързани с подземните богатства, в това число злато, златодобив и други метали, са регламентирани със Закона за подземните богатства. Този закон е специален по отношение на Закона за концесиите, а аз председателствам Координационния съвет по концесии на основание чл. 38 ал. 3 от Закона за концесиите“, обясни Симеонов. „Поемам ангажимент да предоставя въпросния договор за концесия на злато през моя колега Томислав Дончев, който съм сигурен, че няма да има нищо против“, допълни вицепремиерът. Той коментира и проверките за шум по морето, като по този начин отвърна и на думите на Сидеров, че не е пратен във властта, за да се разхожда с шумомер, а да вдига пенсиите и стандарта на живот и междувременно запита дали е охраняван от полицията по време на въпросните акции в заведения в курортите. „Проверките по морето са проверки на институциите, на контролните органи, които получават подкрепа от мен. Аз нито съм организатор, нито съм водачът, нито фюрерът, или какъвто там да било на проверките. Проверките са стандартни и не се провеждат нито първа, нито втора, нито пета година, а всяка година. Това е изцяло в моите правомощия, както и контролът върху приватизационните и следприватизационните сделки“, обяви вицепремиерът. Валери Симеонов приветства преразглеждането на Закона за приватизацията, заради който той обвини съпартийците си в лобизъм. „Приветствам решението на парламента, с което отпаднаха тези два параграфа от Закона за приватизация и следприватизационен контрол. Мисля, че останалото е достатъчно разяснено. Мога да кажа само, че съм доволен от развитието на нещата“, каза Валери Симеонов.", "date": "2018.07.27", "title": "Симеонов: Концесиите не са в моя ресор, не съм фюрер на проверките за шум по морето"}
{"url": "https://www.faktor.bg/bg/articles/novini/svyat/senator-obvini-tramp-osigurihte-legitimnost-na-edin-glavorez", "text": "Сенаторът демократ Ромърт Менендес обвини президента Доналд Тръмп, че със своето поведение на срещата в Хелзинки е \"осигурил легитимност на Владимир Путин и е очернил най-близките съюзници на САЩ. Това се случило по време на изслушването на държавния секретар Помпео, който трябваше да отговаря на въпроси какви неформални договорености са постигнати по време на срещата и дали американският президент е поемал някакви ангажименти. Фрагменти от изслушването са публикувани в Youtube. Менендес нарекъл Путин \"главорез\" и \"един от най-отявлените негодяи\" и подчертал, че Русия продължава активно да се меси в изборите на САЩ.  \"Видяхме колко слаб изглеждаше президентът пред лицето на нашите противници\", заявил той. Припомняме, че само преди няколко дни стана известно, че руските спецслужби са опитали да пробият електронната поща на трима кандидати за Конгреса. В хода на дискусията с Помпео Менендес подчертал, че \"думите на президента на САЩ сами по себе си са външна политика\". В тази връзка той с тревога припомни думите на Тръмп, че Русия трябва да се върне в Г-7, както и, че вярва на Путин повече отколкото на американското разузнаване.  Сенаторът-републиканец Боб Крокър, председател на Комисията по външна политика и открит критик на Тръмп заявил, че неговите съпартийци са обезпокжоени от начина, по който президентската администрация провежда външната си политика. По думите му, той бил силно изумен от положителната реакция на Тръмп към предложението на Путин, Вашингтон да разреши руски следователи да разпитат американски граждани. Крокър се възмутил и от интервюто, в което Тръмп изразил \"съмнения, че би трябвало в рамките на НАТО да бъде защитена Черна гора\", защото това, според него, \"пораждат недоверие сред партньорите на САЩ\".", "date": "2018.07.27", "title": "Сенатор обвини Тръмп: Осигурихте легитимност на един главорез (видео)"}
{"url": "https://www.faktor.bg/bg/articles/novini/svyat/amerikanski-kongresmen-tramp-da-vavede-novi-sanktsii-sreshtu-rusiya-zaradi-otravyaneto-na-skripal", "text": "Председателят на комисията по международна политика в американския Кногрес Ед Ройс заяви, че президентът Доналд Тръмп трябва да въведе нови санкции срещу Русия заради отравянето на бившия офицер от ГРУ Сергей Скрипал и дъщеря му Юлия Скрипал в съответствие с американския закон за унищожаване на химическото и билогоическото оръжие.  Конгресменът от Републиканската партия е изпратил официално писмо в Белия дом. В него Ройс напомня, че вече е отправял още на 15 март предложения Тръмп да разгледа въпроса за въвеждането на новите санкции в съотвествие със закона от 1991 година. Конгресменът, цитиран от NBC News, подчертава, че изпълнението на закона е критично важно за предотвратяването на допълнителни атаки. В писмото се отбелязва, че Тръмп вече е нарушил срока за приемане на решение по повод санкциите. \"Изпълнението на закона от 1991 година е критично важно, за да бъде показано на Владимир Путин, че сме сериозно настроени да се противопоставим на неговите смъртоносни атаки, както и срещу неговите продължаващи атаки срещу демокрацията ни\", пише Ройс. Представител на президентската администрация отказал да коментира писмото пред NBC News с аргумента, че кореспонденцията между президента и членове на парламента \"не се обсъжда\". Припомняме, че Вашингтон неоднократно е приемал и разширявал санкциите срещу Москва заради агресията в Крим и Донбас, както и заради намесата в америсканските президентски избори.", "date": "2018.07.27", "title": "Американски конгресмен: Тръмп да въведе нови санкции срещу Русия заради отравянето на Скрипал"}
{"url": "https://www.faktor.bg/bg/articles/novini/balgariya/desislava-atanasova-vapreki-skandalite-parlamentat-postigna-konsensus-po-vazhni-za-obshtestvoto-temi", "text": "На мандатоносителят – най-голямата парламентарна група на ГЕРБ,  се пада най-голямата отговорност и отказваме да участваме в дебат за ритането по кокалчетата в политиката. Ние трябва да ковем  законите и да носим отговорност пред обществото. Да, на премиерът много често му се налага да влиза в друга роля – на човек, който намира най-правилно баланса. Надявам се тези времена да са минали. Ако има междуличностни конфликти, те да останат назад. Надявам се новият сезон да бъде политически, а не хумористичен. Така коментира в студиото на Нова ТВ депутатът от ГЕРБ Десислава Атанасова, която участва в дебат за изминалия политически сезон, в който участваха депутати от всички парламентарно представени партии в Народното събрания.  По думите й често експертното говорене е било изместено от партийнологорейно говорене. Но в този парламент беше постиган и консенсус. Така в обществото се налага внушението, че НС не е постигало никога нищо заедно. Факт е обаче, че депутатите са демонстрирали такъв консенсус по някое надпартийни теми. Именно от такъв консенсус има нужда България, посочи депутатът от ГЕРБ. Атанасова даде като пример и постигнатия консенсус по въпроса за ветото на президента над закона за следприватизационен контрол, въпреки трусовете в малката коалиция, която прерасна в междуличностен сблъсък между лидера на Атака Волен Сидеров и депутата от НФСБ Валентин Касабов.  Демонстрацията, на която бяхте свидетели вчера, беше за нещо различно – че по безспорен начин всички парламентарни групи показаха, че нямат връзка с едрия бизнес – всички подкрепиха ветото на президента над закона за следприватизационен контрол, изтъкна Атанасова.  Надявам се всяка парламентарна група  да направи  оценка на качеството на дебата, не бива да остават настрана и положителните неща, които се постигнаха в последния политически сезон, каза още Десислава Атанасова.", "date": "2018.07.27", "title": "Десислава Атанасова: ГЕРБ отказва да участва в дебат за ритането по кокалчетата в политиката"}
{"url": "https://www.faktor.bg/bg/articles/novini/balgariya/evrostat-blizo-polovinata-ot-balgarskiya-avtopark-e-nad-20-g", "text": "Българите масово карат коли втора употреба, близо половината от автопарка у нас е на възраст над 20 години и автомобилите са основно на дизел, показват данните на Евростат за автомобилния парк през 2017 г. Според европейската статистика у нас през миналата година е имало около 3,4 милиона автомобила, което приблизително е по 450 коли на 1000 българи. Автопаркът ни нараства с по около 100 хиляди автомобила годишно. Близо половината обаче са на над 20 години. Около 35 на сто са на възраст до 15 години, а до 10 г. са около 350 хиляди коли или около 10 процента от автопарка. Новите автомобили до 5 години са едва 5%. 1,7 млн. българи карат дизелови коли, които са и най-разпространени. Най-нови коли в Евросъюза карат белгийците, а най-стари – в Полша.", "date": "2018.07.27", "title": "Евростат: Близо половината от българския автопарк е над 20 г."}
{"url": "https://www.faktor.bg/bg/articles/novini/balgariya/maya-manolova-problemite-na-horata-s-uvrezhdaniya-sa-ednakvi-vlastta-se-opitva-da-gi-protivopostavya", "text": "Проблемите на хората с увреждания са еднакви, нямат противоречиви интереси. Властта прибягва до практиката „разделяй и владей“, много се надявам тя да не успее. Тези, които играят на тази струна – видите ли една група от хора с увреждания искат да вземат парите на други хора с увреждания. Това не е вярно – те имат солидарност помежду си. Сега ми се налага не да помирява различни групи на хора с увреждания, а хората с увреждания и властта. Това обяви в студиото на Нова ТВ омбудсманът Мая Манолова.  Законът за личната помощ е общ за тях – това е първата стъпка, катализаторът, който да накара реформата наистина да тръгне. Хората се измориха да чакат тази реформа, която не се случва вече 15 години. Във варианта, в който беше изваден този закон след 6-месечна работа  – беше кръгва нула, преписан стария закон. Но в последния му вариант вече е направена сериозна крачка напред, като са взети в предвид конкретните идеи и предложения на хората с увреждания, изтъкна Манолова.  Тя подчерта, че най-важно е да се направи комплексна оценка на човека с увреждания, от каква подкрепа има нужда, като в решенията да има ясни оказания каква помощ има нужда и те да имат задължителен характер. Второто важно нещо е свързано с помощните средства, парите за които много често изтичат някъде във фирми, които печелят на гърба на хората с увреждания, а това по думите на Манолова е недопустимо.", "date": "2018.07.27", "title": "Мая Манолова: Проблемите на хората с увреждания са еднакви, властта се опитва да ги противопоставя"}
{"url": "https://www.faktor.bg/bg/articles/novini/balgariya/parlamentaren-kontrol-volen-siderov-pita-valeri-simeonov", "text": "Днес е последното заседание на парламента за този сезон – депутатите излизат в едномесечна ваканция. Преди това обаче ще приключат със законодателната си програма и парламентарния контрол. Въпрос към вицепремиера Валери Симеонов ще зададе шефът на парламентарната група на Обединените патриоти Волен Сидеров. Двамата са в обтегнати коалиционни отношения през последните дни. Стигна се даже до твърдения, че съпартиецът на Симеонов в НФСБ – Валентин Касабов, е бутнал лидера на „Атака” при скандал в стаята на националистическото обединение. Първото заседание на парламента след ваканцията ще бъде извънредно във вторник, 4 септември, тъй като след това идват почивни дни около деня на Съединението.", "date": "2018.07.27", "title": "Парламентарен контрол: Волен Сидеров пита Валери Симеонов"}
{"url": "https://www.faktor.bg/bg/articles/novini/balgariya/deputat-ot-gerb-viziyata-na-bsp-samo-hubavi-pozhelaniya-no-bez-neobhodimite-finansi-da-sa-nalitse", "text": "\"Ситуацията е стабилна в Патриотичния фронт. Не смятам, че се е случило нищо толкова скандално. Все пак в историята на парламента са се случвали далеч по-страшни неща. Така че продължаваме напред\", заяви пред БНТ депутатът от ОП Борис Ячев. Ячев коментира, че проблемът на хората с увреждания не може да бъде решен на улицата и трябва да се предприемат необходимите сериозни мерки. \"С приетата реформа в ТЕЛК бих казал, че до някаква степен се погрижихме за хората с увреждания. Вече тя е с по-модерен модел на функциониране\", посочи той. От своя страна Александър Ненков от ПГ на ГЕРБ заяви, че Законът за хората с увреждания трябва да бъде приет в достатъчно компромисен вариант за всички заинтересовани страни, както и с участието на финансовия министър. \"Промяната в ставката на ДДС би била пагубна за приходите. А и в крайна сметка визията на БСП за бъдещето на България са само хубави пожелания, но без необходимите финанси да са налице\", коментира Ненков. \"Между ГЕРБ и ОП всичко върви по план. Да, всеки има своето его, всеки лидер има своята визия, но в името на България трябва да продължим напред и да загърбим егоизма си\", добави той. Според Георги Свиленски от БСП вчерашното стълкновение в парламента е недопустимо. \"Това беше позор за българския парламент. Не може да се бият. Парламентът е място за спорове и дебати. В контекста на това не стана ясно какво точно работи българският парламент, какви закони се приемат\", каза Свиленски.", "date": "2018.07.27", "title": "Депутат от ГЕРБ: \"Визията\" на БСП - само хубави пожелания, но без необходимите финанси да са налице"}
{"url": "https://www.faktor.bg/bg/articles/politico-sasht-shte-nalozhat-sanktsii-sreshtu-turtsiya-zaradi-zadarzhaniya-pastor", "text": "САЩ ще наложат нови санкции срещу Турция заради задържането на американския пастор Андрю Брънсън. Това обяви с пост в социалната мрежа „Туитър“ лидерът на Белия дом Доналд Тръмп, отбелязва изданието Politico в европейската си редакция, пише \"Фокус\". „Той страда ужасно много. Този невинен мъж трябва да бъде освободен незабавно“, категоричен бе държавния глава на САЩ.  Брънсън, евангелистки пастор от Северна Каролина, живее в Турция от 23 г. Той бе задържан по подозрения за тероризъм и шпионаж малко след неуспешния опит за държавен преврат срещу държавния глава Реджеп Тайип Ердоган.  По-рано тази седмица Брънсън бе прехвърлен от затвора в дома си, където остава под домашен арест. Той обаче все още е изправен пред същите обвинения и ако бъде признат за виновен, може да бъде осъден на до 35 г. лишаване от свобода, поясни адвокатът му. Вицепрезидентът на САЩ Майк Пенс също отправи заплахи към Анкара във връзка с евангелисткия пастор, уверявайки, че Вашингтон ще отговори с нови санкции, ако той не бъде освободен. „Имам послание от президента на САЩ. Освободете веднага пастор Андрю Брънсън или се подгответе за последствията“, предупреди Пенс. На свой ред министърът на външните работи на Турция Мевлют Чавушоглу написа в „Туитър“: „Никой няма да диктува на Турция. Няма да толерираме заплахи от никого. Законът важи за всички, без изключение“.", "date": "2018.07.27", "title": "Тръмп обяви в \"Туитър\": САЩ ще наложат санкции на Турция заради задържания пастор"}
{"url": "https://www.faktor.bg/bg/articles/novini/svyat/gazeta-ekspres-putin-i-tramp-sa-se-dogovorili-za-promyana-na-granitsite-na-kosovo", "text": "На срещата в Хелзинки Доналд Тръмп и Владимир Путин са се договорили северните части на Косово да бъдат присъединени към Сърбия в замяна на признаването от Белград на независимостта на бившата автономия, твърди косовското издание Gazeta Ekspres като се позовава на дипломатически източници. Според информацията на медията, двамата са се договорили, че Косово трябва да предаде северната част на страната, където живеят предимно сърби в замяна на признаване на независимостта на страната.   По думите на източника, коренната промяна в политиката на САЩ спрямо Косово се е случила след оставката на бившия съветник по национална сигурност Хърбърт Макмастър и смяната му с Джон Болтън, който е известен с антикосовските си позиции.   Припомняме, че Косово обяви независимост от Сърбия през 2008 година. До момента страната е призната от 111 от общо 193 държави членки на ООН. Сърбия продължава да смята Косово за свой автономен регион. Китай и Русия блокират приемането на Косово в ООН, а пет страни от ЕС, които не признават независимостта му - влизането в Съюза.", "date": "2018.07.27", "title": "Gazeta Ekspres: Путин и Тръмп са се договорили за промяна на границите на Косово"}
{"url": "https://www.faktor.bg/bg/articles/novini/svyat/sasht-mozhe-da-nanesat-udar-po-iran-oshte-prez-avtust", "text": "САЩ може да нанесат удар по Иран още през автуст, заедно с Австралия и Великобритания, съобщи телевизия ABC като се позовава на източник в австралийското правителство. Според него, помощта, която ще окаже Австралия не може да се приравнява към непосредствено участие в атаката, а става дума за предоставяне на информация за потенциални обекти в Иран. Подобна помощ могат да окажат и спецслужбите на Великобритания. АВС отбелязва, че последствията от подобен конфликт може да има непредсказуеми и опасни последствия за белия район на Близкия Изток. Припомняме, че на 8 май Доналд Тръмп обяви, че Вашингтон напуска така наречената \"ядрена сделка\" с Техеран и обеща не само да върне старите санкции против Иран, но и да въведе нови. В частност, САЩ могат да въведат забрана за с ирански нефт, а Техеран заплаши да блокира износа на петрол от Персийския залив през Ормузкия пролив.  В Twitter Тръмп от своя страна отговори: \"Никога повече не смейте да заплашвате САЩ или ви чакат такива последствия, каквито малцина са преживявали в своята история. Ние повече не сме страната, която ще търпи вашите безумни думи за насилие и смърт. Пазете се\".", "date": "2018.07.27", "title": "САЩ може да нанесат удар по Иран още през август"}
{"url": "https://www.faktor.bg/bg/articles/novini/svyat/gratski-medii-rusiya-shte-opita-da-slozhi-svoy-izbrannik-na-prestola-na-atinskata-arhiepiskopiya", "text": "След решението на гръцкото правителство да изгони от страната двама руски дипломати – Виктор Яковлев (бивш офицер) и Александър Павлов, заради купуване на влияние в гръцките църковни среди, медиите в южната ни съседка се опитаха да хвърлят светлина върху това безпрецедентно решение. За системното прокарване на руско политическо влияние чрез църковните структури в Гърция се пише отдавна, но сега за първи път то е последвано от толкова категорични действия на държавно ниво. В лаконичната информация на в-к „Катимерини“, цитиран от Двери.бг, който пръв оповести новината, се споменава за даване на подкупи на гръцки митрополити и на манастири в Света гора. По-конкретно в новината се казва, че са установени „многобройни съгласувани усилия за разширяване на руското влияние в Гърция, включително чрез дейността на „Императорското православно палестинско дружество“ (проверка на Faktor.bg  в официалния сайт на дружеството показа, че негов действителен член е бившият шеф на руското външно разузнаване Леонид Решетников). Срещу парично възнаграждение руски дипломати са се опитвали да придобият влияние в общини и сред митрополити на Гръцката православна църква, както и в Света гора – Атон“. Споменава се за възпрепятстване на упражняването на суверенни права на гръцката държава над нейната територия, като явно се има предвид статутът на Света гора. В коментара „Зимата между Атина и Москва“ на в-к „Катимерини“ се казва: „От гръцка страна дейността на тези църковни кръгове е известна. Някои от тях активно участваха в организирането на протестите срещу решаването на спора за името (на Република Северна Македония). Неслучайно по това време беше забранено влизането в страната на двама руски граждани, членове на „Императорското православно палестинско дружество“. Що се отнася до митрополитските кръгове, Атина познава добре дейността на тези кръгове от висшата йерархия, които тясно сътрудничат с лица, прокарващи руското влияние – и това от години притеснява не само Вселенската патриаршия в Константинопол, но и Атинската архиепископия.  Успоредно с това, мнозина в Атина смятат, че руското проникване на Света гора е много по-значително отколкото изглежда. Не на последно място трябва да отбележим, че тези новини предизвикаха определени реакции и в Кипър. Преди няколко месеца, с решение на Кипърския архиепископ Хризостом, на практика бе решено да не се продава теливизионният канал на Църквата на бизнесмен, поддържащ тесни връзки с Русия. Кипърската йерархия се страхува за идния ден, тъй като изглежда, че Москва има свой кандидат (за архиепископския престол) в случай, че бъде поставен този въпрос“. В коментара „Как бе създадена руската мрежа в Гърция“ на в-к „Вима“ се коментират опасенията на гръцки йерарси за формирането на митрополитски кръгове, които да издигнат на престола на Атинската архиепископия избранник на Москва: „Тези сложни отношения се пренесоха и в Църквата в Гърция, където са се образували два лагера, които се състезават за нарастване на влиянието си. Опасенията на прозападния лагер са, че Русия ще се опита, ако ѝ се даде възможност, да контролира процеса по наследяване на архиепископския трон в Атина. Смята се, че тя следва същата стратегия във всички православни патриаршии и архиепископии, с цел установяване на господство на Московската патриаршия и отслабване на Вселенската патриаршия. В Гърция руското влияние се прокарва чрез спечелването на митрополити, но и чрез конкретни, популярни интернет-сайтове, като romfea.gr, които отразяват прекалено активно дейността на Волоколамския митр. Иларион (Алфеев), председател на Външния отдел за църковни връзки на Московска патриаршия, но и на Руската църква като цяло. Отношенията на църковните фактори с част от политическата класа в Гърция са една черна кутия, която никой не иска да отвори“. В същия коментар се отделя внимание на основните райони, които представляват стратегически интерес за руските власти, най-вече в Северна Гърция. Белег за засиленото руско присъствие в тези места е издигането на руски църкви, паметници на руски воини, образуване на сдружения за запазване на руските традиции сред преселилите се в страната понтийски гърци, организации за гръцко-руска дружба и др.: „Освен Александруполис, руски църкви има и в Навплио – храмът е със седем камбани и изкусни стенописи, а този в Неаполис в Солун е построен от материал с дървени стърготини, от майстори, дошли с тази цел чак от Сибир, един подобен се строи и във Верия“. Засиленият поклоннически поток на руски граждани в Северна Гърция и Света гора дава възможност под формата на поклоннически дарения да постъпват крупни суми към определени светогорски манастири и митрополии, разположени в райони с важно стратегическо значение: „Засилва се поклонническият туризъм от Русия както към Света гора, така и в манастири и поклоннически места в цяла Гърция. Поклонническият поток се организира от определени туристически фирми, локализирани в Северна Гърция и в Кипър, като се насочват към избрани места в различни райони, за да се подкрепят религиозните институции там и икономически, в условията на криза. Някои от частните туристически агенции не се ограничават в религиозния туризъм и имат мощни връзки с руския елит. Основен притегателен център за руснаците от векове е Света гора и особено манастира Ватопед, с неговото богаство и светско-предприемачески характер, както и руският манастир „Св. Пантелеймон“, който беше посетен от Путин през 2016 г. Тези туристически агенции осигуряват покани и разрешения за престой в манастирите, като са развили и транспортна мрежа във вътрешността на атонската република, а поклонниците правят щедри дарения на манастири, скитове и килии. Контролът върху визите в Света гора беше много слаб, в резултат на което официалните власти не знаят кой влиза и излиза в манастирите, едва наскоро процедурата по издаване на визите стана по-строга“. Електронното издание „Документи“ коментира процесите, предхождали събитията от последните дни, по следния начин: „Ако някой проследи с внимание мотивите за освобождаването на двамата руски дипломати, веднага ще разбере, че от много месеци, предимно в Северна Гърция, се разиграва истински шпионски трилър, който е свързан пряко с преговорите между Атина и Скопие за македонския въпрос. Този трилър се разиграва на много нива и включва финансиране и организация на съпротива срещу постигането на договор между Гърция и Бившата югославска република Македония. На това ниво контактите на руския фактор се изразяват в редица съвместни дейности с бизнес кръгове в Северна Гърция, но и с митрополити и църковни структури и сдружения. На едно второ ниво, също важно в геополитически план, руското влияние се засили в манастирската общност на Света гора. Тук съществува следният конфликт: с отправна точка Света гора, която е под юрисдикцията на Вселенската патриаршия, се развива остра съпротива между проруските среди в Гръцката църква и привържениците на Фенер на два фронта: украинският въпрос и проблемът със схизматичната Архиепископия на Бившата югославска република Македония. Вселенската катедра се опитва от много време да даде автокефалия на Украинската православна църква ѝ подчинение на Вселенската патриаршия. Това намерение разгневява както патриаршията в Москва, така и властта в Кремъл. От другата страна са онези групи в Гръцката църква, които традиционно и предимно от времето на архиепископ Христодул клонят към руския фактор. И така битката между Вселенския патриарх Вартоломей и неговите противници в автокефалната Гръцка църква през последния период се нажежи до „червено“. Почти едновременно избухна и кризата в йерархията на Кипърската църква, която завърши с намесата на архиепископ Хризостом, който обвини руснаците, че се месят в делата на кипърската йерархия.  „Стигнахме до там, една митрополия на острова да се нарича „малкият Кремъл“, заяви предстоятелят на Кипърската църква в едно откровено интервю-изповед за вестниците „Филелевтерос“ и „Политиси“.", "date": "2018.07.27", "title": "Гръцки медии: Русия ще опита да сложи свой избранник на престола на Атинската архиепископия"}
{"url": "https://www.faktor.bg/bg/articles/novini/svyat/frantsiya-e-protiv-novi-targovski-pregovori-mezhdu-sasht-i-es", "text": "Франция е против започването на нови преговори между Европейския съюз и Съединените американски щати за постигане на всеобхватно споразумение за трансатлантическо търговско партньорство, предава АФП. Президентът на Франция Еманюел Макрон обяви тази си позиция по време на съвместна пресконференция в Мадрид с министър-председателя на Испания Педро Санчес. „Не подкрепям идеята за нови преговори за търговско споразумение подобно на ТТИП (Трансатлантическото търговско и инвестиционно партньорство)“, заяви Макрон. Според френския президент, нормализацията на търговските отношения между ЕС и САЩ е възможна едва след отмяната на наказателните мита върху европейската стомана и алуминий. „Необходими са ясни стъпки от страната Съединените щати, сигнали за деескалация относно стоманата и алуминия, срещу които бяха наложени незаконни мита. За мен това е предварително условие“, допълни Макрон.", "date": "2018.07.27", "title": "Франция е против нови търговски преговори между САЩ и ЕС"}
{"url": "https://www.faktor.bg/bg/articles/novini/balgariya/i-dnes-obichaynoto-dazhd-s-gramotevitsi-po-obyad", "text": "Преди обяд ще има разкъсана облачност. Около и след обяд отново ще се развива купесто-дъждовна облачност. Ще има краткотрайни валежи от дъжд с гръмотевици. На места, главно в планинските райони валежите ще са интензивни и значителни по количество. Ще духа слаб до умерен северозападен вятър. Максималните температури ще са между 25 и 30 градуса, за София - около 25 градуса. По Черноморието облачността ще е предимно значителна, главно в следобедните часове ще има краткотрайни валежи и гръмотевици. Ще духа слаб до умерен северозападен вятър. Максималните температури ще са 25-29 градуса. Температурата на морската вода е 24-26 градуса. Вълнението на морето ще бъде 1-2 бала.", "date": "2018.07.27", "title": "И днес обичайното - дъжд с гръмотевици по обяд"}
{"url": "https://www.faktor.bg/bg/articles/novini/svyat/hilyadi-byagat-ot-ognenoto-bedstvie-v-kaliforniya", "text": "Хиляди бягат, за да спасят живота си от големите горски пожари в Калифорния. В планините в южната част на американския щат пламъците бързо се разрастват като се смята, че огънят е предизвикан от сериен подпалвач. Повече от 3000 души бяха принудени да напуснат домовете си в окръг Ривърсайд, а пожарникарите се борят да спасят къщите, които са на пътя на огнената стихия. В град Хемет в сряда е задържан 32-годишен мъж, обвинен в предизвикване на няколко пожара. Положението се усложнява от високите температури над 37 градуса, силния вятър и ниската влажност на въздуха.", "date": "2018.07.27", "title": "Хиляди бягат от огненото бедствие в Калифорния"}
{"url": "https://www.faktor.bg/bg/articles/novini/balgariya/oblastniyat-na-ruse-stotitsi-firmi-faliraha-zaradi-opashkite-na-dunav-most", "text": "„Изграждането на нов мост над река Дунав при Русе няма алтернатива, тъй като сегашното съоръжение не може да смогне на огромния трафик”, заяви пред бТВ областният управител Галин Григоров. „За последните няколко години стотици фирми от региона – транспортни и спедиторски, фалираха заради невъзможността да минават за нормално време „Дунав мост”, посочи той. По думите му регионът е изостанал инфраструктурно, като именно мостът е и причина трансграничните отношения с Румъния да не са на достатъчно добро ниво:  „Ние сме щастливи, когато колоната е под 5-6 километра”. Григоров отбеляза, че темата е коментирана и с властите в северната ни съседка, които също са на мнение, че е нужен нов „Дунав мост”. Той беше категоричен, че към момента проблем с африканската чума по свинете на наша територия няма. От румънска страна за заболяването е дошла информация още през март, като от тогава у нас е затегнат контролът, а сериозни мерки са взети и от другата страна на Дунав – в Гюргево. Галин Григоров, който е номинация на ВМРО, е на мнение, че трусовете в „Обединени патриоти” няма да разбият коалицията и те са просто „взаимоотношения между личности”. „Още при влизането ни във властта ясно си дадохме сметка, че определени маргинали и опозицията ще атакуват по-малкия партньор в управлението, което е по-лесният вариант. Отношенията между някои хора в коалицията са от години и те не са тайна за хората”, отбеляза областният управител, като сравни ситуацията в „Обединени патриоти” с тази в семейство, където има както раздори, така и сдобрявания.", "date": "2018.07.27", "title": "Областният на Русе: Стотици фирми фалираха заради опашките на \"Дунав мост\""}
{"url": "https://www.faktor.bg/bg/articles/novini/svyat/umishlen-palezh-e-nay-veroyatnata-prichina-za-pozharite-kray-atina", "text": "Умишлен палеж е най-вероятната причина за пожарите край Атина, обявиха гръцките власти. Заключението е на гръцкия вътрешен министър Панос Скурлетис  на база  анализ на сателитни кадри и проверки на терен. Продължава издирването на изчезнали хора. Жертвите вече са 83, над 100 души са в неизвестност. Правителството прие пакет от мерки в помощ на пострадалите. Всяко семейство ще получи еднократна помощ от 5000 евро. Два пъти повече ще получат семейства, чиито роднини са загинали в огненото бедствие.", "date": "2018.07.27", "title": "Умишлен палеж е най-вероятната причина за пожарите край Атина"}
{"url": "https://www.faktor.bg/bg/articles/novini/svyat/otnovo-protesti-v-polsha-zaradi-spornata-sadebna-reforma", "text": "Хиляди поляци се включиха в протеста срещу спорната реформа на съдебна система в страната. Вчера президентът Анджей Дуда подписа промени в законодателството, с които на практика позволява на правителството да избере следващия председател на Върховния съд. \"Позор\" скандираше събралото се пред президентството във Варшава множество. Стигна се до сблъсъци с полицията, след като няколко души изрисуваха със спрей стените на резиденцията на държавния глава. Според демонстрантите и опозицията действията на управляващите подкопават независимостта на съда и основите на демокрацията. Към критиките се присъедини и Брюксел. Освен във Варшава, демонстрации имаше в още най-малко 20 полски градове.", "date": "2018.07.27", "title": "Отново протести в Полша заради спорната съдебна реформа"}
