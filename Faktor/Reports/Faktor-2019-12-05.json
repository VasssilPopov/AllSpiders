{"url": "https://faktor.bg/bg/articles/chetiri-zhertvi-na-gazova-eksploziya-v-polsha", "text": "Четирима загинаха и четирима изчезнаха безследно при мощна експлозия на газ, разрушила снощи триетажна къща в ски курорта Шчирк в Южна Полша, съобщиха местните власти, цитирани от \"Франс прес\" и ТАСС. Стотина пожарникари продължаваха тази сутрин да разгребват ръчно димящите развалини в търсене на оцелели след потушения вече пожар, предизвикан от взрива. \"Все още има надежда да бъдат открити оцелели\", заяви в Туитър президентът Анджей Дуда, цитиран от руската агенция.  Според Ярослав Вечорек, управител на Шльонското воеводство, сред загиналите има дете. По думите му в къщата изглежда е имало осем души по време на експлозията. Местният клон на газовия доставчик Пе Ес Ге заяви, че преди взрива налягането в системата е спаднало, което може би е знак, че тръбите случайно са били пробити при ремонт на канализацията недалеч от местопроизшествието.", "date": "2019.12.05", "title": "Мощна газова експлозия в ски курорт в Полша, има загинали деца"}
{"url": "https://faktor.bg/bg/articles/deputatite-odobriha-byudzhetite-na-bnt-bnr-i-bta", "text": "Депутатите одобриха бюджетите на обществените медии БНР, БНТ и БТА. Според разчетите през 2020 г. Българска телеграфна агенция ще получи 5 811 400 лв. Българско национално радио - 47 044 900 лв., а Българска национална телевизия 70 907 100 лв. Депутатите отхвърлиха предложението на народния представител Антон Кутев от \"БСП за България\" за отпадане на член 36, в който са разписани средствата за Съвета за електронни медии. Кутев посочи, че с приемането на този член от Закона за държавния бюджет за поредна година се отлага създаването на Фонд \"Радио и телевизия\". В бюджета на СЕМ се залагат 1,2 млн. лв. приходи от държавни такси, които според Закона за радиото и телевизията, приет през 1998 г., следва да постъпват във Фонда, който да ги преразпределя към обществените медии и СЕМ. \"Самият факт, че СЕМ събира тези пари и ги ползва, го няма никъде в закона\", отбеляза Кутев. По думите му създаването на фонда се отлага от 98 г., а сега се предвижда създаването на работни групи, които да работят за неговото закриване. \"Искам да ви съобщя, че тази битка за Фонд \"Радио и телевизия\" ще бъде доста сериозна\", обърна се Кутев към управляващото мнозинство. По отношение на субсидиите за обществените БНР, БНТ и БТА Антон Кутев каза, че издръжката на поне на две от тези медии трябваше отдавна да е обект на Фонда. \"Европейската практика не е измислила нищо по-добро от начина на финансиране през фонда със съответните такси, които би трябвало да се събират\", коментира депутатът. По думите му финансирането през фонда е единственият начин, по който БНТ и БНР няма да зависят пряко от министъра на финансите. \"Опасността от пряко политическо въздействие рязко намалява, ако финансирането на тези институции минава през Фонд \"Радио и телевизия\", каза Кутев. Според депутата липсата на фонд е нарушение на законите на държавата и води до перманентна обвързаност с изпълнителната власт на обществените медии, както финансова, така и редакционна. Кутев бе категоричен, че това е едно от главните неща, които ни поставя на 111-то място по свобода на словото.", "date": "2019.12.05", "title": "Депутатите одобриха бюджетите на БНТ, БНР и БТА"}
{"url": "https://faktor.bg/bg/articles/upravlyavashtite-dadoha-zaden-na-zakona-za-sotsialno-podpomagane", "text": "Управляващите ще приемат внесения от патриотите проектозакон и ще отложат с шест месеца предизвикалите спорове и обществено напрежение нови правила, залегнали в Закона за социалните услуги и предвиждащи редица изменения около закрилата на деца от насилие. Макар отлагането формално да е внесено от \"Обединени патриоти\", то е съгласувано и дори искано от големия коалиционен партньор – ГЕРБ, съобщава \"Дневник\", позовавайки се на свой източник от управляващото мнозинство. Новият социален министър Деница Сачева също подкрепя отлагането с идеята да използва тази половин година, за да проведе множество дебати, дискусии и да успокои протестиращите още от лятото общности. Проверка в стенограмите и гласуването на депутатите по текстовете от началото на тази година по този закон показват нещо парадоксално - нито на първо, нито при второто четене на Закона за социално подпомагани никой в зала или с гласуването си не е възразил срещу текстовете, които сега предизвикват напрежение в обществото. Макар сега на фона на протести, декларации от различни организации и дори от Светия синод на православната църква, управляващите да предвиждат отлагане на текстовете, нито от ГЕРБ, нито от патриотите с гласуването или изказванията си са дали да се разбере, че имат каквито и да било забележки или притеснения. Един от основните вносители на идеята за отлагане – Искрен Веселинов от \"Обединени патриоти\", коментира пред \"Дневник\", че действително никой тогава в пленарна зала не е сметнал или не е обърнал внимание на конкретните текстове. По думите му това е нещо нормално, тъй като наистина и разпоредбите сами по себе си не са спорни или скандални. Те просто предизвиквали двояки тълкувания. И нямало как депутатите да разберат кой и как ще прочете текстовете и как ще ги разбере, оправда колегите си Веселинов, макар да не звучат особено убедително аргументите му. \"От следващата седмица започваме със срещи с парламентарно представените партии, както и с представителите на заинтересовани организации на граждани\", написа във \"Фейсбук\" Сачева. Тя обещава текстовете от закона, свързани с правата на хората с увреждания, да бъдат запазени и \"надграждани\".", "date": "2019.12.05", "title": "Управляващите дадоха заден на Закона за социално подпомагане"}
{"url": "https://faktor.bg/bg/articles/razstrelyaniyat-s-kalashnik-v-burgas-i-ubietsat-mu-uchastvali-zaedno-v-grabezhi", "text": "Разкрито е убийството на 33-годишния Петър Валериев, чийто труп бе открит на 18 ноември в землището на квартал \"Долно Езерово\" в Бургас. Младият мъж е разстрелян с автомат \"Калашников\" от свой познат, който е задържан. Това съобщиха на пресконференция в морския град избраният за главен прокурор Иван Гешев и главният секретар на МВР старши комисар Ивайло Иванов.  Тялото на Валериев бе открито в храсти край железопътна линия от съпрузи, които подали сигнал на тел. 112 и обяснили, че са били на ловен излет в местността. Младият мъж бе с огнестрелни рани в гърдите. \"Този случай беше много тежък в началото, понеже нямахме отправна точка. И убитият и извършителят до този момент имаме данни, че те са участници в други две престъпления- два въоръжени грабежа, единият от 2015 година в Айтоско, а другият от 2016 година в София. При тях са откраднати големи суми пари. Знам колко ни костваше да стигнем до този момент. Колегите положиха много усилия, много безсънни нощи\", заяви главният секретар на МВР Ивайло Иванов.  Иван Гешев уточни, че задържаният е на 32 години, родом от Шумен, но живеещ от години в Бургас. Избраният за главен прокурор  благодари на служителите на Окръжната прокуратура и Областната дирекция на МВР, на експертите и на столичните криминалисти, които са били изпратени в Бургас за разкриване на убийството. \"Свършена е страшно много работа, този случай е изключително интересен и сложен. Той онагледява това, което винаги съм твърдял, че българската съдебна система и правораздавателните органи работят добре и са на европейско ниво. Имаме си проблеми, но картината далеч не е толкова черна, както някои се опитват да я представят на българското общество. В България няма неразкрито убийство, ние сме изключително безопасна страна за този тип престъпления. Едва ли много европейски държави могат да се похвалят с това\", коментира Гешев. Директорът на Областната дирекция на МВР-Бургас Радослав Сотиров разкри, че задържаният е направил самопризнания, като е проведен следствен експеримент и е показал как е извършено убийството. След разстрела на Петър Валериев, убиецът е скрил трупа, а оръжието от престъплението - автомат \"Калашников\" укрил добре в тръстики в езерото Вая. Бил е нает водолазен екип, който е претърсил цялото дъно преди автоматът да бъде открит. \"Стотици лица бяха разпитани във връзка с убийството, негови близки, приятели, заложни къщи, фирми за лизингов кредит, хазартни зали, каквито са неговите наклонности. Мястото на убийството е землището на квартал \"Долно Езерово\". По случая работиха най-добрите специалисти от Национална полиция - София, повикахме и екип от водолази. Наложи се да претърсим еверото Вая, където имахме данни, че лицето е изхвърлило въпросното оръжие. Вчера в тъмната част на денонощието бе открито и оръжието. В момента на престъплението и около трупа нямаше никакви вещи, които да са свързани със самото престъпление. Доказването започна от нулата и смея да твърдя, че са събрани доказателства. Оръжието е намерено на около 350 метра от мястото на престъплението, но изключително добре укрито. Но оръжието не е открито в езерото\", заяви окръжният прокурор Георги Чинев. По данни на разследващите жертвата и убиецът се познавали от около 10 години, работели в строителството в столицата. Двамата действали изключително конспиративно, без никакви комуникации по мобилни телефони.", "date": "2019.12.05", "title": "Разстреляният с калашник в Бургас и убиецът му участвали заедно в грабежи"}
{"url": "https://faktor.bg/bg/articles/ivan-geshev-za-aresta-na-sina-na-minyu-staykov-ne-sme-darzhava-na-mutrite-zakonat-e-za-vsichki", "text": "Законът е равен за всички и няма да позволим да се подиграват със служителите ни, отсече на брифинг в Бургас главният секретар на МВР Ивайло Иванов, а думите му бяха категорично подкрепени от новоизбрания главен прокурор Иван Гешев, предава Флагман.бг.  Повод за това стана случаят със задържането на Стайко Стайков - син на арестувания алкохолен бос Миню Стайков, който е спрян вчера с брониран джип и охрана, отказал е проверка и не е съдействал на полицията, казал, че се е качил на стоп в колата. В резултат на това е задържан отново в столичното 4 РУ и се охранява от полицейски служители. Предстои доклад в районна прокуратура София.  Двата автомобила са се движили в пакет и той е отказал да окаже всякакво съдействие и да изпълни разпорежданията на полицаите, каза главсекът Ивайло Иванов.  Новоизбраният главен прокурор припомни, че в България не живеем в държавата на мутрите, които се в движат с кортежи и нарушават закона. Ако не са разбрали на български, че не живеем в 90-те, ще го разберат по трудния начин, каза Иван Гешев.  „Имало е обаждане на тел. 112, че Стайков подозира, че е обект на отвличане. Да смени репертоара“, препоръча Иван Гешев и припомни, че и предния път имаше такъв случай със Стайко Стайков, който в момента е в парична гаранция.  За разкритията през юли 2018 г. в Карнобат Иван Гешев каза, че ще има обвинителен акт.  „Никой не докладва на главния прокурор неща, които не разследва той. Всеки случай се докладва на компетентната прокуратура, каквато е Софийска районна прокуратура по това производство“, каза Иван Гешев.", "date": "2019.12.05", "title": "Иван Гешев за ареста на Стайко Стайков: Не живеем в 90-те! Законът е за всички"}
{"url": "https://faktor.bg/bg/articles/venetsianskata-komisiya-prez-2017-glavniyat-prokuror-darzhi-v-podchinenie-vss", "text": "В интервюто си по Би Ти Ви в сряда премиерът Бойко Борисов обяви, че разполага с черновата от заключенията на експертите от Венецианската комисия по повод законопроекта на министъра на правосъдието за ограничаване на недосегаемостта на главния прокурор и възможността той да бъде разследван за престъпления. В него Данаил Кирилов обвързва главния прокурор с председателите на върховните съдилища, което от години е критикувано тъкмо от Венецианската комисия.  Премиерът съобщи още, че окончателният доклад на комисията се очаква да бъде публикуван официално днес. Истината е, че в края на седмицата предстои докладът да бъде разгледан от комисията – тя може да го промени или да не го приеме. Ако бъде приет, документът ще бъде публикуван официално вероятно през януари, коментират юристи за \"Дневник\". Какво бе становището на Венецианската комисия от 2017 г.? Това става видно в откъса от анализа \"Преглед на препоръките към България относно съответствието на устройството на съдебната власт със стандартите за независимост\", публикуван през февруари 2018 г., чийто автор е юристът от Института за пазарна икономика Иван Брегов. Венецианската комисия (ВК) определя правомощията на прокуратурата като широки и типични за съветския модел. Венецианската комисия разглежда въпроса за ролята на прокурорите в съдебната власт като тясно свързан с по-общия въпрос за позицията на главния прокурор в рамките на съдебната система. ВК откроява няколко важни въпроса по темата, сред които: Отчетност на главния прокурор ВК констатира как съгласно конституцията и Закона за съдебната власт (ЗСВ) главният прокурор се радва по същество на същия статут като на председателите на Върховния касационен и Върховния административен съд. Този модел има своите положителни и отрицателни страни. От една страна, прокуратурата не се контролира от други клонове на властта. От друга, не е ясно кой може да държи главния прокурор отговорен. Този парадокс е отбелязан в доклад на ПАСЕ (Committee on Legal Affairs and Human Rights, \"New threats to the rule of law in Council of Europe member States: selected examples\", report by Mr. B. Fabritius). Предвид факта, че конституцията не предвижда нито своеобразен \"вот на недоверие\" на главния прокурор от Народното събрание, нито възможност за отстраняване от изпълнителната власт, то единствената форма на отчетност на главния прокурор остава представянето на ежегодни доклади пред Висшия съдебен съвет (ВСС) и парламента. Венецианската комисия не препоръчва да се въведе \"вот на недоверие\" на главния прокурор или подчиняването му на изпълнителната власт, тъй като това е много деликатен въпрос поради рискове от политизация. В тази ситуация, обаче, следва да бъдат въведени други ефективни механизми за отчетност поради факта, че основанията за отстраняване са трудно изпълними. Това се дължи на следните пречки: – ВСС няма правомощието за самостоятелно разследване и изясняване на фактите и следва да се обърне или към Инспектората на ВСС, или към самата прокуратура; – основанието за освобождаване по чл. 129, ал. 3, т. 3 от Конституцията на РБ предполага влязла в сила присъда, а поради квазимонополното положение на главния прокурор спрямо разследването той може да спре/прекрати разследване срещу себе си (реферира се към делото \"Колеви срещу България\"); – освобождаването на основание чл. 129, ал. 3, т. 5 от Конституцията също е трудно за прилагане и остава теоретична възможност. Това се дължи главно на силната позиция на главния прокурор в системата на прокуратурата и в рамките на ВСС. Дори ако приемем, че няма нужда да се извърши специално разследване на действията на главния прокурор и че Инспекторатът има волята и ресурсите за събиране на доказателства, то има малко шансове за това такава инициатива да бъде успешна във ВСС, тъй като главният прокурор има достатъчно правомощия да предотврати такъв случай. ВК констатира на практика силното влияние на главния прокурор в рамките на ВСС. Комисията отбелязва, че членовете на ВСС с кариера на прокурори след приключване на мандата на ВСС се връщат в системата на прокуратурата и това отново ги превръща в йерархично подчинени на главния прокурор. Освен това нищо в закона не възпрепятства главният прокурор да задейства проверки по отношение на предишната работа като прокурори на членове на ВСС, докато изпълняват мандата си. (За разлика от избраните членове на съвета, упражнявали съдийска професия, които не са в същата позиция по отношение на двамата председатели на ВКС и ВАС – вътрешната независимост на съдиите е по-добре защитена и в резултат на това съществува по-малък риск те да действат в защита на интересите на своя ръководител.) Комисията обобщава накратко – има слаба структура за отчетност на главния прокурор, който по същество е имунизиран срещу наказателното преследване и е практически несменяем. Предложения на Венецианската комисия за подобряване: – Въвеждане на процедура за импийчмънт и ревизиране на процедурата за освобождаване на главния прокурор – разследванията срещу главния прокурор да се провеждат от независим орган или лица, неподчинени на прокуратурата. Влиянието на членовете на ВСС с професионален произход от прокуратурата и блокиращ глас при разследванията и подаване на предложение до президента за освобождаване трябва да бъде намалено. – Венецианската комисия потвърждава, че реформирането на механизмите за отчетност и отстраняване на главния прокурор не изисква симетрично въвеждане на огледални процедури за председателите на ВКС и ВАС. Докато съдиите трябва да бъдат независими, то тази концепцията не е напълно приложима към прокурорите. При тях по-точно е да се говори за \"автономия\", а не пълноценна \"независимост\" на прокуратурата. Становището на ВК от 2017 г. потвърждава препоръките от становището от 2009 г. По мнението на Венецианската комисия, правомощията на прокуратурата извън сферата на наказателното право трябва да бъдат сериозно ограничени, ако не напълно премахнати. (източник: Дневник)", "date": "2019.12.05", "title": "Венецианската комисия през 2017: Главният прокурор държи в подчинение ВСС"}
{"url": "https://faktor.bg/bg/articles/ataka-skochi-za-chestta-na-zhurnalistkata-iska-ostavkata-na-petrov", "text": "Докато от \"Атака\" реагираха гневно на разпита за бельото на репортерката на \"Алфа\", едновременно с това поискаха Народното събрание да приеме декларация срещу приемането на Истанбулската конвенция.  С декларацията на НС от партията на Волен Сидеров искат да информират Европейския парламент за решението на Конституционния съд и веднъж завинаги този въпрос да бъде затворен. В същото време Десислав Чуколов обвини, че има насилие над жени и в парламента и нарочи като един от извършителите Петър Петров от НФСБ. Чуколов се възмути, че народният представител Петър Петров от НФСБ, част от ОП, е попитал репортерка на партийната телевизия на \"Атака\" какво е бельото й. \"Колко от вас са наясно с факта, че говорейки за насилието над жени, в българския парламент това се случва? До мен е застанала Радослава Маринова, която вчера, вършейки си работата като репортер, народният представител от НФСБ Петър Петров я попитал за бельото й. Има го на запис това и вече десетки хиляди гледания има във \"Фейсбук\". Тук не е до \"Фейсбук\", тук е до морал\", категоричен бе Десислав Чуколов. По думите му Петър Петров не бива да е народен представител. \"Представете си, ако беше в САЩ, във Франция, да каже такова нещо на журналист, какво щеше да стане? Тук говорим за Истанбулската конвенция и го имаме примера с този екземпляр какви простотии говори... Тук трябва да има някакъв морал и норма, а не да се говори така\", осъди Чуколов поведението на Петър Петров. Той добави, че за случая ще пишат жалби и ще бъдат сезирани институциите. Чуколов настоя още, че Истанбулската конвенция трябва да получи адекватния отговор от българското общество и да бъде приключена тази тема. Според него в България имало достатъчно закони, които да пазят една дама. \"Има решение на Конституционния съд и по никакъв начин европейски институции не могат да влияят на суверенното все още право на България да взема своето решение и да казва кое е правилно и кое е неправилно. Въпросът в България е приключил, и ако обичат и те да приключат. Да приключим темата за джендърите, за половете и нещата, които целят да извратят обществото. Ние сме против това. Никой не трябва да е против решение на Конституционния съд, има решение и на Светия синод. Това е дори по-голямо решение\", защити Чуколов предложената от \"Атака\" декларация и призова за подкрепа от другите парламентарни групи.", "date": "2019.12.05", "title": "\"Атака\" скочи за честта на репортерката от тв \"Алфа\", иска оставката на Петър Петров"}
{"url": "https://faktor.bg/bg/articles/zaloviha-opasen-retsidivist-ograbval-zheni-s-nozh", "text": "Опасен рецидивист нападал с нож и ограбвал жени в Шумен. Той вече е задържан от полицията. Жертви на 38-годишния престъпник станали три жени. Той ги издебвал по тъмно в гръб и чрез заплахи отмъквал дамските им чанти - с пари, документи, телефони и бижута. Нападателят е арестуван благодарение на описанието, дадено от жертвите.  Той е осъждан 10 пъти. А новото обвинение може да му донесе от 5 до 15 години затвор.  „В два от случаите имаме прорезни рани на ръката на едната жена и на другата има прорезна рана в обласпа на лицето. Открити са дамски чанти, двете, двата телефона и други вещи\", съобщи ст.комисар Ялчън Расим - директор ОДМВР- Шумен.", "date": "2019.12.05", "title": "Заловиха опасен рецидивист, ограбвал жени с нож"}
{"url": "https://faktor.bg/bg/articles/obshtestvo-zakon-i-red-ivan-geshev-v-denya-v-koyto-poluchih-ukaza-si-imah-prizovka-za-yavyavane-v-sofiyskiya-rayonen-sad", "text": "„Не следя творчеството на Лозан Панов, защото имам работа“. Така днес в Бургас новоизбраният обвинител номер 1 на Републиката Иван Гешев коментира думите на председателя на Върховния касационен съд (ВКС) Лозан Панов, който призова прокуратурата да разследва премиера Бойко Борисов и главния прокурор Сотир Цацаров за търговия с влияние, предаде Дарикнюз.  „Нямам време да се занимавам с политика“, отсече той. Гешев определи като политическа пропаганда тезата за безотчетност на главния прокурор и обяви, че няма нищо против, да бъдат въведени механизми за контрол, каквито прецени за удачни Народното събрание.  „Политическата теза, затова че главният прокурор е безотчетен и безотговорен, не е вярна. Главният прокурор има механизми за отчетност и пред ВСС и пред Народното събрание, и като обикновен магистрат… В деня в който получих указа си, имах призовка за явяване в Софийския районен съд. Едно лице се почувствало засегнато, защото пред журналистите съм бил казал: \"Едно лице, което вие, медиите, наричате Крокодила.\" И това лице се е разпознало, че е точно той. Онагледявам колко безотговорен и как няма никакъв контрол върху главния прокурор. И това го разказах в Брюксел на някои колеги и те не повярваха. И после им стана много смешно. Това нещо едва ли може да се случи в страна от ЕС“, заяви Иван Гешев.  И допълни: \" Щом вече лица, които се разпознават с прякор Крокодила, ме контролират, защо да не ме контролира и българското общество.\"  \"Трябва ясно и категорично да бъде казано: Не може да се презюмира, че главният прокурор е потенциален извършител на престъпление. Аз не се усещам такъв. И точно заради това не се притеснявам от каквито и да е механизми за контрол“, категоричен беше Иван Гешев.", "date": "2019.12.05", "title": "Иван Гешев: В деня, в който получих указа си, имах призовка за явяване в Софийския районен съд"}
{"url": "https://faktor.bg/bg/articles/ognyan-minchev-rusiya-razgrashta-mashtabni-protsesi-na-koruptsiya-po-visokite-etazhi-na-vlastta-v-balgariya", "text": "През последните 6-7 години Русия предприе политика на оказване на арогантен натиск върху европейските страни. Повежда операции на специалните служби, включително за отстраняване на неудобни хора на територията на други държави. И го прави по начин, по който очевидно не се стреми да прикрива своето авторство в тези атентати. В тези оперативни мероприятия нейните служители много често са откривани, че ги извършват. Това каза пред БНР политологът доц. Огнян Минчев във връзка с обявения от Москва за персона нон грата български дипломат. Според него в българо-руските отношения няма напрежение, а непрекъснато желание от страна на България да угоди на Русия. Минчев изрази мнение, че последните две правителства на Бойко Борисов са направили успешни стъпки за подобряване на отношенията с Русия, но друг е въпросът каква е мотивацията за това. Според него основните проблеми в отношенията ни с Москва са монополните цени на внасяните енергоносители и подписването на договори, които не се изгодни за България:  \"От проекта \"Турски поток\" ние нямаме особена полза. Той транзитира газ от \"Газпром\" в Турция за \"Газпром\" в Сърбия\".  По думите на Минчев България ще получава някакви транзитни такси, които повече от 20 години ще изплащат инвестицията, която сама трябва да направи, за да построи т.нар. \"Балкански поток\".  Огнян Минчев коментира, че Русия разгръща мащабни процеси на корупция по високите етажи на властта в България. Според него е опасно за държавниците да се държат твърдо спрямо Москва, защото \"не един или два политически преврата у нас са осъществявани по внушение на руски среди в България\".  Той смята, че страната ни трудно може да заеме независима, отговорна и категорично равноправна позиция спрямо Русия. \"Липсва уважение към България и затова сме си виновни ние\", категоричен бе Минчев. Според него с изказването си вчера пред сръбския президент Александър Вучич, че България протака продължаването на газопровода \"Турски поток\" на своя територия, и че при липса на желание от българска страна, Москва ще намери други възможности за осъществяване на проекта, Владимир Путин иска да постави на колене Украйна.  По думите на политолога Путин се стреми да изгради по-скоро алтернативни маршрути за доставяне на газ за Европа, заобикаляйки Украйна. Огнян Минчев смята, че това е основната причина, \"защото единственият инструмент за натиск върху Русия е именно транзитната газопреносна мрежа на Украйна\", поясни той.", "date": "2019.12.05", "title": "Огнян Минчев: С вчерашното обвинение към България за \"Турски поток\" Путин иска да постави на колене Украйна"}
{"url": "https://faktor.bg/bg/articles/borisov-dovolen", "text": "В България има отлични условия за развитие на бизнеса. Неслучайно, според проучванията, 88% от германските фирми отговарят положително на въпроса дали отново биха инвестирали у нас. Това заяви премиерът Бойко Борисов на среща с представители на Германо-българската индустриално-търговска камара и Източната комисия на германската икономика, съобщават от правителствената пресслужба. На разговора с министър-председателя Бойко Борисов в Министерски съвет присъстваха представители на големи германски фирми, които искат да развиват и разширяват своя бизнес в България. Перспектива за бъдещи инвестиции е интересът, проявяван от германски компании към сферата на транспортна инфраструктура, енергетика и енергийна ефективност, управление на води и отпадъци, машиностроене, производство на автомобилни части и детайли, електроника и електротехника, хранително-вкусова промишленост и др.   Участниците в срещата приветстваха личната ангажираност на министър-председателя Бойко Борисов за увеличението на германските инвестиции в България. „Връзките между двете държави са изключително добре развити. Над 1400 германски фирми, в които работят над 60 000 души, са представени в България. Развитието на нашите връзки е изключително позитивно, подчерта Януш Кулик, говорител на работната група за Югоизточна Европа при Германската източна бизнес асоциация. Германия остава водещ външнотърговски партньор на България. За периода януари – август 2019 г. Износът ни за Германия е в размер на 2,876 млрд. Евро и бележи ръст от 1.3% спрямо същия период на 2018 г. „България е една от малкото държави по света, която може да се похвали, че има положително търговско салдо с Германия“, каза премиерът Борисов. През 2018 г. стокообменът между двете държави достигна до рекордните 8 153 млн.евро и се очаква тази година да бъде над 9 млрд. евро. За 2018 г. преките чуждестранни инвестиции от Германия възлизат на 105.4 млн. евро. Около 30% от 100-те най-големи инвеститори в България са германски или с германско участие. Германия е водещ туристически партньор на България сред страните от ЕС и е един от най-важните пазари за българския туристически продукт. За 2018 г. Страната ни е посетена от над 850 000 немски туристи.", "date": "2019.12.05", "title": "Борисов доволен: 88% от германските фирми биха инвестирали в България"}
{"url": "https://faktor.bg/bg/articles/shte-ostane-li-evropa-bez-gaza-ako-nyama-sdelka-mezhdu-rusiya-i-ukrayna", "text": "Европа няма да остане без природна газ тази зима, дори ако не бъде успешно приключена новата сделка за доставка на руски газ през Украйна, след като съществуващото споразумение изтече в края на месеца, показва германско проучване, публикувано в сряда. \"Доставката на газ за зимата е осигурена, дори ако разговорите за доставките на синьото гориво от Русия през Украйна до Европа бъдат неуспешни\", се казва в проучването, направено от Института за енергийна икономика (EWI) в Кьолн. Според него германските цени на природната газ могат да се повишат умерено, но няма да има прекъсвания в доставките. Съоръженията за съхранение на природна газ са запълнени, цените са на многогодишно ниски нива поради глобалното свръхпредлагане, а взаимовръзката е далеч по-добра, отколкото преди 10 години, когато Русия и Украйна се оказаха в сериозен спор за цените и плащанията, посочва немският енергиен институт. Москва продължава да подчертава, че не желае \"газова война\" с Украйна като тази през 2009 година, която доведе до прекъсвания в доставките в много европейски страни преди подписването на настоящото споразумение, което обаче изтича в края на годината. Сделката, която обхваща доставките на Русия за Украйна и транзита към Европейския съюз (ЕС), изтича на 31-ви декември, а преговорите за нейното удължаване или за нейната замяна са усложени от въпроси като арбитражни процедури и анексирането на Крим от Русия през 2014 година. Евентуалното прекъсване на транзита на газ към Европа през Украйна през януари 2020 година може да доведе до спад на износа на руски газ за ЕС с 6,3 милиарда кубически метра (bcm) през първия месец на следващата година, показа сценарий на института EWI. Подземните складове ще компенсират 83% от недостига, а останалият внос ще дойде от втечнен природен газ, се посочва в изследването. Това ще увеличи германските цени с едва 5%, но тези в Гърция - с цели 45%, тъй като последната е изолиран от основната европейска газова мрежа. Сценариите за изключително студено време в Европа на фона на смущения в доставките на природен газ могат да бъдат оценени на малко по-високи, показват сценариите на EWI. В анализът се посочва, че тримесечното снабдяване също изглежда невредимо, ако кризата между Русия и Украйна се проточи до март догодина, когато е официалния край на зимния сезон за газовия пазар. Русия заяви, че могат да се проведат още тристранни преговори в четвъртък, ако участващите компании - руската \"Газпром\" и украинската \"Нафтогаз\" - са готови за това. През миналата седмица \"Нафтогаз\" заяви, че трябва да се извърви още доста дълъг път в преговорите. Руският президент Владимир Путин и украинският му колега Володимир Зеленски пък могат да обсъдят тези проблемни въпроси, когато се срещнат в понеделник в Париж, заявиха от Кремъл, предаде Ройтерс. През 2011 година газопроводът \"Северен поток 1\" под Балтийско море започна да доставя 55 милиарда кубически метра газ за Германия, като вече заобикаля Украйна, докато свързаният с него газопровод \"Северен поток 2\" трябва да влезе в експлоатация около средата на 2020 година, което ще удвои общия капацитет на двата. (източник: dir.bg)", "date": "2019.12.05", "title": "Ще остане ли Европа без газ, ако няма сделка между Русия и Украйна?"}
{"url": "https://faktor.bg/bg/articles/ikonomika-ikonomikata-raste-stabilno-s-3-7-prez-tretoto-trimesechie", "text": "Брутният вътрешен продукт на България се повишава през третото тримесечие на 2019 година с 0,8% спрямо второто тримесечие, когато нарасна с 0,9%, като на годишна база икономическият растеж се забавя слабо до 3,7% след експанзия с 3,8% през периода април - юни, показва предварителна оценка на Националния статистически институт (НСИ). Това представлява най-сдържано нарастване на БВП на тримесечна база от година насам (от третото тримесечие на 2018-а), докато експанзията на годишна база все още остава третата най-добра от две години насам, въпреки че тя се забави след 3,9% през първото и след 3,8% през второто тримесечие на текущата година. Според предварителните данни на НСИ за третото тримесечие на тази година произведеният брутен вътрешен продукт възлиза на 31,764 млрд. лева по текущи цени, като на човек от населението се падат 4544 лева. Създадената от отраслите на националната икономика брутна добавена стойност през третото тримесечие на 2019 година възлиза на 27,395 млрд. лева по текущи цени. През периода юли - септември относителният дял на аграрния сектор в добавената стойност на икономиката намалява равнището си с 0,6% спрямо същия период година по-рано. В същото време индустриалният сектор увеличава относителния си дял в добавената стойност на икономиката с 0,9 процентни пункта до 27,0%, докато реализираната  добавена стойност от дейностите в сферата на услугите намалява до ниво от 66,9% спрямо 67,2% през третото тримесечие на 2018-а година. Крайното потребление през третото тримесечие нараства с 0,9% на тримесечна база (след повишение с 1,1% през предходните три месеца и скок с 2,4% в началото на годината) и нараства на годишна база с 4,9% (след ръст с 5.5% през предходните три месеца и с 5,7% през първото тримесечие). Брутната добавена стойност в икономиката пък нараства с 0,6% на тримесечна база и с 3,5% спрямо година по-рано (след повишения съответно с 1,1% и с 3,7% през второто тримесечие). Външнотърговското салдо е положително и в размер на цели 4,4555 млрд. лева, като през периода юли - септември износът на стоки и услуги се увеличава с 4,3% на тримесечна база  (след понижение с 3,4% през второто тримесечие) до 21,4519 млрд. лева и нараства на годишна база с 1,3% след понижение с 2,5% през периода април - юни. В същото време вносът се повишава с 3,9% на тримесечна база (след свиване а с 5,4% през предишните три месеца) до 16,9964 млрд. лева, като на годишна база вносът нараства с 1,2% (след спад с 3,9% през април - юни). Положителното външнотърговско салдо се отразява позитивно на икономическия растеж, като търговският излишък в размер на 4,4555 млрд. лева представлява 14,0 процентни пункта от БВП през третото тримесечие на тази година и е една от причините за стабилния икономически растеж, отчетен от НСИ. Данните на НСИ показват, че принос за икономическия растеж през периода юли - септември 2019-а година спрямо година по-рано оказват и нарастването на индивидуалното потребление с 5,1%, колективното потребление на държавното управление - с 5,0%, както и бруто образуването на основен капитал, което се увеличава с 1,8 на сто. НСИ представи и данни, показващи увеличаване на производителността на труда през третото тримесечие на годината.", "date": "2019.12.05", "title": "Икономиката расте стабилно с 3,7% през третото тримесечие"}
{"url": "https://faktor.bg/bg/articles/obshtestvo-sopot-na-protest-zaradi-savremenniya-prevod-na-romana-pod-igoto", "text": "Жители на град Сопот, подкрепени от общинската администрация, ще изразят днес своята позиция за \"превода\" на романа „Под игото“ на съвременен български език.  Протестът ще се състои пред родната къща на патриарха на българската литература Иван Вазов тази сутрин.  Романът „Под игото“ на Иван Вазов, който се изучава още на прогимназиален етап, беше преведен на съвременен български език, за да бъде разбран от по-малките ученици.", "date": "2019.12.05", "title": "Сопот на протест заради съвременния \"превод\" на романа \"Под игото\""}
{"url": "https://faktor.bg/bg/articles/skandal-v-obshtinskiya-savet-na-peshtera-zaradi-zaplatite-na-kmetovete", "text": "Трудовите възнаграждения на кмета на община Пещера и кметовете на населените места станаха повод за първите престрелки между управляващи и опозиция, съобщава ТВ Европа. След бурни дебати предложените увеличения бяха приети с гласовете на мнозинството в местния парламент. Само три точки залегнаха в дневния ред на първото извънредно заседание на местния парламент в Пещера за този мандат. И въпреки това се стигна до бурни дебати и словесни престрелки. А в “ябълката на раздора” се превърна предложението на администрацията за увеличение на заплатите на кмета на общината и кметовете на Радилово и Капитан Димитриево.  По темата \"За\" и \"Против\" се разделиха управляващи и опозиция. Кметът на Пещера определи темата, като едно от най-трудните му решения. Въпреки дългите дебати, увеличението бе прието с гласовете на мнозинството в местния парламент. Кметът Младенов заяви, че ще дарява своето възнаграждение, но не уточни за какво и в какъв размер от своята заплата.", "date": "2019.12.05", "title": "Скандал в общинския съвет на Пещера заради заплатите на кметовете"}
{"url": "https://faktor.bg/bg/articles/arestuvaha-sina-na-minyu-staykov-v-sofiya", "text": "Синът на бизнесмена Миню Стайков – Стайко, е задържан снощи в София, съобщава Нова ТВ. По информация на медията, Стайков се возил в брониран автомобил с въоръжени мъже и отказал да даде документите си за проверка. Пред органите на реда той обяснил, че е тръгнал на автостоп към Айтос и така се озовал в джипа. Той е арестуван за 24 часа за осуетяване на полицейска проверка и се намира в Четвърто РУП в столицата.", "date": "2019.12.05", "title": "Арестуваха сина на Миню Стайков в София"}
{"url": "https://faktor.bg/bg/articles/psihiatarkata-iztochila-ot-zdravnata-kasa-nad-polovin-milion-obzhalva-aresta-si", "text": "Психиатърката, източила над половин милион лева от Здравната каса с фиктивни медицински протоколи и рецепти, обжалва днес пред Окръжния съд в Пловдив наложената ѝ от Районния съд под тепетата мярка за неотклонение \"задържане под стража\". 49-годишната д-р Инна Бончева бе арестувана преди седмица след специализирана съвместна операция на Икономическа полиция и ДАНС. От началото на 2017 г. до 2018 г. лекарката е създавала фиктивни диагнози и е издавала фиктивни документи, с които след това от аптеката са вземани скъпо струващи лекарства за лечение на параноидна шизофрения. Бончева използвала за това \"мулета\", на които заплащала 10% от продажната цена на лекарствата, които пласирала на черно. Изписвани са медикаментите Ксеплиом, Тревикта и Зипадера. Всяка ампула от тях струвала между 700 и 900 лева. Трите лекарства се предоставят на пациентите само, ако имат специални протоколи, заверявани и разрешавани от НЗОК, като пациентите ги получават, след като представят рецепта от лекаря си и рецептурна книжка. Медикаментите били изписвани на абсолютно здрави хора, някои от които се намирали и в чужбина, а също и на пациенти с леки психически увреждания, които иначе ползват много по-евтини лекарства. Тези хора даже нямали представа, че \"страдат\" от параноидна шизофрения. След като се сдобивала със скъпите препарати, д-р Бончева ги продавала на половин цена на черния пазар, а 90% от припечеленото, влизало в джоба ѝ. При обиските от бюрото на психиатърката бил иззет и силиконов печат на Здравната каса в Пловдив. Срещу лекарката са повдигнати обвинения за измама в големи размери и документно престъпление. Законът предвижда за това от 1 до 8 години затвор и конфискация на една втора от имуществото ѝ.", "date": "2019.12.05", "title": "Психиатърката, източила от Здравната каса над половин милион, обжалва ареста си"}
{"url": "https://faktor.bg/bg/articles/obshtestvo-balgariya-e-nay-dobrata-za-chuzhdentsi-strana-na-balkanite-spored-mezhdunarodna-klasatsiya", "text": "България е най-добрата страна на Балканите за живот и работа на чужденци и за малко не влиза в първата десетка в света. Страната ни е класирана на 11 място, съобщава БНР. За шеста поредна година анализаторите на \"ИнтерНейшън\", най-голямата в света общност на експати (хора, които по една или друга причина не живеят в страната си), наблюдават живота на чужденците в чужбина.  В края на всяка година те публикуват рейтинг на страните по популярност сред чуждестранните специалисти. В актуалното изследване са взели участие над 20 000 души. Анализаторите съставят класацията като вземат предвид ключови показатели, сред които са качеството на живота, условията за адаптация, работата, семеен живот, финансово положение. Палмата на първенството е за Тайван. На второ място в класацията за 2018 г. е Виетнам. Третото място е за Португалия. Над половината от експатите планират да останат в там завинаги. Трима от 10 мигранти живеят и работят в Германия, САЩ, Великобритания и ОАЕ. Гърция е на дъното на класацията. Германия, въпреки че влиза в списъка със страни с най-голям брой работещи и живеещи чужденци, заема едва 33-о място в актуалния рейтинг. А на дъното са Гърция и Турция, които са съответно 57-а и 60-а. Сърбия дори не е включена в изследването. Тайпе, Куала-Лумпур и Хошимин са получили най-висока оценка сред експатите. За най-добър германски град за живеене и работа е признат Аахен, който е на 11-о място в общия рейтинг. Причините са, че там чужденците получават високи заплати и имат относително ниски разходи за живот. Що се отнася до културата на гостоприемство, Аахен не е лидер. На дъното на рейтинга са такива мегаполиси като Рим (81 място), Милано (80), Париж (78), Сан-Франциско (77), Лос Анджелис (76) и Ню Йорк (74). От руските градове най-висока оценка в класацията е получила Москва, която се нарежда на 54-о място.", "date": "2019.12.05", "title": "България е най-добрата за чужденци страна на Балканите според международна класация"}
