{"url": "https://www.faktor.bg/bg/articles/ruski-voenni-likvidiraha-nay-malkiya-sin-na-lidera-na-islyamska-darzhava", "text": "Най-малкият от четиримата синове на лидера на организацията Ислямска държава Абу Бакр ал Багдади е бил ликвидиран при въздушен удар на руските военно-космически сили в Сирия, предаде ТАСС, като се позова на телевизия \"Ал Арабия\". Според представител на иракската проправителствена милиция Ал Хашд аш Шааби ударът е бил нанесен от руските сили в Сирия на 22 септември. Повече подробности за нападението не се съобщават. Засега няма потвърждение от руска страна. Не се съобщава и името на убития син на Ал Багдади. ТАСС припомня, че лидерът на ИД е имал четирима синове. В началото на юли иракското разузнаване каза, че в Сирия е бил ликвидиран най-големият от тях - Худайфа ал Бадри. Все още не е известно къде се намира самият Ал Багдади. На няколко пъти той бе обявяван за мъртъв. Според редица близкоизточни издания Ал Багдади неотдавна е изгубил контрола над ИД. Според някои версии Ал Багдади пък страдал от тежка форма на рак, според друга версия той бил прикован на легло в резултат на получени тежки рани. За последно 46-годишният Ал Багдади се появи на публично място през юли 2014 г., когато в Мосул бе провъзгласен така нареченият халифат на ИД в Близкия изток. Според източници от американското разузнаване Ал Багдади не използва мобилен телефон. Той не остава и на едно място повече от 72 часа.", "date": "2018.10.03", "title": "Руски военни ликвидираха най-малкия син на лидера на Ислямска държава"}
{"url": "https://www.faktor.bg/bg/articles/borisov-leti-za-ukrayna-po-povod-160-godishninata-ot-parvata-balgarska-gimnaziya-v-bolgrad", "text": "Утре премиерът Бойко Борисов заминава на официална двудневна визита в Украйна по покана на държавния глава на страната Петро Порошенко. Повод за посещението е 160-тата годишнина на българската гимназия „Георги Сава Раковски“ в Болград. Възпитаник на първото учебно заведение, открито през Възраждането, е и самият президент на Украйна. Порошенко лично ще заведе Борисов в гимназията.   Българската гимназия „Георги Сава Раковски“ е създадена на 28 юни 1858 година в гр. Болград, Румъния (днешна Украйна). Учебното заведение е първата гимназия, открита от будни възрожденци от българската общност.  Преди това проект за българско средно училище в Бесарабия е разглеждан многократно, но така и не получава развитие заради руската политика за създаване на централизирана образователна система. Развитието му става възможно чак след Кримската война, когато Болград с около 40 български колонии е присъединен към Молдова.  Така, на 28 юни 1858 година княз Никола Богориди издава официална грамота, която подробно урежда статута на Болградско централно училище, неговото финансиране и управление. След възстановяването на руската власт в Южна Бесарабия през 1878 година в гимназията се засилват процесите на русификация. Едва след повече от 100 години, през 2001 се подписва дълго чаканият протокол между България и Украйна, съгласно който преподаването в гимназията преминава на български език.  Сред видните възпитаници на гимназията в Болград са Александър Малинов, Ангел Кънчев, ген. Данаил Николаев, акад. Александър Теодоров-Балан и много други бележити българи.", "date": "2018.10.03", "title": "Борисов лети за Украйна по повод 160-годишнината от първата българска гимназия в Болград"}
{"url": "https://www.faktor.bg/bg/articles/ronaldo-izrigna-iznasilvaneto-e-uzhasno-prestaplenie-ne-iskam-da-zahranvam-mediyniya-tsirk", "text": "Суперзвездата на Ювентус Кристиано Роналдо използва социалните мрежи, за да направи публично изявление по повод обвиненията към него за сексуално посегателство.  “Твърдо отричам обвиненията, отправени към мен. Изнасилването е ужасно престъпление, което е срещу цялото ми същество и срещу всичко, в което вярвам. Излизам с името си и отказвам да захранвам медийния цирк, създаден от хора, които искат да станат известни на мой гръб”, написа португалецът в първия си пост в \"Туитър\". Неговото изказване имаше и втора част. “Чистата ми съвест ще позволи да чакам спокойно резултатите от разследването”, завърши той. 34-годишната Катрин Майорга твърди, че Кристиано я е изнасилил в хотел в Лас Вегас през 2009 година и след това е изпратил свои хора да й дадат 375 хиляди долара, за да не разгласява случилото си. Преди няколко седмици Майорга е поискала от прокуратурата да бъде възобновено делото за сексуална агресия и от Лас Вегас потвърдиха, че разследването започва с нова сила.", "date": "2018.10.03", "title": "Роналдо изригна: Изнасилването е ужасно престъпление, отказвам да захранвам медийния цирк"}
{"url": "https://www.faktor.bg/bg/articles/rumen-porozhanov-hlyabat-poskapva-zaradi-tsenata-na-pshenitsata", "text": "Поскъпването на хляба се дължи на поскъпването на пшеницата. Плавно поскъпват и енергийните суровини. Хлябът \"Добруджа\" е поскъпнал с близо 13 стотинки от юли до последната седмица на септември. Това се равнява на 10%. При цената на хляба няма спекула или поне не трябва да има. Всеки доставчик договаря цената с големите вериги. Смятам, че разговорите, които водим с тях, са много ползотворни. Нямаме подписани споразумения, каза по БНТ министърът на земеделието, храните и горите Румен Порожанов по темата за поскъпването на цените на хранителните продукти.  \"По границата с Румъния направихме много хубава ограда и вече нямаме случаи на преминаване на диви свине. Днес се срещнах с ловно-рибарските съюзи. От другата седмица мислим да разрешим и да либеразираме процеса на лов на диви свине в забранените зони. Постъпките на опозицията по темата за чумата по дребните преживни животни бяха несериозни. Болестта е доказана и я има. В Шарково се търсеше и се предприеха абсолютно неприемливи действия. Търсеше се провокация. Ние изпълнихме всичко по закон. Жената от Болярово, при която се установи смъртност сред животните й, също поиска да се вземат проби от стадото й. Тя се опитва да поставя някакви условия, но си има закони и ние ги спазваме\", категоричен беше земеделският министър по темата за чумата по животните.", "date": "2018.10.03", "title": "Румен Порожанов: Хлябът поскъпва заради цената на пшеницата"}
{"url": "https://www.faktor.bg/bg/articles/makedonskoto-pravitelstvo-400-000-martvi-dushi-tryabva-da-se-prochistyat-ot-izbiratelnite-spisatsi", "text": "Избирателните списъци трябва да се прочистят, това каза говорителят на македонското правителство Миле Бошняковски, цитиран от БГНЕС. „Над 400 000 души отдавна не живеят в страната, но те фигурират в Избирателния списък, което има отражение върху всички изборни резултати и референдума\", заяви правителственият говорител. Бошняковски припомни, че повече от 15 години в Република Македония не е имало преброяване на населението. „Има доста наследени проблеми, които трябва да бъдат решени. Всички сме наясно, че над 400 000 наши съграждани не живеят в Македония, а продължават да съществуват в Избирателния списък. ДИК по всяка вероятност ще се намеси в списъка, но всички институции трябва да реагират и този въпрос да бъде решен”, каза още Бошняковски.", "date": "2018.10.03", "title": "Властта в Скопие: Над 400 000 мъртви души фигурират в избирателните списъци, да се прочистят"}
{"url": "https://www.faktor.bg/bg/articles/melaniya-se-poyavi-v-zamak-za-robi-v-gana-parva-spirka-ot-obikolkata-i-po-sveta", "text": "Първата дама на САЩ Мелания Тръмп днес посети един от африканските \"замъци за роби\" на брега в централния регион Кейпкост в Гана, използван като преден пост за трансатлантическата търговия с роби, предаде ДПА. Гана е първата спирка в едноседмичната обиколка на съпругата на президента Доналд Тръмп в африкански държави. За пръв път г-жа Тръмп пътува самостоятелно като първа дама. Облечена в маслинено зелено сако, жълтокафяв панталон и обувки с висок ток в шоколадов цвят, гостенката започна посещението си в зала \"Обама\" в двореца Еминцимадзе в Кейпкост, където се срещна с лидера на местната етническа група фанти. Залата е наречена на бившия президент на САЩ Барак Обама, който през 2009 г., през първата година от мандата си посети \"замъка за роби\" със съпругата си Мишел и двете им дъщери. Тогава Обама сравни преживяването си с това да посети бивш концентрационен лагер от времето на Холокоста и каза, че това място за задържане е напомняне \"за способността на човешките същества да вършат огромни злини\". Мелания Тръмп направи обичайно дарение от храни и напитки, които да помогнат на хората от етноса фанти при общуването с предците им. Дарението включваше розова пластмасова кошница с шнапс, вино, други спиртни и безалкохолни напитки. На церемонията присъстваха множество местни гости, облечени в традиционни, пъстроцветни облекла кенте, а дворецът беше украсен с ганайски и американски знамена, както и с жълти и лилави воали, символизиращи кралско достойнство и богатство. \"Замъкът за роби\" в Кейпкост е построен през 17 в. от шведите, за да търгуват с дървен материал и злато, но се превръща в място, където робите са държани докато преминат през \"врата, от която няма връщане назад\", предаде Асошиейтед прес. Това е първата самостоятелна голяма обиколка в чужбина на Мелания откакто е първа дама. В центъра на визитата й са децата и тяхното благополучие. След Гана, г-жа Тръмп ще посети Малави, Кения и Египет, но Белия дом не съобщава подробности от програмата й, от съображения за сигурност.", "date": "2018.10.03", "title": "Мелания се появи в \"замък за роби\" в Гана - първа спирка от обиколката й по света"}
{"url": "https://www.faktor.bg/bg/articles/ungariya-se-razbra-s-balgariya-i-sarbiya-za-gaza-ot-turski-potok", "text": "Унгария се е споразумяла с България и Сърбия за разработка на газопреносните мрежи с цел да купуват газ след изграждането на втората линия на газопровода \"Турски поток\". Това заяви унгарският министър на външните работи и търговията Петер Сиярто в Москва след срещата си с руския външен министър Сергей Лавров, цитиран от ТАСС. Будапеща е заинтересована от доставките на газ по \"Турски поток\" след изграждането на втората тръба, изтъкна Сиярто. \"Западна Европа може да купува газ по северния маршрут (включително от Северен поток-2 - бел. ТАСС). Ние от Централна Европа настояваме за това право за себе си. Искаме Западна Европа и Брюксел да не поставят прът в колелата, така че от юг (от Турски поток - бел. ТАСС) да имаме възможност да получаваме газ\", отбеляза той. Сиярто каза също така, че Унгария ще купува от Русия през 2020 година над 4 милиарда кубични метра газ. Лавров от своя страна увери, че строителството с помощта на Русия на два нови блока на АЕЦ Пакш ще засили безопасността на Унгария.", "date": "2018.10.03", "title": "Унгария се разбрала с България и Сърбия за газа от \"Турски поток\"?"}
{"url": "https://www.faktor.bg/bg/articles/novini/balgariya/promeni-v-nk-udryat-pridobilite-imushtestvo-po-prestapen-nachin-i-kradtsite-na-avtomobili", "text": "Правителството прие пакет от законодателни промени, свързани с ефективното изпълнение на присъди относно конфискация на имущество, придобито от престъпна дейност, както и за противодействие на противозаконното отнемане на моторни превозни средства (МПС). Законопроектът за промени в Наказателния кодекс прецизира уредбата относно превенцията срещу противозаконно отнемане на моторни превозни средства. В чл. 195, ал. 1 на НК се създава т. 12 за квалифициран състав на кражба, когато деецът с обективните си действия е демонстрирал намерение противозаконно да присвои моторно превозно средство и да се разпорежда с него, като със своя вещ. Предлага се още приготовлението към кражба на моторно превозно средство да се наказва като самостоятелно престъпление. Отпада предвидената възможност за налагане на алтернативното наказание глоба в случаите на противозаконно проникване в чуждо моторно превозно средство. Това е мотивирано с високата степен на обществена опасност на тези престъпления, което се обуславя както от значителната стойност на отнетата движима вещ, така и от факта, че много често отнетото моторно превозно средство се използва при извършването на други престъпления. С промените се предвижда още пряката и непряка облага, придобити чрез престъплението, да се отнемат в полза на държавата, ако не подлежи на връщане или възстановяване. А в случаите когато тя липсва или е отчуждена, да се присъжда нейната равностойност. Въвеждането на мярката е в изпълнение на изискванията на Директива 2014/42/ЕС на Европейския парламент и на Съвета за обезпечаване и конфискация на средства и облаги от престъпна дейност в ЕС. Тя цели създаване на реална възможност не само за признаване, но и за ефективно изпълнение на наказателните присъди в частта им относно конфискация на имущество, придобито от престъпна дейност. За вземане на мерки, гарантиращи адекватно управление на обезпечено имущество с цел евентуална последваща конфискация, се предлагат промени в Наказателно-процесуалния кодекс (НПК). Те предвиждат имуществото, обезпечено по реда на чл. 72 от НПК с цел конфискация или отнемане на вещи в полза на държавата, да се управлява от Комисията за противодействие на корупцията и за отнемане на незаконно придобитото имущество. Във връзка с транспонирането на Директива 2013/48/ЕС за установяване минимални правила относно правото на достъп до адвокат в наказателното производство и в производството по изпълнение на европейска заповед за арест, с проектозаконът се уреждат по-подробно правата на лицата при задържане и обвиняемите в наказателното производство, и правата на лицата в производствата по изпълнение на европейска заповед за арест и на издирваните по Закона за екстрадицията и Европейската заповед за арест.", "date": "2018.10.03", "title": "Промени в НК удрят придобилите имущество по престъпен начин и крадците на автомобили"}
{"url": "https://www.faktor.bg/bg/articles/germaniya-iztokat-i-zapadat-vse-oshte-sa-razlichni-svetove", "text": "Бихме могли да твърдим, че Ангела Меркел - имайки предвид нейната уникална кариера - е спечелила най-много от Обединението на Германия. Християндемократката, която е родена в Хамбург, но израснала в ГДР, управлява страната вече от 13 години - напоследък обаче по-скоро зле, отколкото добре. А това означава, че дори и източногерманците вече не могат да се гордеят с канцлерката си, която е една от тях. Включително и заради това в източните германски провинции чувството за отчуждение между управляващи и управлявани е по-силно, отколкото в западните провинции.  В очите на източногерманците днес Ангела Меркел е най-видната представителка на една политика, която не защитава техните интереси, въпреки че те и тя споделят общо минало. Докато след падането на Берлинската стена пътят на Меркел тръгна стремително нагоре, милиони източногерманци се спускаха стръмно надолу. Особено горчивият им опит с безработицата, за която самите те нямат никаква вина, остави дълбоки рани у тях. Животът на източногерманците се преобърна за една нощ. За да се справят с това огромно предизвикателство, те трябваше да демонстрират изключителна гъвкавост, мобилност и емоционална устойчивост. На западногерманците никога не им се е налагало да се справят в такава ситуация и в такива мащаби, защото в бившата Западна Германия дълбоките икономически и политически промени никога не са се случвали от днес за утре.  Източногерманците станаха свидетели на тоталната ерозия на обществения строй, при който живяха. Вярно, повечето от тях не го харесваха, но пък се бяха приспособили към него. След Обединението много от източногерманците така и не успяха да осребрят оправданата си гордост от това, че са предизвикали мирната революция от 1989/90 година. Днес повечето от тях вече са преодолели това състояние, но - чисто статистически - са твърде далеч от икономическото ниво в западните райони на страната. Доказателство за всичко това се съдържа и в актуалния доклад за състоянието на германското единство: 28 години след официалния край на разделението на страната заплатите в източните провинции представляват едва 82% от заплатите в западната част на Германия. И този, който се опитва да продаде това като успех, си затваря очите пред фактите. Защото по-малко пари за същия труд означава по-малко признание и уважение. Затова и в ушите на източногерманците изтърканите приказки за постигнатите успехи звучат неправдоподобно. По-лошото заплащане, непризнаването на целия трудов стаж за пенсия и други неправди се помнят цял живот. За днешните 50-годишни източногерманци, както и за поколенията преди тях двукласовото общество е незаличим факт. И това е скандално. Но това, което тежи още повече от материалното неравенство, е неоспоримата доминираща позиция на западногерманските елити в почти всички обществени сфери. Без Ангела Меркел и родената в ГДР Франциска Гифай, която е министърка по въпросите на семействата, пенсионерите и младежта, шестнайсетте ресора в германския кабинет щяха да бъдат изцяло западногерманска зона. Можем да сметнем това за случайност. Но можем и да го наречем с истинското му име: симптом за състоянието на германското единство. След Обединението в страната израсна цяло ново поколение, но западногерманците все така продължават да доминират в почти всички сфери на живота. По горните управленски етажи на германските фирми, в университетите или в медиите - включително в Дойче Веле, източногерманците са твърде малко. Едва когато това се промени, изнервящото, но все още необходимо постоянно сравняване на Изтока със Запада ще спре. И чак когато за Деня на германското единство няма поводи за подобни коментари, Обединението ще е завършено дело.", "date": "2018.10.03", "title": "Германия: Изтокът и Западът все още са различни светове"}
{"url": "https://www.faktor.bg/bg/articles/putin-vdigna-pensionnata-vazrast-s-5-g", "text": "Руският президент Владимир Путин подписа закона за непопулярната пенсионна реформа, предадоха световните агенции. Той предвижда вдигане с пет години на възрастта за пенсиониране. Мярката породи протести в страната. Законът бе приет от долната камара на парламента миналата седмица и по-рано днес от горната парламентарна камара. След подписа на Путин той влиза в сила. Според закона мъжете ще се пенсионират на 65 години, а жените на 60 години. Досега мъжете се пенсионираха на 60 години, а жените на 55 години - праг, който бе фиксиран през 1932 г., отбелязва БТА.", "date": "2018.10.03", "title": "Путин не отстъпи, промени замръзналата от 1932 г. възраст за пенсиониране"}
{"url": "https://www.faktor.bg/bg/articles/sinat-na-pochinalata-pri-katastrofata-s-patrulka-zhena-s-druga-versiya", "text": "Близките на починалата при катастрофата с полицейска кола по пътя Пордим – Гривица жена, настояват за справедливост. Притесняват се, че инцидентът ще бъде омаловажен заради участието на полицаи. В понеделник следобед заедно със свекърва си, Мирослава и 7-годишната ѝ дъщеря, пътували към Плевен за урок по английски. На завой колата поднесла и се спряла в канавката на насрещното движение. „В момента, в който слизат от колата майка ми казва: Кажи на Цецко да не се притеснява, ние сме добре”, разкри пред камерата на БТВ Цветослав Петков, съпруг на Мирослава. Така завършва последният им разговор по телефона. После ги връхлита патрулката, помита двете жени, удря се и обръща колата им, в която е детето. „Как така те не видяха на място, че има починал човек. Второ – говори се, че те са катастрофирали, а те не са катастрофирали, те са излезли от пътя. Полицейската кола не е карала силно! Защо има такъв голям удар, за да обърне на майка ми колата, да я посмачка и полицейската кола да е на 3-4 метра след другата кола”, заяви Цветослав Петков. Полицаите, предизвикали катастрофата, са в шок и отказват да коментират. Ръководството им обясни, че е наясно с фактите и не са ги укрили. Вината ще се доказва в съда.", "date": "2018.10.03", "title": "Синът на починалата при катастрофата с патрулка жена разказа друга версия"}
{"url": "https://www.faktor.bg/bg/articles/sled-osem-mesetsa-prokuraturata-otkri-che-razsledva-greshno-moskovski", "text": "Прокуратурата постигна нови висоти в мотаенето на разследването на инцидента с моторна шейна, при който на 2 февруари загина 4-годишният син на тогавашния министър на транспорта Ивайло Московски. Вчера стана ясно, че делото е прехвърлено на друга прокуратура с абсурдното обяснение, че държавното обвинение чак на осмия месец се сетило, че министрите всъщност трябва да се разследват от Софийската градска прокуратура, пише вестник \"Сега\". Досега делото бе под надзора на Софийската окръжна прокуратура, тъй като детето загина в Боровец, който попада в района й. От националното следствие обясняват още, че експертизите, които досега се сочеха като причина за протакане на делото, са готови. Какво са показали те обаче, остава неясно, защото само наблюдаващият прокурор може да реши да разкрие съдържанието им. Говорителката на Софийската градска прокуратура Зорница Таскова потвърди пред изданието, че делото вече е там. Всички останали въпроси Таскова поиска писмено. До края на деня така и не дойдоха отговори на какъв етап е разследването, какви са изводите от експертизите, има ли повдигнати обвинения, кога и с какви мотиви производството е постъпило в градска от окръжната прокуратура и докога е последното удължаване на срока на разследването. Възможните причини окръжната прокуратура след месеци наблюдение да е пратила делото на градската са, че или търси начин да се отърве от него, или становището на наблюдаващия прокурор там е, че трябва да бъде търсена отговорност от управлявалия злополучната шейна. От самото начало прокуратурата се държи подозрително по случая. В началото дори не беше съобщено как е станала катастрофата с мощната машина, управлявана от министъра. По неофициална информация тя се е ударила в дърво. Прокуратурата мълча 5 дни, а след това обяви, че делото за причиняване на смърт по непредпазливост е прехвърлено за разследване в националното следствие. След това обвинителите се застраховаха, че ще им трябва много време, защото имало много свидетели и се търсели хора със \"специфични знания за разрешителния режим и правилата за ползване на моторни шейни\". Така осем месеца след инцидента обвиняеми за смъртта на детето няма.", "date": "2018.10.03", "title": "Прокуратурата \"откри\", че разследва грешно Московски за инцидента с моторна шейна"}
{"url": "https://www.faktor.bg/bg/articles/7-etazhen-parking-shte-bade-izgraden-v-dvora-na-poligraficheskiya-kombinat-v-sofiya", "text": "7-етажен паркинг ще бъде изграден в двора на Полиграфическия комбинат в София. От близкото училище се притесняват, че това ще засили трафика в района и ще направи средата за учениците опасна. Кметът на район \"Средец\" вече е изпратила становище до Министерството на околната среда и водите, в което са посочени опасенияна на училищното ръководство и други граждани, които живеят до бъдещия паркинг. \"Опасенията на хората в района са главно свързани с безопасността, тъй като наблизо има училище\", заяви пред БНТ Мария Ачкова, кмет на район \" Средец\". Близкото училище е 12-то. Директорът Вера Захариева от години се бори да постигне сигурна среда за децата, пред входа има изпъкнали пешеходни пътеки, а движението по улиците до училището е еднопосочно. Сега се опасява, че заради новия паркинг трафикът ще се увеличи. \"Ако подстъпите за паркинга имат нещо общо с улиците, които ограждат училището, категорично това ще навреди на безопасната среда, нашите ученици още от 3 -ти клас идват самостоятелно на училище , което означава ежедневно 800 деца да пресичат по няколко пъти улиците около училището. А до училище не може да се стигне без да се пресече улица\", притеснява се Захариева. Дворът на Полиграфическия комбинат е достатъчно голям, за да побере озеленен паркинг за 380 автомобила. В момента в сградата тече основен ремонт, като след това в нея ще се помещават офиси с обща площ над 16 000 кв. м. След приключване на ремонта на Полиграфическия комбинат в района ще се появят голям брой автомобили, които няма да има къде да паркират. По норматив са необходими около 270 паркоместа. Останалите около 100 места ще могат да се използват от граждани, които не работят в сградата. Собственикът на парцела вече има издадена виза за проектиране. Архитектът на бъдещия паркинг обясни, че подходът все още е в процес на изследване на различни варианти. Във възражението, изпратено от районната администрация на \"Средец\" до МОСВ, кметът Ачкова е поискала по-широко обсъждане на проекта и запознаване на обществеността с точните намерения на инвеститора.", "date": "2018.10.03", "title": "Строят 7-етажен паркинг в двора на Полиграфическия комбинат в София"}
{"url": "https://www.faktor.bg/bg/articles/kandidat-kontsesioner-za-letishte-sofiya-nyama-da-pravim-avioport-satelit-na-istanbul", "text": "Ако бъде избрана за концесионер на летище София най-голямата британска летищна група Manchester Airport Group (MAG), тя няма да прави от авиопорта ни сателит на истанбулския или на други летища в региона, а ще го развива, за да привлича повече полети и туристи.  MAG заяви днес своите амбиции да участва - и спечели тръжната процедура за концесията на летище София, към която проявява интерес от 2 години. Те са първите, които официално потвърждават намеренията си да участват в най-голямата сделка, която се е случвала досега в българската икономика - за 3.898 млрд. евро без ДДС за срок от 35 години. Сpoĸът зa пoдaвaнe нa oфepти oт ĸaндидaтитe в подновената от юли процедура e 22 oĸтoмвpи т.г. Топмениджърите на британската група не издадоха подробности за бъдещите си планове, но на пресконференция днес увериха, че са дългосрочен инвеститор със сериозни намерения за развитие на летището, бизнесите, свързани с него, и приноса към българската икономика. Запитан дали има опасения за подводни камъни в тръжната процедура, главният изпълнителен директор на MAG Чарли Корниш заяви, че няма такива. Все пак стана ясно, че в плановете на MAG не влиза строителството на нова писта на летище София. В момента MAG управлява три от основните летища във Великобритания – Манчестър, Лондон Станстед и Ийст Мидландс, които заедно обслужват 60 милиона пътници на година, до над 270 дестинации чрез 70 авиолинии, пише КлубZ.бг. Като основни причини за проявения интерес към българския авиопорт, мениджърите на MAG посочиха няколко: България расте бързо, с амбиции да се развива в туризма, а София е \"перлата в короната\", по определението на Андрю Харисън, главен изпълнителен директор \"Летищни услуги\" - \"стратегически важна локация\" и врата към Изтока. Партньор на MAG за концесията е китайската държавна компания BCEG, в топ 10 на строителните компании в Китай и в най-мощните 250 в света, с над 65 години опит и сериозно портфолио в авиационния сектор. Групата е изпълнила и предала над 1 милион квадратни метра нови площи за терминали, 15 големи карго/технически хангара и стотици километри писти, пътеки за рулиране и перони. Китайската компания си партнира с MAG в проект за 1 милиард лири на летище Манчестър като съсобственик и строител. Едно от условията на концесията е чуждестранният инвеститор да построи трети терминал. А BCEG в момента изгражда един от най-големите авиационни строителни проекти в света - международното летище Даксинг в Пекин - проект, който се състои от 9 писти и над 1.4 млн. квадратни метра площ на терминалите. Очаква се това да бъде и най-натовареното летище в света откъм трафик, като при пълен капацитет ще обслужва по 130 милиона пътници и над 1 милион полета годишно. \"Ние разглеждаме участието си в предложението по процедурата за летище София като продължение на меморандума за разбирателство между Китай и България и като част от инициативата \"Един пояс, един път\". Проектът представлява истинска възможност за нас да проучваме и за в бъдеще съвместни инфраструктурни проекти\", заяви Ксинг Ян, управляващ директор на BCEG International, който вече е бил в София заедно с премиера на Китай Ли Къцян през юли, на срещата с лидерите на Източна и Централна Европа.", "date": "2018.10.03", "title": "Кандидат-концесионер за летище-София: Няма да правим авиопорт, сателит на Истанбул"}
{"url": "https://www.faktor.bg/bg/articles/9-neregistrirani-krana-otkriha-vav-vinproma-na-petya-slavova", "text": "Девет нерегистрирани крана за източване на алкохол и междинни продукти са открити във Винпром \"Черноморско злато\" в Поморие, обяви зам.-директорът на Агенция \"Митници\" Юлиан Мирков, предаде БНР. Съоръженията са запечатани.  В село Славянци е открит проблем при измервателен уред, през който протича течност, но отчетът за количеството не постъпва в митниците.  В останалите четири обекта, които вече са проверени, имат малки нарушения и ще получат административни санкции.  \"Това е в разрез с разпоредбите. Крановете са поставени без одобрението на митническите органи. В технологичните схеми, които са налични в Агенция \"Митници\", те не съществуват. В представените от самия склад схеми също не присъстват тези кранове\", допълни Мирков.  В надзорния съвет на винпрома „Черноморско злато“ са банкера Петя Славова, собственик на \"Инвестбанк\", дъщеря ѝ Жени чрез компанията си \"Грейн Нюз\" и Ивайло Василев чрез своята фирма \"Чалис\". Петя Славова и Ивайло Василев са акционери във \"Феста Холдинг\" според данни на сайта на дружеството. Една от обявените дейности на дружеството е винопроизводство.", "date": "2018.10.03", "title": "9 нерегистрирани крана откриха във винпрома на Петя Славова"}
{"url": "https://www.faktor.bg/bg/articles/priznanie-balgarin-ot-varna-e-nay-dobar-hotelierski-menidzhar-na-balkanite-za-2018-g", "text": "Мениджърът на хотел Павлин Косев от Варна получи престижната награда за най-добър хотелиерски мениджър на Балканите за 2018 г. Отличието му беше връчено по време на форум, организиран от Балканския алианс на хотелиерската асоциация в сръбския град Палич. На официалната церемония присъстваха представители на хотелиерския бизнес от 12 държави. По време на форума бяха обсъдени основните проблеми в развитието на хотелиерството и ресторантьорството в региона. \"С много бързи темпове нараства сивата икономика в рентването на апартаменти и къщи под наем. Голяма част от тях нито имат категоризация, нито плащат данъци и осигуровки. Това ги прави нелоялни конкуренти, защото те буквално крадат наши гости и правят изключителен дъмпинг на цените\",  споделя Павлин Косев.. За хотелиерите липсата на квалифицирани кадри се очертава като водещ проблем в сектора и през следващия туристически сезон. В много балкански страни все по-малко туристи предпочитат пакетите ол инклузив. След премахването на услугата приходите в хотелските комплекси са се увеличили значително. Според Павлин Косев, у нас ол инклузив пакетите все още са предпочитани от много туристи. Необходимо е обаче качеството на предлаганите храни да е на ниво.", "date": "2018.10.03", "title": "Признание: Българин от Варна е най-добър хотелиерски мениджър на Балканите за 2018 г."}
{"url": "https://www.faktor.bg/bg/articles/rumen-ovcharov-bakalski-smetki-za-namalyavane-tsenata-na-gaza-nyama-kak-da-pomognat", "text": ",,Някой трябва да седне и да помисли дали има варианти, при които да постигнем по-ниска цена на газа. Бакалски сметки няма как да се правят. Извън тях влизаме в сферата на голямата политика. Трябва да поставим въпрос на Русия. За целта обаче трябва да влезем в голям, сложен комплекс от въпроси, които не могат да бъдат решавани на парче. Трябва да влезем в голямата игра, тоест договаряне лично с Путин'', заяви по бТВ бившият министър на енергетиката Румен Овчаров.  \"Наслушах се на толкова глупости. Цените на газа били обвързани с цените на петрола. Те са обвързани с два вида петролни продукти – мазут и газьол. Те биха били алтернатива на природния газ. Цените на природния газ в България бяха по-високи между 2010 и 2012 г. Тогава \"Газпром'' ни предложи компенсации, само че с една година закъснение. Няма как да почукаме на вратичката на \"Газпром\" и да ни намалят цената\", посочи още Овчаров. ,,Увеличението на газа беше неизбежно. Цените не са социална, а пазарна категория. Цените растат в целия свят, няма как да не растат в България. Нали се опитваме да го играем пазарна икономика? Тия цени се плащат и от бедните, и от богатите. За бедните се прави социална политика, за тях има енергийни помощи'', посочи още той. ,,Това е въпрос на социална политика и политика на доходите. България има възможност да увеличава доходите на хората, защото в това отношение много сме изостанали'', отговори бившия енергиен министър на запитване относно доходите на българите. ,,Делян Добрев да отговори защо \"Марица\" е пред фалит. Почваме да търсим ретроградни лудории. Как \"Марица-Изток\" ще се обедини с АЕЦ \"Козлодуй\"? Това са пълни глупости. Иска сега АЕЦ \"Козлодуй\" да изплаща заплатите на хората от ТЕЦ \"Марица-Изток\". АЕЦ-ът има достатъчно разходи за поддържане на ядрена сигурност'', коментира Овчаров идеята за сливане на ТЕЦ Марица-Изток 2 с АЕЦ Козлодуй. ,,Имаме експресна нужда от изграждането на АЕЦ Белене. Няма как всичко да ни идва от слънчева или вятърна енергия. Оптимист съм, че ще я има'', заяви той относно проекта за втора атомна централа у нас. На въпрос дали ЧЕЗ ще бъде продадена на Гинка Върбакова, Румен Овчаров смята, че решението е в ръцете на управляващите. ,,Този казус е в ръцете на управляващите. Те искат да направят нещо, но не знаят какво точно. Делян Добрев наблюдаваше кротко цялата тази схема. Трудно може да бъде спряна госпожа Върбакова оттук-нататък'', завърши Овчаров.", "date": "2018.10.03", "title": "Румен Овчаров: Трябва да влезем в голямата игра за газа, тоест - договаряне лично с Путин"}
{"url": "https://www.faktor.bg/bg/articles/ek-prie-ubiystveni-pravila-za-emisiite-na-novite-koli-proizvoditelite-v-shok", "text": "Емисиите от въглероден двуокис (CO2) от нови автомобили трябва да намалеят с 40% до 2030 г. и да се ускори навлизането на пазара на електрически автомобили и автомобили с ниски емисии. Това се казва в проектодоклад, гласуван от Европейския парламент. Това е по-амбициозна цел в сравнение с предложеното намаление от ЕК с 30%, с междинна цел от 20% до 2025 г. Производителите, чиито средни емисии на CO2 превишават тези цели, следва да заплащат такса към общия бюджет на Съюза, която ще се използва за повишаване на квалификацията и образованието на работниците, засегнати от структурни промени в автомобилния сектор. Производителите на леки автомобили ще трябва да гарантират, че превозните средства с нулеви и ниски емисии (електрически автомобили или автомобили, които емитират по-малко от 50 г CO2/км) заемат 35% от пазарния дял на продажбите на нови леки пътнически автомобили и микробуси до 2030 г. и 20% до 2025 г. Парламентът призовава Европейската комисия да разработи до 2 години нов план за изпитването на емисии в реални условия с помощта на преносимо устройство като това неотдавна въведено за измерване на емисии NOx. Докато това не стане приложимо, съответствието с настоящия регламент ще се измерва въз основа на данните от устройствата за измерване на разхода на гориво. Изпитването на емисиите на CO2 в реални условия трябва да бъде готово и функциониращо до 2023 г. според евродепутатите. Евродепутатите призовават за подкрепата за европейските производители на акумулаторни батерии. Комисията следва да представи до края на 2019 г. законодателно предложение, което предоставя на потребителите сравнима и надеждна информация относно разхода на гориво, емисиите на CO2 и замърсителите на въздуха на новите коли.  От 2025 г. производителите на автомобили ще трябва да докладват въз основа на хармонизирана методика относно емисиите на CO2 през жизнения цикъл на всички нови леки пътнически автомобили и леки търговски превозни средства, пускани от тях на пазара.  Транспортът е единственият голям сектор в ЕС, в който емисиите на парникови газове все още се увеличават, се отбелязва в текста. За да се изпълнят ангажиментите, поети в Парижкото споразумение от 21-вата сесия на Конференцията на страните през 2015 г., декарбонизацията на целия транспортен сектор трябва да се ускори по пътя към нулеви емисии до средата на века.", "date": "2018.10.03", "title": "ЕК прие убийствени правила за емисиите на новите коли, производителите в шок"}
{"url": "https://www.faktor.bg/bg/articles/balgariya-e-sred-vodeshtite-it-autsorsing-destinatsii", "text": "България е сред водещите IT аутсорсинг дестинации в света благодарение на добрия бизнес климат и техническата експертиза, смятат в международна компания от сектора. Според последните икономически доклади, аутсорсинг индустрията е един от най-бързо развиващите се сектори в страната за изминалите 27 години.  Над 62 500 души се очаква да достигне броят на заетите служители до 2020-а година. Не само в традиционния аутсорсинг на бизнес услуги, но и в този на информационните технологии. Фирмите в бранша откриват тук талантливи кадри, както и хора със сериозен опит в областите на науката, технологиите, инженерните науки и математиката.  От международната компания посочват като предимство и това, че България е близка до западния свят, когато става дума за бизнес отношение и етикет, а инвеститорите оценяват добрата географска локация до западните държави.", "date": "2018.10.03", "title": "България е сред водещите IT аутсорсинг дестинации"}
{"url": "https://www.faktor.bg/bg/articles/fasada-na-poliklinikata-v-kazanlak-se-sruti-varhu-grazhdanin", "text": "71-годишен жител на Казанлък се размина по чудо със смъртта след като върху главата му паднаха парчета облицовка от фасадата на сграда, ползвана от общинското ДКЦ „Поликлиника“. Инцидентът е станал около 11:00 часа във вторник докато 71-годишният пенсионер седял на пейка до 4-етажната сграда в очакване на съпругата си да излезе от преглед. При удара Христо Буюклиев, който до пенсионирането си работел в местното „Катекс“, е получил мозъчен кръвоизлив и счупване на подбедрицата на левия крак. Бил е прегледан незабавно и заради опасност за живота е транспортиран по спешност в старозагорската УМБАЛ „Проф. д-р Стоян Киркович“. Сградата е общинска собственост, но е била предоставена за ползвана на търговското дружество ДКЦ „Поликлиника“, тя е строена през 70-те години на миналия век, тогава е била сложена и облицовката от бял врачански камък. На няколко пъти са правени постъпки за цялостното й саниране, дори било извършено техническо обследване, но така и не се стигнало до стартирането на ремонтите.", "date": "2018.10.03", "title": "Фасада на поликлиниката в Казанлък се срути върху гражданин"}
{"url": "https://www.faktor.bg/bg/articles/zdravniyat-ministar-razporedi-proverka-v-tsentara-po-hemodializa-vav-vidin", "text": "Министърът на здравеопазването Кирил Ананиев разпореди незабавна проверка в Центъра по хемодиализа във Видин. Заместникът му д-р Бойко Пенков пътува за Видин, за да провери на място каква е ситуацията, съобщиха от правителствената пресслужба. Създадена е организация пациентите от Видин да бъдат транспортирани безплатно до лечебните заведения в Монтана и Лом. В близките дни Министерството на здравеопазването ще предостави 180 000 лв. на болницата във Видин за закупуване на хемодиализни апарати, легла и водопочистваща система. Средствата са осигурени от Министерския съвет в края на септември т.г. Вчера стана ясно, че Центърът за хемодиализа във Видинската болница работи в авариен режим, а той е единствен за цялата област. Причината е, че повреда в апаратурата за пречистване на водата. На пациентите се извършва хемодиализа, но има риск от усложнения. По информация на директора на лечебното заведение, аварията ще бъде отстранена до края на седмицата и от понеделник апаратът ще работи.", "date": "2018.10.03", "title": "Здравният министър разпореди проверка в Центъра по хемодиализа във Видин"}
{"url": "https://www.faktor.bg/bg/articles/vnesoha-pretsizirano-obvinenie-za-neizgodna-prodazhba-na-darzhavniya-dyal-v-evn", "text": "Специализираната прокуратура внесе отново в Специализирания наказателен съд обвинителен акт по делото за продажба на занижени цени на държавния дял на енергоразпределителното дружество EVN, съобщиха от пресцентъра на прокуратурата. Отстранени са всички посочени от съда неясноти и процесуални нарушения в първоначалния обвинителен акт (изготвен и внесен в СпНС от Софийската градска прокуратура), заради които в края на март 2018 г. делото беше прекратено и върнато по компетентност в Специализираната прокуратура. Прецизирани са и обвиненията срещу шестимата привлечени към наказателна отговорност лица. Бившият вицепремиер Симеон Дянков и бизнесменът Иво Прокопиев са обвинени за извършване на длъжностно престъпление, от което са настъпили значителни вредни последици (близо 28 милиона лева щети на държавния бюджет) – престъпление по чл. 283а, т.1, вр. чл. 282, ал.2, вр. ал.1, вр. чл.20 ал. 2, вр. ал.1 от НК. Трима от привлечените - изпълнителният директор на \"Булброкърс\" Радослав Рачев, Петър Василев и Любомир Евстатиев са обвинени за съзнателно нанасяне на щети на чуждо имущество в особено големи размери (чл. 217, ал.4, вр. ал.2, вр. чл. 20 ал. 2, вр. ал. 1). Бившият министър на икономиката и енергетиката Трайчо Трайков е обвинен за това, че като длъжностно лице не е положил достатъчно грижи за повереното му имущество, от което са настъпили вреди в особено големи размери и престъплението представлява особено тежък случай (чл. 219, ал.4, вр. ал.3, вр. ал. 1 от НК). Предстои Специализираният наказателен съд да насрочи разпоредително заседание по делото.", "date": "2018.10.03", "title": "Внесоха прецизирано обвинение за неизгодна продажба на държавния дял в EVN"}
{"url": "https://www.faktor.bg/bg/articles/fandakova-sanktsii-za-nad-1-mln-lv-mozhe-da-poluchi-firmata-remontirashta-grafa", "text": "\"Няма да допуснем да бъде приет обект, който е в недобро качество\", обяви Фандъкова.  Над 1 милион лева санкции заради лошо качество на работата може да получи фирмата, която ремонтира улица \"Граф Игнатиев\" в София. Това посочи кметът Йорданка Фандъкова и допълни, че ремонтът не е приключил, съобщи БНР. По договор обектът трябва да е готов до март въпреки поетия ангажимент, че ремонтът ще приключи предсрочно и ще бъде възстановено движението на трамваи до края на октомври. \"Няма да допуснем да бъде приет обект, който е в недобро качество. За лошо качество на фирмата ще бъдат наложени санкции, ако това се окаже така, над 1 милион лева. Ще връщаме изпълнителите, докато не направят нещата, както трябва, а за забавянето също се дължат допълнителни санкции. Към момента аз искам от господин Крусев да прави това, което прави - да бъде на обекта, да следи и да не допуска някой да не си върши добре работата“, коментира Фандъкова.", "date": "2018.10.03", "title": "Фандъкова: Санкции за над 1 млн. лв. може да получи фирмата, ремонтираща \"Графа\""}
{"url": "https://www.faktor.bg/bg/articles/kola-padna-v-perlovska-reka", "text": "При катастрофа в близост до столичния квартал \"Подуяне\" лек автомобил е паднал в Перловска река, съобщиха от пресцентъра на МВР. Сигналът е подаден в 16.50 часа. Катастрофата е станала при опит на шофьора да избегне сблъсък на пътя. Автомобилът е изкъртил парапета на мост. Единият шофьор е решил изведниж да направи ляв завой и засякъл другата кола. При инцидента няма пострадали.", "date": "2018.10.03", "title": "Кола се спаси от сблъсък на пътя и изхвърча в Перловска река"}
{"url": "https://www.faktor.bg/bg/articles/nezabavna-proverka-v-tsentara-po-hemodializa-vav-vidin-naznachi-ministar-ananiev", "text": "Незабавна проверка в центъра по хемодиализа във Видин разпореди здравният министър Кирил Ананиев. Причината е авария в системата на болничното отделение отпреди няколко дни, която затрудни достъпа на пациентите до жизненоважното за тях лечение. Някои решиха да го потърсят в болницата в Монтана, но на собствени разноски. Вече има починал пациент заради този проблем, втори е в критично състояние. Днес от здравното министерство съобщиха, че вече е създадена организация за безплатен транспорт на пациентите до Монтана и Лом. Очаква се в близките дни ведомството да предостави 180 хил. лв. на болницата във Видин за закупуване на апарати за хемодиализа, легла и водоочистваща система. По информация на директора на болницата аварията ще бъде отстранена до края на седмицата.", "date": "2018.10.03", "title": "Незабавна проверка в центъра по хемодиализа във Видин разпореди министър Ананиев"}
{"url": "https://www.faktor.bg/bg/articles/pravnata-komisiya-odobri-kandidaturata-na-kamen-vlahov-za-konstitutsionniya-sad", "text": "Правната комисия одобри кандидатурата на Камен Влахов и реши да я предложи на пленарната зала. 12 депутати гласуваха \"за\", \"0\" против, а четиримата социалисти се въздържаха. БСП няма да подкрепи кандидатурата на съдия Красимир Влахов, номиниран от ГЕРБ и Патриотите за Конституционния съд, заяви соцдепутатът Крум Зарков по време на изслушването на кандидата в правната комисия. Депутатите на левицата ще се въздържат, защото нашата роля е сведена до това да легитимираме едно решение, което е вече взето, оплака се социалистът. Ние не сме доволни от тази си роля, каза той и се обърна към Влахов с уточнението, че това по никакъв начин не е свързано с него и насочено срещу него. БСП имаше възможност да не оттегля кандидатурата, а да имаме състезание, напомни на Зарков шефът на правната комисия. Нека да не поставяме манипулативно въпроса. Аз бих казал, че колегите от БСП са се притеснили от кандидатурата на г-н Влахов и по тази причина са оттеглили кандидата си\", заподозря Кирилов. И той направи уговорката, че юристът по конституционно право Янаки Стоилов, който си направи отвод като кандидат на БСП, \"е почтен колега, с професионален опит и престиж\". По-рано Влахов се срещна последователно с ДПС и с Воля, а преди това и с Обединените патриоти, които го издигнаха заедно с ГЕРБ. И Мустафа Карадайъ, и Веселин Марешки изказаха отличните си впечатления от него след изслушването. Единствените, които не пожелаха среща с Влахов, бяха от ПГ на \"БСП за България\". Кои са най-големите му разочарования от законодателния процес, попита кандидата Данаил Кирилов, като го нарече ревизор на законотворчеството на поста му във ВКС досега. \"През последните 6 г. съм инициирал множество тълкувателни процедури, основанието на които е противоречива, но и понякога неправилна съдебна практика\", припомни за дейността си в посока корекция съдия Влахов. \"Самият писан закон, да кажем чл. 5 от ГПК, допуска една норма да е неясна и противоречива\", даде пример той, като спести директни критики към качеството на законите.", "date": "2018.10.03", "title": "Правната комисия одобри кандидатурата на Красимир Влахов за  Конституционния съд"}
{"url": "https://www.faktor.bg/bg/articles/haga-se-namesi-v-konflikta-sasht-iran-iska-chastichna-otmyana-na-sanktsiite", "text": "Международният съд на ООН частично уважи иска на Иран за въвеждане на временни мерки по отношение на САЩ в периода на съдебния спор между двете страни, предаде ТАСС, цитирана от БТА. Съдебното решение, взето единодушно, беше оповестено от председателя на съда Абдулкауи Ахмед Юсуф. САЩ трябва да гарантират, че въведените на 8 май санкции срещу Иран не засягат хуманитарната сфера и гражданската авиация, каза съдия Юсуф. Освен това съдът приканва двете страни да се въздържат от действия, които може да засилят разногласията им. Съдът отбелязва единодушно, че САЩ трябва със средства по техен избор да премахнат всяко препятствие, което мерките, обявени на 8 май 2018 г., поставят пред свободния износ за Иран на лекарства и медицински материали, хранителни и селскостопански продукти, обяви председателят на Международния съд, цитиран от \"Франс прес\". Това действие трябва да засяга всички стоки от първа необходимост. В мотивите на решението се посочва, че повторното въвеждане на санкции срещу Иран от страна на Тръмп е необосновано, тъй като Международната агенция за атомна енергия (МААЕ) многократно е потвърждавала, че Иран спазва ядрената сделка. Вашингтон не приема тази позиция, защото смята, че съдът няма юрисдикция по случаи, засягащи националната му сигурност. Решенията на институцията - основен съдебен орган на ООН - са обвързващи, но той е лишен от механизми, с които да ги прилага. През май Тръмп изтегли САЩ от споразумението между 6 държави и Иран за ядрената програма на ислямската република, а по-късно подписа решение за възстановяване на американските санкции срещу страната. В резултат Иран заведе делото в съда в Хага с аргумента, че санкциите \"задушават\" икономиката му. Според Би Би Си съдебното решение може да насърчи европейски компании, прекратили търговията с Иран заради опасения от санкции, да преразгледат позицията си.", "date": "2018.10.03", "title": "Съдът в Хага се намеси в конфликта САЩ-Иран - настоява за частична отмяна на санкциите"}
{"url": "https://www.faktor.bg/bg/articles/sadat-v-moskva-navalni-ostava-v-aresta-oshte-11-dni", "text": "Московският градски съд призна за законно задържането за 20-дневен срок на блогъра Алексей Навални, който е \"обвинен в организирането на незаконен протест срещу пенсионните промени на 9 септември в центъра на Москва. Апелационната жалба на адвокат Михайлова в интерес на Навални е отхвърлена\", обяви съдията. Навални ще остане в ареста още 11 дни. В жалбата защитата на блогъра поиска да спре делото срещу него във връзка с отсъствието на събитието и състава на престъплението, тъй като по думите на адвоката, Навални не е организатор на митинга. Освен това, защитникът поиска от съда да обяви за незаконна забраната за провеждане на митинга от кметството на Москва.", "date": "2018.10.03", "title": "Съдът в Москва: Навални остава в ареста още 11 дни"}
{"url": "https://www.faktor.bg/bg/articles/interpol-izdirva-sina-na-minyu-staykov", "text": "Интерпол обяви за международно издирване сина на Миню Стайков - Стайко Стайков. Стайков е търсен с червена бюлетина за участие в организирана престъпна група. На 5 септември, специализираната прокуратура започна разследване и влезе в офисите и на дружествата \"Винпром Карнобат\" ООД, \"Сис Индустрийс\" ООД и \"Топаз Мел\" ООД. На 6 септември стана ясно, че Специализираната прокуратура е повдигнала обвинения на осем души за участие в организирана престъпна група за продажба на акцизни стоки без бандерол, данъчни престъпления и пране на пари. Обвинените са собственикът на \"Винпром Карнобат\" и \"Сис индустрийс\" Миню Стайков, синът му Стайко Стайков, синът на кмета на Карнобат Иван Димитров, както и още петима с инициали Ц.К., М.К., Б.Х., А.Т. и Д.Д. На 8 септември излезе решение то Специализирания съд в София, че собственикът на \"Винпром Карнобат\" Миню Стайков остава в ареста.", "date": "2018.10.03", "title": "Интерпол издирва сина на Миню Стайков"}
{"url": "https://www.faktor.bg/bg/articles/putin-kam-tramp-ako-iskash-da-vidish-koy-e-vinoven-za-poskapvaneto-na-petrola-prosto-pogledni-v-ogledaloto", "text": "Президентът на Русия Владимир Путин обвини американския си колега Доналд Тръмп за поскъпването на петрола, предава РИА „Новости“. В обръщение по време на „Руска енергийна седмица“ в Москва Путин каза, че когато се срещнал с Тръмп в Хелзинки през юни, му казал – Доналд, ако искаш да видиш кой е виновен за поскъпването на петрола, просто погледни в огледалото. \"Президентът Тръмп каза, че цените на петрола са твърде високи. Вероятно е прав до някаква степен, но нас цени от 65 - 75 долара за барел ни устройват, за да подсигурим инвестиции\", заяви Путин. По думите му администрацията на Тръмп е допринесла за поскъпването със санкциите срещу Иран и с действията си в политически и икономически нестабилните Венецуела и Либия.  Изказването на Путин е в отговор на критика от страна на Тръмп към Русия и страните от ОПЕК за споразумението, което сключиха за ограничаване на производството на петрол в опит да подкрепят цените. Американският президент призова производството отново да се повиши. Путин защити договорката с думите, че целта ѝ да балансира пазара. \"Свиването на производството е само инструмент. Целта ни е балансът. Не се прави заради приходите на петролните компании\", допълни руският държавен глава.  Руският президент коментира и долара и посочи, че САЩ сами подриват доверието към него. „Струва ми се, че нашите американски партньори допускат огромна грешка, като подриват доверието в долара като – по същество – единствена резервна валута. Те режат клона, на който седят“, каза Путин.", "date": "2018.10.03", "title": "Путин към Тръмп: Ако искаш да видиш кой е виновен за поскъпването на петрола, просто погледни в огледалото"}
{"url": "https://www.faktor.bg/bg/articles/tsvetanov-se-sreshtna-s-predsedatelya-na-holandskata-hristiyandemokraticheska-partiya-sibrand-buma", "text": "Председателят на ПГ на ГЕРБ и зам.-председател на партията Цветан Цветанов проведе работна среща в парламента на Холандия със Сибранд Бума - председател на Холандската християндемократическа партия (ХХДП), вторият по големина коалиционен партньор в правителството на министър-председателя от либералната партия Марк Рюте и част от семейството на Европейската народна партия.  Двамата обсъдиха политическата ситуация в Европа и взаимно се информираха за случващото се в България и Холандия. Бума и Цветанов обсъдиха процеса по присъединяване на България към Шенген и се обединиха около становището, че е необходимо темата да получи повече политическо внимание. С оглед засилване на парламентарното сътрудничество между двете държави, Цветан Цветанов и Сибранд Бума обсъдиха възможността за посещение в България на делегация от членове на холандския парламент, които са активни по темата сигурност и охрана на външната граница. По време на разговора Бума поздрави председателя на ПГ на ГЕРБ за избирането му за представител в Управителния съвет на Европол на Съвместната група за парламентарен контрол над дейността на Агенцията. Той отбеляза, че работата на Европол е ключова в подпомагането на националните правоприлагащи власти и затова позицията на Цветанов е особено важна и еволюционна за развитието на Агенцията.  Цветан Цветанов и Сибранд Бума обсъдиха предстоящите европейски избори догодина и конгреса на ЕНП в Хелзинки през ноември тази година. Двамата се обединиха в подкрепата си за кандидатурата на Манфред Вебер за водещ кандидат на ЕНП за председател на Европейската комисия. ГЕРБ и Холандските християндемократи вече са изпратили писма в подкрепа на Вебер до председателя на ЕНП Жозеф Дол.", "date": "2018.10.03", "title": "Цветанов и Сибранд Бума обсъдиха бъдещите европейски избори и присъединяването на България към Шенген"}
{"url": "https://www.faktor.bg/bg/articles/novini/svyat/ekaterina-zaharieva-balgarskiyat-interes-e-da-ima-stabilni-zapadni-balkani", "text": "Българският интерес е да има стабилни Западни Балкани, съответно стабилност и в Република Македония, коментира вицепремиерът и министър на външните работи Екатерина Захариева пред журналисти в отговор на въпрос след изслушването й в парламентарната комисия по външна политика.  Надявам се резултатите от референдума в Република Македония да не са предпоставка за нестабилност, добави тя. Захариева каза, че избирателната активност за референдума е била ниска, но от тази активност все пак почти 610 хиляди граждани на Република Македония са казали \"да\". Така че в ръцете на македонските политици е да решат какво да правят, нека да видим какво ще стане другата седмица, допълни тя. На въпрос за договора за добросъседство външният министър обясни, че юридическото становище е, че не е необходимо да бъде изменян във връзка с името. Захариева припомни, че договорът де факто е влязъл с сила преди четири месеца. Нека дадем малко време, мултидисциплинарната комисия утре ще има второ заседание, каза тя.", "date": "2018.10.03", "title": "Екатерина Захариева: Българският интерес е да има стабилни Западни Балкани"}
{"url": "https://www.faktor.bg/bg/articles/amerikanskata-fayaray-alarmira-grupirovka-ot-kndr", "text": "Американската компания за компютърна сигурност \"ФайърАй\" съобщи днес за севернокорейска групировка, която е откраднала стотици милиони долари чрез проникване в компютърните системи на банки от 2014 г., предаде Асошиейтед прес, цитирана от БТА. Става дума за дейност на организация, различна от извършващите атаки в киберпространството държавни структури на КНДР, но според \"ФайърАй\" има връзка между нея и севернокорейския режим. Американската компания твърди, че групировката е действаща и представлява \"световна заплаха\".", "date": "2018.10.03", "title": "Групировка, свързана с режима на Ким Чен-ун, отмъкнала милиарди долари след мощна кибератака"}
{"url": "https://www.faktor.bg/bg/articles/prezidentat-putin-bezapelatsionen-shte-se-izteglim-ot-siriya-ako-asad-go-poiska", "text": "Руският военен контингент ще бъде изтеглен от Сирия след края на войната, ако сирийското правителство поиска това, заяви руският президент Владимир Путин по време на заседание на енергиен форум в Москва, предаде Асошиейтед прес, цитиран от БТА. По думите му всички чуждестранни войски трябва да напуснат Сирия, когато там приключат сраженията. На въпрос на водещия на дискусията дали това се отнася за Русия, Путин отговори, че руските войски ще се изтеглят, ако властите в Дамаск го поискат. Русия се намеси през 2015 г. в сирийската гражданска война в подкрепа на режима на отдавнашния си съюзник Башар ал Асад. Руските сили помогнаха на правителствените войски да превземат повечето от територията, която беше под контрола на бунтовниците. Понастоящем Русия разполага с военновъздушна и военноморска база в Сирия, припомня АП. Владимир Путин разкритикува като незаконна военната намеса на САЩ в Сирия, допълва ТАСС. Според него, за да стане тази намеса законна, САЩ трябва да получат за нея мандат от Съвета за сигурност на ООН или \"покана от законното правителство на Сирийската арабска република\". Путин отбеляза, че международното право не предвижда други варианти и че в случая САЩ нарушават Устава на ООН и международното право.", "date": "2018.10.03", "title": "Президентът Путин безапелационен: Ще се изтеглим от Сирия, ако Асад го поиска"}
{"url": "https://www.faktor.bg/bg/articles/tsvetanov-se-sreshtna-s-predsedatelya-na-holandskata-hristiyandemokraticheska-partiya-sibrand-buma-1", "text": "Американската аерокосмическа агенция (НАСА) днес публикува доклад, предупреждаващ, че заради повишаването на температурите над Стария континент пожарите в Южна Европа ще избухват все по-често и по-често. \"Глобалното затопляне в района на Средиземно море има още една много отрицателна последица. Водата се изпарява  много по-бързо, а валежите стават все по-редки. Намаляването на количествата от поддържащата живота течност ще затрудни борбата срещу огнените стихии, които ще обхващат и по-големи площи. Европа е изправена пред огнен ад\", се посочва в доклада. Американските специалисти призоваха политиците от цял свят да предприемат спешни мерки. \"Ние трябва да предотвратим или поне да забавим глобалното затопляне\", сочат авторите на документа.", "date": "2018.10.03", "title": "НАСА: Огнен ад заплашва Европа"}
{"url": "https://www.faktor.bg/bg/articles/obshtestvo/ulitsata/kola-plamna-na-am-trakiya-blokira-dvizhenieto-v-posoka-burgas", "text": "Кола се самозапали на автомагистрала \"Тракия\", съобщи Нова ТВ.  Автомобилът с бургаска регистрация се е самозапалил на 100-ия километър в платното в посока Бургас. В него е пътувало семейство, но никой не е пострадал. Сигнал е подаден в полицията в Пазарджик. На място незабавно са изпратени екипи на Пътна полиция и пожарната. Движението в участъка се извършва в изпреварващата лента.", "date": "2018.10.03", "title": "Кола пламна на АМ \"Тракия\", блокира движението в посока Бургас"}
{"url": "https://www.faktor.bg/bg/articles/vietnamets-izbyaga-ot-granichna-politsiya-na-letishte-sofiya", "text": "Пореден инцидент със сигурността на Летище София. Виетнамец избяга от \"Гранична полиция\".  На 21 септември с полет от Дубай пристигат двама виетнамски граждани с редовни документи и валидни български визи. Мъжете обаче не са успели да обяснят целта на пътуването си. Граничарите им отнемат паспортите и ги настаняват в специално помещение. Два дни по късно - на 23 септември, единият от тях е избягал през незаключен служебен вход. Часове по-късно е задържан в столицата. От \"Гранична полиция\" обявиха, че са започнали проверка, съобщава Нова телевизия.", "date": "2018.10.03", "title": "Виетнамец се спасява от арест на Летище София през незаключен служебен вход"}
{"url": "https://www.faktor.bg/bg/articles/eva-maydel-tryabva-ni-ikonomika-koyato-ni-pravi-nezavisimi-pri-globalni-krizi", "text": "„Трябва да изградим силна икономика, която да ни гарантира висока добавена стойност, за да имаме ресурси да създаваме нови политики или партньорства. Трябва ни икономика, която да отваря нови достъпни работни места на нашите граждани, които са загубили работата си; трябва ни икономика, която да ни прави независими в случаи на глобални кризи. За мен отговорът е налагането на технологиите и засилването на цифровата икономика.“ Това заяви българският евродепутат Ева Майдел (ГЕРБ/ЕНП) по време на дебата с министър-председателя на Естония Юрий Ратас на тема „Бъдещето на Европа“, който се проведе в Европейския парламент на 03 октомври 2018г.    Ева Майдел  изрази надежда, че все повече европейски държави ще приемат естонския модел на развитие на цифрова икономика. \"Европа е в трудна глобална ситуация. Традиционни партньори променят политиката си, заплахите за благоденствието и мира в света стават повече; миграцията към Европа се увеличава; цели производства се променят и ни заварват неподготвени. Тези предизвикателства не могат да се преборят, ако гледаме назад.” добави още българският евродепутат.    От своя страна, Юрий Ратас призова европейските държави да останат единни и подчерта, че това е единствения начин Европа да бъде силен фактор в глобалната икономика. Предизвикателствата пред Европа като дигитална трансформация, климатични промени и сигурност са твърде големи за да се справят държавите членки поотделно. Естонският Министър Председател добави, че можем да зачитаме различните си възгледи без да се налага да правим компромиси с споделените ни ценности.", "date": "2018.10.03", "title": "Ева Майдел: Трябва ни икономика, която ни прави независими при глобални кризи"}
{"url": "https://www.faktor.bg/bg/articles/nobel-at-po-himiya-be-daden-za-ovladyavane-moshtta-na-evolyutsiyata", "text": "Американците Франсес Х. Арнолд и Джордж П. Смит и британецът Грегъри П. Уинтър спечелиха Нобеловата награда за химия за \"овладяване на мощта на еволюцията\", съобщиха световните информационни агенции и сайтът Nobelprize.org. \"Мощта на еволюцията проличава в разнородността на живота. Нобеловите лауреати за химия за 2018 г. поеха контрол над еволюцията и я използваха за най-голяма облага на човечеството. Ензимите, получени чрез насочена еволюция, се използват за производство на всичко - от биогорива, до медикаменти\", пише в изявлението на Кралската шведска академия на науките. Франсес Х. Арнолд получава половината Нобелова награда за химия за провеждане на първата насочена еволюция на ензими - протеините, които катализират химическите реакции. Джордж П. Смит и Грегъри П. Уинтър си поделят другата половина от Нобеловата награда за химия за фаговия дисплей на пептиди и антитела. Фаговият дисплей е лабораторен метод, с който бактериофаг - вирус, заразяващ бактериите, се използва за получаване на нови протеини. Франсес Арнолд е втората жена, печелеща тази година Нобелова награда и петата лауреатка за химия в историята й. Нобелова награда за химия досега са печелили Ада Йонат през 2009 г., Дороти Кроуфут Ходжкин през 1964 г., Ирен Жолио-Кюри през 1935 г. и Мария Кюри през 1911 г. Откакто се заражда животът преди около 3,7 милиарда години, почти всяка пукнатина на Земята е пълна с различни организми. Живи форми има в горещите извори, дълбоките океани, сухите пустини, защото еволюцията е разрешила редица химически проблеми. Химическите инструменти на живота - протеините, се оптимизират, променят, обновяват. Така се създава невероятно разнообразие. Тазгодишните Нобелови лауреати за химия се вдъхновяват от мощта на еволюцията и използват същите принципи - генетични промени и селекция, за разработване на протеини, които решават проблеми на човечеството в областта на химията. Франсес Х. Арнолд извършва първата насочена еволюция на ензими през 1993 г. Оттогава тя усъвършенства методите, които сега рутинно служат за разработване на нови катализатори. Ензимите на Франсес Арнолд се използват за по-екологично производство на химически вещества, например фармацевтични продукти, и за производство на по-екологични горива от възобновяеми източници. Джордж П. Смит разработва фаговия дисплей през 1985 г. Грегъри Уинтър използва фаговия дисплей за насочена еволюция на антитела с цел да бъдат произведени нови фармацевтични продукти. Първото получено с този метод антитяло - адалимумаб, е одобрено през 2002 г. То се използва за ревматоиден артрит, псориазис и възпалителни заболявания на червата. Оттогава с фагов дисплей са произведени антитела, които неутрализират токсини, противодействат на автоимунни болести, лекуват метастазирал рак. Революцията, която предизвика насочената еволюция, е в началото си. По различни начини, тя носи и ще носи най-големи облаги за човечеството, пише на сайта на Нобеловите награди. Нобеловата награда за химия се присъжда от Кралската шведска академия на науките от 1901 г. Лауреати на Нобеловата награда за химия с голяма известност са: Сванте Арениус (1903 г.), Ърнест Ръдърфорд (1908 г.), Мария Кюри (1911 г.), Ирен и Фредерик Жолио-Кюри (1935 г.). Нобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел. Тази година паричната равностойност на наградата е 9 милиона крони (873 000 евро). Миналата година Нобелова награда за химия спечелиха швейцарецът Жак Дюбоше, германецът Йоахим Франк и британецът Ричард Хендерсън за разработване на криолектронна микроскопия, която революционизира биохимията.", "date": "2018.10.03", "title": "\"Нобел\"-ът по химия бе даден за \"овладяване мощта на еволюцията\""}
{"url": "https://www.faktor.bg/bg/articles/balgariya-zapazva-dosegashnoto-si-uchastie-v-mnogonatsionalnite-mirni-sili-v-yugoiztochna-evropa", "text": "Правителството одобри днес проекта на Шестия допълнителен протокол към Споразумението за Многонационалните мирни сили в Югоизточна Европа (ММСЮИЕ) и упълномощи министърът на отбраната да го подпише при условие на последваща ратификация.   Многонационалните мирни сили в Югоизточна Европа са създадени през 1998 г. на базата на Споразумение, подписано от министрите на отбраната на Албания, България, Гърция, Италия, Македония, Румъния и Турция. То е ратифицирано със закон, приет от 38-то Народно събрание на Република България на 13 май 1999 г. През годините промените в глобален и регионален мащаб промениха условията за функциониране на ММСЮИЕ, което наложи изменения и в правно-нормативната уредба на многонационалната инициатива. За времето от създаването на ММСЮИЕ до сега са договорени и подписани пет допълнителни протокола към Споразумението.   Шестият допълнителен протокол към Споразумението за Многонационалните мирни сили в Югоизточна Европа отразява необходимите изменения в досегашното Споразумение за тяхното създаване и петте допълнителни протокола към него, предизвикани от оттеглянето на Италия.   България запазва досегашното си участие в ММСЮИЕ. Тази инициатива, в която освен нашата държава участват Албания, Гърция, Македония, Румъния и Турция, има съществен принос за подобряването на взаимоотношенията между страните, за тяхната интеграция в евроатлантическите структури и за повишаването на регионалната сигурност и стабилност в Югоизточна Европа.", "date": "2018.10.03", "title": "България запазва досегашното си участие в Многонационалните мирни сили в Югоизточна Европа"}
{"url": "https://www.faktor.bg/bg/articles/mvr-pusna-video-ot-strelbata-snoshti-v-stolichniya-kv-strelbishte", "text": "Кадри от мястото на стрелбата, станала във вторник вечерта в столичния квартал \"Стрелбище\", показа Нова ТВ.  Записът е от охранителна камера в района. На него се вижда как единият от ранените - Ивайло Богданов, върви с кучето си по улица \"Хайдушка гора\". В същото време оттам преминава и джип. Свидетели предполагат, че в него е пътувал стрелецът. Секунди по-късно Богданов е пронизан от два куршума. Той е криминално проявен. Лежал е в затвора за разпространение на наркотици. След стрелбата е настанен в болница, без опасност за живота. При опита за покушение беше прострелян и друг познат на полицията млад мъж - Божидар Ролански. Той има регистрации за кражби от жилища и офиси. От МВР съобщиха, че стрелците са били двама. Министърът на вътрешните работи Младен Маринов заяви, че са познати на полицията. Стрелбата бе извършена близо до пицария и фитнес център в столичния квартал \"Стрелбище\" малко след 22 ч. снощи. По двамата ранени мъже са изстреляни шест куршума. Единият е ранен в рамото, а другият - в гърдите. Основната версия, по която работят криминалистите е разчистване на сметки.", "date": "2018.10.03", "title": "Нова ТВ пусна видео от стрелбата снощи в столичния кв.\"Стрелбище\""}
{"url": "https://www.faktor.bg/bg/articles/izostavena-pred-parlamenta-ranitsa-vdigna-na-krak-stolichnata-politsiya", "text": "Изоставена раница вдигна на крак столичната полиция. От СДВР проверяват изоставения багаж, който се намира пред сградата на Народното събрание, от страната на паметника на Цар Освободител.  На мястото има полицейска кола и пожарна. Спряно е движението пред парламента по бул. \"Цар Освободител\" между БАН и СУ „Св. Климент Охридски”, като полицаите са опънали лента до зоната пред хотел \"Радисън\".", "date": "2018.10.03", "title": "Изоставена пред парламента раница вдигна на крак столичната полиция"}
{"url": "https://www.faktor.bg/bg/articles/ninova-za-pametnika-na-buzludzha", "text": "Днес зам.-министърът на културата Румен Димитров обяви, че процедурата за даване на статут на паметник на културата на монумента Бузлуджа ще бъде ускорена. Това се разбра по време на мисия за Бузлуджа, проведена от 26 до 28 септември от европейски експерти от Европа Ностра, водещата организация за културно наследство в Европа, и Института към Европейската инвестиционна банка (ИЕИБ). Сградата беше включена от Европа Ностра и ИЕИБ сред \"7-те най-застрашени\" обекта на културното наследство в Европа за 2018 г. Новината стана повод лидерът на БСП Корнелия Нинова да излезе с пост на страницата си във Фейсбук, в който отново заяви подкрепата си за този монумент от времето на комунизма, емблема на един от най-спорните периоди в българската история, която както самата Нинова отбелязва, разделя нацията ни, а не я обединява.  \"Днес стискам ръка на арх. Дора Иванова, която даде на всички ни урок по българщина. Когато дойде при мен преди две години, беше отхвърлена от всички институции. Подадохме си ръка, за да спасим паметника Бузлуджа. Захванахме се с вярата, че ще направим едно добро дело. Срещнахме се с арх. Георги Стоилов, който се съгласи да отстъпи авторските права. Поискахме от министерски съвет или собствеността, или ползване за 10 години с една цел - да спасим паметника от разруха и да го съхраним за бъдещето. И се развихри чудовищна кампания на омраза към БСП и отрицание на културно историческата стойност на Бузлуджа. Естествено, правителството на Борисов отказа. Остатъците от дясното поискаха да го взривят. Бизнесмени го пожелаха, за да правят пари. Обществото ни се раздели на комунисти и антикомунисти. Дора си тръгна омерзена. Но се върна днес. И същите управляващи, които ни изгониха преди две години, сега се хвърлиха да спасяват паметника. Защо? Защото българската архитектка се върна в Европа. Поздравяваме водещата организация за културно наследство \"Европа Ностра\" („Нашата Европа”), че оцениха стойността на Бузлуджа. Споделяме тяхното мнение за изключително модерната архитектура и разочарованието им от нейното окаяно състояние. Европейските експерти оценяват паметника като част от политическата памет на България и на Европа, поради което нейното опазване е от европейско значение. Показателна история за низшите български политически страсти и висшите исторически културни и духовни ценности. И чудесен урок, който едно крехко момиче даде на всички ни - урок по българщина. Дора, стискам ти ръка!\"", "date": "2018.10.03", "title": "Нинова за паметника на Бузлуджа: Чужди експерти върнаха българската архитектура в Европа"}
{"url": "https://www.faktor.bg/bg/articles/putin-sergey-skripal-e-prosto-izmet-i-predatel", "text": ". Президентът на Русия Владимир Путин смята, че Сергей Скрипал е измет и предател, предава ТАСС. „Някои информационни източници прокарват мисълта, че господин Скрипал едва ли не е правозащитник“, заяви Путин на пленарно заседание на форума „Руска енергетическа седмица“, в отговор на въпрос за санкциите срещу Русия и случая „Скрипал“. „Той е просто шпионин и предател на Родината“. „Той е просто измет и това е всичко“, добави президентът", "date": "2018.10.03", "title": "Путин: Сергей Скрипал е просто измет и предател"}
{"url": "https://www.faktor.bg/bg/articles/bivsh-direktor-na-tsru-za-balkanite", "text": "Балканите са на кръстопът и пътят, по който ще минат, зависи, преди всичко, от лидерите на всяка от балканските страни. Ако те действат като истински лидери, а не като „слуги“ на Запада, ще бъде постигнат прогрес. Това казва в ексклузивно интервю пред белградския ежедневник „Вечерне новости“ бившият ръководител на балканския отдел на ЦРУ Стивън Майер, който в момента е декан на Университета за национална отбрана на САЩ. По думите му САЩ вече има друга политика в този регион, като сега техния фокус е насочен към Русия и Близкия изток. Затова Балканите вече не са сред техните приоритети. Освен това администрацията на Тръмп разчита много на местното самоопределение. Основен елемент на американската политика по отношение на Балканите, както и по-рано, остава инерционността, наследена от миналото, посочва Майер. Що се отнася до позицията на САЩ дали ще бъдат запазени границите на Балканите, бившият шеф на ЦРУ обяснява, че това е проблем, който се решава от Държавния департамент, дипломатите, които работят с този регион в продължение на десетилетия и които формират официалната линия. Но в момента ситуацията се променя.  \"Не мисля, че ако балканските лидери се съгласят за промяна на границите, Вашингтон ще възрази. За разлика от Германия, която се опасява от нестабилност, британците са готови да приемат това решение 50 на 50. Европейският съюз би се съгласил с това решение, ако то бъде взето мирно. Винаги съм се аргументирал с това, че границите не са свещени. Тачи и Вучич говорят за разграничение, което всъщност означава промяна на границите. Ето, вече 20 години твърдя, че това трябва да се случи. Казах на сръбските си приятели, че трябва да осъзнаят: вече не могат да върнат голяма част от Косово. За нея ще им се наложи да воюват. Но района на север от река Ибър е друго нещо\", аргументира позицията си Стивън Майер.", "date": "2018.10.03", "title": "Бивш директор на ЦРУ: Промяна на границите на Балканите е неизбежна, САЩ едва ли ще възрази"}
{"url": "https://www.faktor.bg/bg/articles/novini/svyat/izrael-nyama-da-se-otkazhem-ot-vazdushni-operatsiya-v-siriya-vapreki-ruskite-zenitni-raketni-sistemi-s-300", "text": "Израел няма да се откаже от въздушни операция в Сирия въпреки доставката на руски зенитни ракетни системи С-300 за сирийската противовъздушна отбрана. Това заяви днес израелският министър на отбраната Авигдор Либерман по националното радио на Израел, предаде ТАСС.      Не мога да кажа, че се радваме на присъствието на С-300 в Сирия, каза той, но добави, че това е тема, по която Израел \"няма никакъв изход\", че защищава своите жизнено важни интереси и \"не може да си позволи никакви компромиси\".         Либерман подчерта, че позицията на неговата страна е \"прозрачна и ясна\" и тя е обяснявана многократно на Русия и международната общност. \"Когато имаме точна информация за някакъв опит да се прехвърли оръжие от Иран в Сирия или от Сирия в Ливан за нуждите на \"Хизбула\", ние действаме\", заяви военният министър. Той обясни, че неговата страна не може да допусне \"цялата територия на Сирия да стане една голяма военна база на Иран\" и затова ще действа в съответствие с интересите си.", "date": "2018.10.03", "title": "Израел: Няма да се откажем от въздушни операциии в Сирия въпреки руските зенитни ракетни системи С-300"}
{"url": "https://www.faktor.bg/bg/articles/novini/balgariya/nikolay-nenchev-s-priziv-obedinenie-na-vsichki-demokrati-sazdavane-na-edinna-politicheska-sila", "text": "Лидерът на БЗНС Николай Ненчев разпространи призив до демократичните сили в страната за обединение и създаване на единна политическа сила, която да ще бъде в състояние да печели избори и да осъществи целите, които заедно, но разделени досега, формациите са си поставяли.  Ето и пълния текст на политическия документ:", "date": "2018.10.03", "title": "Николай Ненчев с призив: Обединение на всички демократи, създаване на единна политическа сила"}
{"url": "https://www.faktor.bg/bg/articles/moskva-vav-vashington-sigurno-sa-poludeli-obyavyavat-ni-voyna", "text": "Правителството одобри пакет от над 1500 мерки за трансформация на модела на административно обслужване. Предвижда се общо 373 административни услуги и регулаторни режима да бъдат премахнати с цел облекчаване на гражданите и създаване на по-добри условия за икономическа и инвестиционна дейност. С решението се редуцират изискваните от заявителите документи, увеличава се служебният обмен на документи, съкращават се някои срокове и такси, стандартизират се услуги на администрации със сходен профил на дейност. До 31 декември т.г. министрите трябва да организират съответстващото на приетите мерки заличаване или вписване в Административния регистър на предоставяните административни услуги, а в срок до 31 март 2019 г. - да изготвят и внесат за одобрение в Министерския съвет проектите за изменения на закони и подзаконови нормативни актове от тяхната компетентност. Отчет за изпълнението на приетия пакет от мерки ще бъде внасян на всеки три месеца от заместник министър-председателя, отговарящ за административната реформа.", "date": "2018.10.03", "title": "Започва процедура за премахване на 373 административни услуги"}
{"url": "https://www.faktor.bg/bg/articles/obshtestvo/v-pirogov-spasiha-zhivota-na-edna-ot-zhertvite-ot-strelbata-v-stolitsata", "text": "Продължава разследването на снощната стрелба в София. Двама криминално проявени мъже бяха ранени в столичния квартал „Стрелбище” малко след 22 часа. По информация на bTV те са простреляни от минаваща кола. Единият пострадал е 38-годишен мъж с прякор Жирафа – осъждан многократно за притежание на наркотици. Той е транспортиран в „Пирогов” с огнестрелна рана в областта на гърдите. Направена е успешна операция, няма опасност за живота му, каза пред bTV тази сутрин директорът на „Пирогов” проф. Асен Балтов. Другият ранен е на 26 години – осъждан за кражби в офиси и жилища. Той е транспортиран във ВМА с две огнестрелни рани в областта на гърдите и рамото. И двамата са без опасност за живота. Извършителят/извършителите се издирват. Изстреляни са шест куршума. „Информацията е много противоречива към този момент. Разпитват се свидетели, извършват се процесуално-следствени действия”, коментира, ст. комисар Ивайло Иванов, директор на СДВР.", "date": "2018.10.03", "title": "В \"Пирогов\" спасиха живота на една от жертвите от стрелбата в столицата"}
{"url": "https://www.faktor.bg/bg/articles/obshtestvo/zakon-i-red/sled-godina-zaloviha-izbyagal-zatvornik", "text": "След близо година укриване, затворник, избягал от затворническото общежитие в Самораново, бе заловен в Пловдив. 53-годишният Димитър С. от Гоце Делчев излежава присъда от 4,5 г. за наркотици, след като бе арестуван през април 2015 г. в родния си град. След бързо споразумение с прокуратурата той получи наказанието и бе приведен в затвора в Бобов дол при първоначален общ режим в общежитие от открит тип. На 21 септември м. г. в 6:55 часа по време на сутрешна проверка в спално помещение на първия етаж в затворническото общежитие в Самораново е установено, че Димитър липсва. При извършената проверка е констатирано, че в 1:05 часа е избягал, като е разплел мрежата на прозореца и се е спуснал с въже, направено от чаршаф и завързано за радиатора на парното. Незабавно е бил обявен за общодържавно издирване. След 11 месеца и 9 дни укриване, на 30 август тази година бил задържан от служителите на V-то РПУ в Пловдив и върнат обратно в Бобов дол, съобщи \"24 часа\".", "date": "2018.10.03", "title": "След година - заловиха избягал затворник"}
{"url": "https://www.faktor.bg/bg/articles/obshtestvo/haralan-aleksandrov-kolata-stava-sredstvo-za-sotsialna-dominatsiya", "text": "\"Всички добри практики се препъват в човешкия фактор.\" Това каза социалният антрополог Харалан Александров обърна внимание и на човешкия фактор.  Според него, ако човешките отношения се подобрят, ако се постави акцент върху зачитането на другия, а не върху агресията и себеналагането вероятно хората ще започнат да се държат по-цивилизовано. Той уточни, че има обратнопропорционална връзка между безпътицата и агресията на пътя.  \"Местната култура, особено в режим на избирателна демокрация има изумителното свойство да подчинява всички външни модели на собствените си нрави. Колата става средство за социална доминация\", отбеляза още Александров в коментар за новите предложения за борба с войната на пътищата.", "date": "2018.10.03", "title": "Харалан Александров: Колата става средство за социална доминация"}
{"url": "https://www.faktor.bg/bg/articles/obshtestvo/piyan-shofyor-prati-koma-11-godishno-dete", "text": "Момиче на 11-години е в тежко състояние, след като бе блъснато от пиян шофьор в село Търнак, област Враца, вчера. На 02.10.2018г., около 19.50 ч. на кръстовище  в село Търнак,  лек  автомобил \"Нисан Х-Трейл\", управляван от 59-годишен мъж от гр. София, блъснал 11-годишно момиче от същото село. Детето е транспортирано до ЦСМП - Б.Слатина и след извършен първоначален медицински преглед е транспортирано за лечение в МБАЛ-гр.Плевен, съобщават от ОДМВР-Враца. Пробата за алкохол на водача е положителна -1,48 промила. Мъжът е задържан в РУ Бяла Слатина. Образувано  е досъдебно производство. Детето е изпаднало в кома, като е с тежки наранявания по главата и гръдния кош, предава \"Нова телевизия\".", "date": "2018.10.03", "title": "Пиян шофьор прати в кома 11-годишно дете"}
{"url": "https://www.faktor.bg/bg/articles/obshtestvo/zakon-i-red/marin-mladenov-za-strelbata-v-stolitsata-ranenite-se-zanimavat-s-narkotitsi", "text": "Министърът на вътрешните работи Младен Маринов коментира стрелбата снощи в столичния квартал „Стрелбище“ и съобщи подробности около случая. \"Двете простреляни лица в \"Стрелбище\" са криминално проявени. Те имат досиета за наркоразпространение и кражби\", заяви Младенов.  \"Стрелците се издирват от полицията. Органите на реда работят активно. Извършават се процесуално следствени действия в момента, както и че се преглеждат отново записите от видеокамерите от мястото на инцидента\", каза още вътрешният министър.", "date": "2018.10.03", "title": "Младен Маринов за стрелбата в столицата: Ранените се занимават с наркотици"}
{"url": "https://www.faktor.bg/bg/articles/obshtestvo/ulitsata/aktivisti-na-bsp-opitali-da-koordinirat-protesta-na-maykite-s-detsa-s-uvrezhdaniya-chrez-instruktsii-izprashtani-po-sms-i-vav-viber", "text": "БСП се опита отно да яхне националния протест на майките с деца с увреждания. Те вчера отново блокираха движението по „Орлов мост“ в София за около час и половина, а шествието им приключи пред Народното събрание. Оказва се, че активисти на БСП са се опатила да манипулират протест, чрез инструкции, изпращани по SMS и във Viber, пише topnovini. Майките протестират вече четири месеца. След редица срещи, реакции и дори палатков лагер около Парламента, те решиха да сменят формата на протеста си и да излязат на улицата. Изтекъл кадър в социалните мрежи обаче показа, че представители на БСП са се включили в организацията на протеста и дори са изпращани инструкции по SMS и във Viber на депутати и активисти от партията. Целта е била да се постигне масовост и евентуално - да се придаде политически нюанс на протеста. Организацията е стартирала със събиране на паркинга зад Народното събрание, където е сформирана група от младежката организация на социалистическата партия. С тях е бил и народният представител от левицата Антон Кутев. Инструкции за участие в протеста са изпратени и до членовете на комисията по труда, социалната и демографската политика от квотата на БСП. На протеста всички застанаха зад транспарант с надпис \"Не уврежданията убиват децата ни, а държавата!\" Каква е бройката на включилите се от парламентарно представената коалиция в протеста - все още не е ясно. Очевидци твърдят обаче, че не е имало разделение между протестиращите, тоест - политическите фигури не са били изолирани.", "date": "2018.10.03", "title": "Активисти на БСП координират протеста на майките с деца с увреждания чрез инструкции, изпращани по SMS и във Viber"}
{"url": "https://www.faktor.bg/bg/articles/obshtestvo/zakon-i-red/taksimetrov-shofyor-predotvrati-telefonna-izmama-za-12-000-paunda", "text": "Таксиметров водач потърсил помощта на униформени полицаи. Пред тях обяснил, че минути преди това е оставил на автогарата в Димитровград клиентка, споделил опасенията си, че може би жената е жертва на измама, тъй като носела много пари и непрекъснато говорела по телефона, съобщават от МВР. По описанието на водача двамата полицаи от „Охранителна полиция“ издирили жената и я отвели в районното управление. При разговора станало ясно, че около 10 сутринта 72-годишната чирпанлийка била заплашена по телефона от непознати, че ще бъде наранена физически, ако не даде наличните си средства. Инструкцията била да пътува до Димитровград с уговорените пари -12 000 паунда и златни накити и да чака на автогарата телефонно обаждане за мястото, където да ги остави. В резултат на съобразителността на таксиметровия шофьор и бързата реакция на униформените била предотвратена измамата. По случая е образувана преписка, по която разследването продължава.", "date": "2018.10.03", "title": "Tаксиметров шофьор предотврати телефонна измама за 12 000 паунда"}
{"url": "https://www.faktor.bg/bg/articles/neochakvano-gradskiyat-prokuror-na-sofiya-se-otkazva-ot-borbata-za-shef-na-apelativnata-spetsializirana-prokuratura", "text": "Градският прокурор на София Емилия Русинова се е отказала да участва в надпреварата за избор на шеф на Апелативната специализирана прокуратура по лични причини. Това обяви главният прокурор Сотир Цацаров, който ръководи заседанието на прокурорската колегия на ВСС, пише \"24 часа\". За днес е насрочен изборът, който 2 поредни седмици се отлагаше за болест, споходила Русинова. \"Вчера, на 2 октомври е постъпило заявление от Емилия Русинова, в което казва, че по лични причини се оттегля от участието си в конкурса\", докладва на съдебните кадровици Цацаров. В кулоарите на ВСС се говореше, че Русинова ще бъде избрана за шефския пост и сега отказът й от битката е изненада. Тя трябваше да мери сили срещу опонента си Бойко Атанасов - следовател от Столичната следствена служба към градската прокуратура.", "date": "2018.10.03", "title": "Неочаквано! Градският прокурор на София се отказва от борбата за шеф на Апелативната специализирана прокуратура"}
{"url": "https://www.faktor.bg/bg/articles/spetsializiranata-prokuratura-vnese-obvinitelen-akt-sreshtu-prokuror", "text": "Специализираната прокуратура внесе в Специализирания наказателен съд обвинителен акт срещу прокурор от Окръжна прокуратура – Добрич за извършване на две престъпления - злоупотреба със служебно положение и лъжесвидетелстване. Първото е за това, че на 30 юни 2012 г, като длъжностно лице, тя използвала служебното си положение (представяйки се като прокурор пред служители в Първо РУ „Полиция“ - Добрич), за да преустанови започнала проверка на съпруга  ѝ, спрян от полицаите във видимо нетрезво състояние. Мъжът отказал на служителите на МВР проверка за алкохол, оказало се, че няма и необходимите документи в себе си – легитимирал се единствено с международен паспорт. След негово обаждане по телефона на мястото пристигнала съпругата му. Представила се със служебното си качество и попитала дали може да направи нещо, за да няма последствия за съпруга ѝ. Носела и документите му. След повторна покана от полицаите за алкохолна проверка с дрегер, мъжът станал агресивен, хванал единия от полицаите за ръката, нанесъл му удар с юмрук в гърдите, отправял заплахи и обиди. Наложило се идването на втори полицейски екип, след което бил задържан с белезници и отведен в Районното управление. В хода на образуваното досъдебно производство по случая, по свое желание (макар да не е длъжна да свидетелства за член от семейството) съпругата на три пъти дала лъжливи показания като свидетел пред разследващи и съдебни органи в Добрич, Варна и Разград. Започналото в Добрич разследване по него продължило в Разград заради служебното положение на съпругата. Досъдебното производство срещу прокурорката от Окръжна прокуратура - Добрич е образувано през 2015 г. в Софийска градска прокуратура и приключва с обвинителен акт. Съгласно новите компетенции за разследване на магистрати, делото е изпратено в Специализираната прокуратура. Предстои Специализираният наказателен съд да насрочи разпоредително заседание.", "date": "2018.10.03", "title": "Специализираната прокуратура внесе обвинителен акт срещу прокурор"}
{"url": "https://www.faktor.bg/bg/articles/novini/svyat/n-kodzias-razpadaneto-na-makedoniya-bi-bilo-nay-loshiyat-stsenariy", "text": "\"Бившата югославска република Македония без стабилност и сплотеност може да се разпадне и това би бил най-лошият сценарий за събитията в балканския регион. Разпадането (на Македония) би било най-лошият сценарий, ако там възникне нестабилност. Затова сътрудничеството между Гърция и БЮРМ е най-добрата политика за бъдещето на Балканите\", заяви министърът на външните работи на Гърция Никос Кодзиас в интервю за гръцката телевизия ЕРТ. Кодзиас припомни, че референдумът не е условие или предпоставка за реализацията на Преспанския договор, тъй като референдумът е консултативен. Коментирайки позицията на македонските опозиционни партии, които призоваха към бойкот на референдума, гръцкият министър, че те са предприели тази сътпка, защото са щели да претърпят фиаско. По думите му, истинският брой гласоподаватели в Македония е 1,2 милиона, а не 1,8 милиона души, както е записано в избирателните списъци, така че резултатът е мнозинство \"за\", независимо от получените близо 37 процента сред регистрираните избиратели на референдума в неделя, пише БТА. Кодзиас заяви също, че премиерът Зоран Заев е получил със 100 хиляди гласа повече в сравнение с предишните парламентарни избори, което потвърждава неговото \"господство на политическата сцена на БЮРМ\". Според него, в случай на предсрочни избори Зоран Заев ще победи.  Кодзиас посочи, че споразумението Атина-Скопие трябва да влезе в гръцкия парламент за ратификация през март идната година.  \"След като приключат всички процедури от страна на БЮРМ, ще има незабавна ратификация от гръцка страна\", увери Кодзиас.", "date": "2018.10.03", "title": "Н. Кодзиас: Разпадането на Македония би било най-лошият сценарий"}
{"url": "https://www.faktor.bg/bg/articles/novini/svyat/amerikanski-kongresmen-novi-izbori-mozhe-da-dovedat-do-nova-politicheska-kriza-v-makedoniya", "text": "\"Референдумът в Македония не е правно обвързващ и затова не е необходим резултат от 51%, за да бъде успешен или неуспешен\", коментира пред Voice of America конгресменът Грегъри Микс. \"Сега законодателите трябва да формират мнозинство от две трети с надеждата, че и опозицията ще бъде част от този процес. Според мен, само така може да се продължи напред, а решението ще влезе в историята като акт, който ще трасира или ще затвори пътя на Македония към НАТО и ЕС\", казва още Микс. Според него, едни нови избори може да доведат до нова политическа криза в Македония и предупреди гражданите и опозицията \"да не изпадат под влиянието на фалшиви новини от страна на Русия, което би могло да навреди на крайния резултат\".", "date": "2018.10.03", "title": "Американски конгресмен: Нови избори може да доведат до нова политическа криза в Македония"}
{"url": "https://www.faktor.bg/bg/articles/novini/balgariya/krum-zarkov-v-nachaloto-na-sledvashtata-sedmitsa-shte-vnesem-v-parlamenta-vota-na-nedoverie-kam-kabineta", "text": ". В първите дни на следващата седмица ще внесем в парламента вота на недоверие към кабинета „Борисов“ 3, няма да правим консултации. Това каза заместник-председателят на ПГ на „БСП за България“ Крум Зарков пред журналисти във връзка с подготвяния вот на недоверие на тема \"Здравеопазване\", предаде Агенция „Фокус“. „Взехме решението за внасяне на вот на недоверие в събота. В момента нашите здравни специалисти работят по мотивите, които ще са готови до края на седмицата“, каза още Зарков. По думите му БСП няма да прави консултации. „Ще внесем ясни мотиви, ще внесем и нашата алтернатива за друг вид система на здравеопазване и всеки, който се разпознае в тях, е добре дошъл да ни подкрепи“, заяви още Зарков.", "date": "2018.10.03", "title": "Крум Зарков: В началото на следващата седмица ще внесем в парламента вота на недоверие към кабинета"}
{"url": "https://www.faktor.bg/bg/articles/novini/balgariya/karadaya-ne-sme-videli-motivite-na-vota-na-nedoverie-ne-sme-tarseni-za-konsultatsii", "text": "Парламентарната група на ДПС не е търсена от социалистите във връзка с искания от тях вот на недоверие по темата \"Здравеопазване\". Това каза председателят на ДПС Мустафа Карадайъ, като по думите му, преди да са известни мотивите е рано да се говори за подкрепа от страна на ДПС. „Ние сме опозиция в 44-то Народно събрание и това предпоставя определено поведение на ДПС, но все пак има две неща, които мисля, че е нужно да се кажат в една такава ситуация. Първото е, че не сме видели мотивите все още на вота на недоверие. Ние би трябвало да ги видим и тогава да коментираме самите мотиви. Втората важна тема е, че все още не сме търсени за консултации за вот на недоверие. Мисля, че и това е важно“. Парламентарната група на ДПС е останала с добри впечатления от кандидата за конституционен съдия Красимир Влахов, който днес провежда разговори с част от парламентарните групи. ДПС обаче тепърва ще прецени дали да подкрепи кандидатурата, каза Мустафа Карадайъ след днешната среща. „Ние сме много доволни от проведената среща и от позициите, изразени от г-н Влахов, но парламентарната група ще се съберем, ще заседаваме и ще вземем решение“.", "date": "2018.10.03", "title": "Карадайъ: Не сме видели мотивите на вота на недоверие,  не сме търсени за консултации"}
{"url": "https://www.faktor.bg/bg/articles/novini/balgariya/mareshki-ne-e-momentat-za-sazdavane-na-haos-v-darzhavata", "text": "Не е моментът за създаване на хаос в държавата и е много вероятно да не подкрепим вота на недоверие. Това каза пред журналисти лидерът на „Воля“ Веселин Марешки за вота на недоверие, който ще внесе БСП, предаде Агенция „Фокус“. Той уточни, че никой все още не е водил разговори с „Воля“ за вота на недоверие. На въпрос как ще гласуват, Марешки заяви: „Не сме го обсъждали в групата. Като цяло здравеопазването има нужда от промяна“, каза Марешки.", "date": "2018.10.03", "title": "Марешки: Не е моментът за създаване на хаос в държавата"}
{"url": "https://www.faktor.bg/bg/articles/novini/balgariya/deputati-ot-gerb-i-bsp-se-sreshtnaha-s-protestirashtite-mayki-na-detsa-s-uvrezhdaniya", "text": "Депутатите от ГЕРБ Даниела Дариткова и Светлана Ангелова отидоха при майките на деца с увреждания в палатковия лагер при Народното събрание, за да ги уверят, че са готови да им помогнат техните искания по-бързо да бъдат придвижени и законопроектите да влязат в пленарна зала и да бъдат приети. Към срещата се присъединиха и депутати от БСП. В спора се включи и омбудсманът Мая Манолова, която призова политическият дебат да бъде прекратен и да се водят конструктивни разговори. Утре в 14 часа ще се проведе среща с майките на децата с увреждания, с депутати от различните парламентарни групи и представители на институциите, които имат отношение към решаването на техните проблеми.", "date": "2018.10.03", "title": "Депутати от ГЕРБ и БСП се срещнаха с протестиращите майки на деца с увреждания"}
{"url": "https://www.faktor.bg/bg/articles/sadat-otvori-hotel-marinela", "text": "Административният съд отмени мярката на данъчните да запечатат столичния хотел \"Маринела\". Миналата седмица стана ясно, че той ще продължи да функционира за вече настанените си гости, но няма да приема нови. Причината беше, че ползва нерегистриран софтуер. От хотела обаче обясниха, че отговорността е на фирмата, която ги е оборудвала с въпросния софтуер, а не тяхна.  Сега магистратите преценили, че предварителното изпълнение на мярката не гарантира законосъобразно съхраняване на данните от касовите апарати, отбелязва Нова телевизия.  Отмяната на запечатването може да бъде обжалвана.", "date": "2018.10.03", "title": "Съдът \"отвори\" хотел \"Маринела\""}
{"url": "https://www.faktor.bg/bg/articles/novini/svyat/ep-obsazhda-pravova-darzhava-li-e-rumaniya-i-garantira-li-varhovenstvoto-na-zakona", "text": "Правова държава ли е Румъния и гарантира ли върховенството на закона? Този въпрос влиза в дневния ред на Европейския парламент, който вече се прицели в Унгария и Полша с предложения за санкции.  Румънският парламент наскоро одобри изменения в Наказателния кодекс, които частично декриминализират злоупотребата със служебно положение. Гаранциите за опазване на върховенството на закона и независимата съдебна система на Букурещ са пряко свързани с България, тъй като двете страни вървят заедно в рамките на мониторинговия механизъм. Следващият доклад за напредъкът на двете страни се очаква през ноември.", "date": "2018.10.03", "title": "ЕП обсъжда: Правова държава ли е Румъния и гарантира ли върховенството на закона?"}
{"url": "https://www.faktor.bg/bg/articles/ruskiyat-savet-na-federatsiyata-odobri-zakona-za-izmenenie-na-pensionnite-parametri", "text": "Руският Съвет на федерацията на пленарно заседание тази сутрин одобри закона за изменение на пенсионните параметри, който включва увеличение на възрастта за излизане в пенсия. За него гласуваха 149 сенатори, против бяха 5, а трима се въздържаха.  Пенсионната възраст се увеличава с пет години - от 60 на 65 за мъжете и от 55 на 60 за жените. Първоначалното предложение бе възрастта за пенсиониране на жените да се вдигне на 63 г., но президентът Владимир Путин предложи по-мек вариант - 60-годишна възраст. Освен това в сравнение с началното предложение се намалява с 3 години и стажът, необходим за предсрочно пенсиониране - 42 г. вместо 45 за мъжете, и 37 г. вместо 40 за жените.", "date": "2018.10.03", "title": "Руският Съвет на федерацията одобри закона за изменение на пенсионните параметри"}
{"url": "https://www.faktor.bg/bg/articles/novini/balgariya/ot-pochti-vsichki-pg-letyat-hvalbi-za-kandidata-za-konstitutsionen-sadiya-krasimir-vlahov", "text": "Единственият кандидат от парламентарната квота за конституционен съдия Красимир Влахов се срещна с всички парламентарни групи с изключение на БСП. И получи суперлативи и знаци на подкрепа от останалите без социалистите, от чието име юристът Крум Зарков заяви, че си има процедура, това е изслушването в правната комисия, което започва след час. Зарков не издаде дали БСП ще подкрепи номинирания от ГЕРБ и ОП за член на КС. Той се срещна с групите на номиниралите го и получи тяхната подкрепа, в това число на патриотите, напомни и Волен Сидеров. Последва среща днес с ДПС и Воля. Лидерът на движението Мустафа Карадайъ не скри добрите си впечатления след изслушването на бившия зам.-председател на ВКС в групата на ДПС. \"Ние сме много доволни от проведената среща и от позициите, които чухме, изразени от г-н Влахов\", заяви в кулоарите Карадайъ. Той обаче каза, че решението за подкрепата на Влахов е колективно и ще го вземе на свое заседание ПГ на движението. Депутатите на Марешки също ще дадат рамо на номинирания за КС, стана ясно от думите на лидера Веселин Марешки след срещата и на тяхната парламентарна група с Влахов. Марешки призна, че е останал респектиран от качествата и биографията му. С чиста съвест ще подкрепим кандидатурата на Красимир Влахов за представител на парламента в Конституционния съд, заяви лидерът на Воля.", "date": "2018.10.03", "title": "От почти всички ПГ летят хвалби за кандидата за конституционен съдия Красимир Влахов"}
{"url": "https://www.faktor.bg/bg/articles/obshtestvo/zakon-i-red/strelba-v-sofiya-tazi-nosht-dvama-mazhe-sa-raneni", "text": "Продължава разследването на снощната стрелба в София. Двама криминално проявени мъже бяха ранени в столичния квартал „Стрелбище” малко след 22 часа.  По информация на бТВ те са простреляни от минаваща кола. Единият пострадал е 38-годишен мъж с прякор Жирафа – осъждан многократно за притежание на наркотици. Той е транспортиран в „Пирогов” с огнестрелна рана в областта на гърдите. Направена е успешна операция, няма опасност за живота му, каза пред bTV тази сутрин директорът на „Пирогов” проф. Асен Балтов. Другият ранен е на 26 години – осъждан за кражби в офиси и жилища. Той е транспортиран във ВМА с две огнестрелни рани в областта на гърдите и рамото. И двамата са без опасност за живота. Извършителят/извършителите се издирват. Изстреляни са шест куршума. „Информацията е много противоречива към този момент. Разпитват се свидетели, извършват се процесуално-следствени действия”, коментира, ст. комисар Ивайло Иванов, директор на СДВР. По думите на директора на ГД „Национална полиция гл. комисар Христо Терзийски все още не е ясно дали по мъжете е стрелял един човек или двама. Цяла нощ на територията на цялата столица са извършвани проверки на съмнителни автомобили и лица.", "date": "2018.10.03", "title": "Стрелба в София тази нощ, двама мъже са ранени"}
{"url": "https://www.faktor.bg/bg/articles/volen-siderov-bsp-iskat-s-edin-vot-na-nedoverie-da-si-opravyat-vatreshnopartiynite-otnosheniya", "text": "Вотът на недоверие, който БСП се очаква да инициира в парламента на тема \"Здравеопазване\" ще е добър дебат за системата на здравеопазването у нас. Това заяви в кулоарите председателят на здравната комисия в парламента д-р Даниела Дариткова. Тя добави, че в настоящия момент, няма драматични проблеми, които да налагат вот на недоверие, цитира я БНР. Предложенията на здравния министър Кирил Ананиев са добри, а инициираният вот на недоверие е заради вътрешни проблеми в БСП - това коментира лидерът на \"Атака\" Волен Сидеров. „Тя е приела това като един жест към своите вътрешни опоненти, т.е този вот аз го разглеждам като оправяне на вътрешнопартийни отношения в БСП. Всички сме загрижени за здравата конструкция на опозицията - здрава опозиция - здраво управление, но не знам дали само с един вот ще си оправят вътрешнопартийните отношения. Може би ще им трябват два, три вота. Иначе по същество -  по темата \"Здравеопазване\" - в момента министър Ананиев предлага съществени промени и те са към добро, защото се отива към освобождаване на българина от излишни плащания, към повече регулация и контрол на системата, т.е в момента, в който се предлага нещо добро, се атакува точно тази сфера, което говори за неадекватност, смята Сидеров.", "date": "2018.10.03", "title": "Волен Сидеров: БСП искат с един вот на недоверие да си оправят вътрешнопартийните отношения"}
{"url": "https://www.faktor.bg/bg/articles/novini/balgariya/svlachishteto-v-sarafovo-zastrashava-desetki-kashti-ot-srutvane", "text": "Проливните дъждове в Източна България създадоха сериозни проблеми в Бургас. Областта е най-засегната от средиземноморския циклон, който премина през страната. Най-много са щетите в бургаския квартал \"Сарафово\", където се активизира свлачище, а в понеделник пропадна и част от моста към летището. Десетки семейства в квартала са силно притеснени, че къщите им се намират само на няколко метра от пропадналата земна маса и че има реална опасност домовете им да рухнат, ако се активизира ново свлачище в района, пише Нова. Само в рамките на последните няколко дни в района паднаха над 100 литра на квадратен метър дъжд. Стана ясно, че въпросното свлачището съществува от 10 години. Местните жители се оплакват, че по улиците няма достатъчно отводнителни шахти. Поради това водата тръгва в посока към морето и наводнява мазета и приземни етажи на домовете им. Крайбрежната улица \"Черно море\" също е засегната. Там е изградено отводнително съоръжение, но то не работило достатъчно добре. На места канавката била запушена и не функционирала. Жителите се притесняват, че при следващия проливен дъжд оградите на къщите им може да поддадат и да бъдат съборени и отнесени от водата. Между 5-6 метра от земната повърхност пред къщите на хората вече е пропаднала. Хората са подавали сигнали и жалби към общината в Бургас. До момента това остава без резултат. Застрашените са категорични, че трябва да се намеси държавата. Въпросът коментира заместник-кметът по строителството, инвестициите и регионалното развитие в община Бургас инж. Чанка Коралска. По думите ѝ контролът върху свлачищата се извършва от Министерството на регионалното развитие и благоустройството.  \"Общината също участва в този процес, за да изпълни предписаните мерки. Ние подкрепяме притесненията на хората\", допълни Коралска. От общината има готовност да предприемат аварийни мерки при необходимост. Подготвено е и писмо до регионалното министерство, в което местната управа изисква свикване на спешна комисия във връзка с проблема в \"Сарафово\". По думите зам.-кмета се планира и реализацията на проект за трайно брегоукрепване на свлачищната територия.", "date": "2018.10.03", "title": "Свлачището в \"Сарафово\" застрашава десетки къщи от срутване"}
{"url": "https://www.faktor.bg/bg/articles/novini/svyat/haber-turk-otrovitelyat-na-skripal-e-izvarshil-porachano-ot-kremal-ubiystvo-v-istanbul", "text": "Турската агенция  Haber Turk разпространи видео от камери за външна наблюдение, предоставено от турските спецслужли, и показващо придвижването на група убийци на руското ГРУ, организирала покушението срещу Абдулвахид Еделгириев, представител на антикадировската организация Имарат Кавказ през 2015 година. Haber Turk обръща внимание на факта, че един от руските агенти, участващи в убийството, има поразителна прилика с офицера от ГРУ Анатолий Чипига, известен и като Руслан Боширов, отровителя на Сергей Скрипал. В публикацията се съобщава, че \"прочулият\" се Чипига-Боширов е бил в Турция с паспорт на името на Андрей Шолхов. Агенцията напомня, че покушението срещу Абдулвахид Еделгириев е извършено в Истанбул на 1 ноември 2015 година от двама души.  Разследването установява, че групата се е състояла от трима души: Андрей Шолхов, Дмитирй Бодров и Владимир Воронов. След пристигането си в турската столица те наели квартира в близост то търговския център, където също са заснети на камери.  На 26 октомври 2015 година единият от тях \"Андрей Шолхов\" (Анатолий Чепига-Руслан Боширов) е заснет от кмерите за външна наблюдение на пейка в близост до джамия. След известно време към него се приближава вторият от групата - Дмитрий Бодров.  За покушението са използвани две коли. По данни на полицията в едната са били убийците, а втората е използвана за логистика. И двете са наети на името на руския гражданин Александър Насиров.   На 29 октомври е естановено, че групата е провела разузнаване на мястото, където е планирано да бъде извършено убийството.  На 1 ноември в 13 часа Едегириев излиза от дома си, сяда в колата си и тогава срещу него е открит огън. Еделгириев удря колата на убийците и излиза навън, но е прострелян.  През април 2016 година от турските служби са арестувани Александър Смирнов и Юрий Анисимов, които са осигурявали логистиката за групата от ГРУ, която е трябвало да убие Абдулвахид Еделгириев. На 24 октомври 2017 година те са разменени с лидерите на кримските татари Ахтьом Чейгоз и Илма Умеров, отвлечени от руските спуцслужби. Припомняме, че Анатолий Чипига, исвестен и като Руслан Боширов, единия от отровителите на бившия офицер от ГРУ Сергей Скрипал, е получил званието \"Герой на Русия\" за участие в операции на руските спецслужби в Крим, както и за организиране на бягството на проруския президент на Украйна Виктор Янукович в Москва. Преди това Чипига три пъти е бил изпращан на операции в Чечня.", "date": "2018.10.03", "title": "Haber Turk: Отровителят на Скрипал е извършил поръчано от Кремъл убийство в Истанбул"}
{"url": "https://www.faktor.bg/bg/articles/novini/svyat/eskpert-putin-yavno-se-opitva-da-sazdade-problemi-na-balkanite-koito-da-dovedet-do-nasilie", "text": "\"Резултатът от референдума за името на Македония не беше неочакван. Сега много зависи от това, което ще направи правителството, защото се появява възможност за нови руски опити за дестабилизация и провокации в отношенията между албанци и македонци. Намираме се в момент на неизвестност за Балканите, но и пред възможност македонското правителство да опита да осигури гласове за конституционните промени. Да почакаме и да видим дали Заев ще успее\", коментира пред Voice of America експертът по Балканите професор Даниел Сървър од Университета \"Джон Хопкинс\". Според Сървър, изходът от референдума забавя идеята за евроатлантическа интеграция на Западните Балкани.. \"Имаше добър момент след приемането на Черна гора в НАТО и очакванията за Македония за следващата година. Сега, без съмнение, частично този момент премина. Това е като карането на велосипед - ако не въртиш педалите, падаш\", коментира експертът. \"Най-доброто за Македония е парламентът да ратифицира Договора от Преспа. Има знаци, че част от опозицията може да го подкрепят\", прогнозира Сървър. Според него, тази неизвестност, в която се намира Македония в момента е от полза за Москва. \"Путин явно се опитва да създаде проблеми на Балканите, които да доведет до насилие\", каза още Сървър.", "date": "2018.10.03", "title": "Ескперт: Путин явно се опитва да създаде проблеми на Балканите, които да доведет до насилие"}
{"url": "https://www.faktor.bg/bg/articles/faynenshal-tayms-raste-opashkata-ot-pretendenti-za-stola-na-tereza-mey", "text": "Преди днешната заключителната реч на британския премиер Тереза Мей на конгреса на Консервативната партия в Бирмингам опашката на претендентите да я наследят като партиен лидер става все по-дълга, пише вестник „Файненшъл таймс“ и помества списък на най-сериозните кандидати с букмейкърски прогнози. Тереза Мей постоянно изтъква, че смята да води торите и на следващите избори и че има още много работа да върши като премиер, но събитие като годишния конгрес е идеално място за потенциалните ѝ съперници да започнат да събират подкрепа за тяхната кауза. Едва ли е изненада, че водещ претендент е бившият външен министър Борис Джонсън. Той вече използва речта си на конгреса да нанесе поредна атака срещу плана на премиера за Брекзит. Това, че той говори и за чисто вътрешни проблеми и отправи призив за връщане към консервативните идеи и ценности, се преценява като излагане на политическа програма и стъпка напред в очакваната битка за лидерския пост. Министърът на вътрешните работи Саджид Джавид не изостава много след Борис Джонсън, посочва „Файненшъл таймс“. Амбициозният Джавид никога не е скривал амбициите си и да бъде премиер и се радва на подкрепа и в двата лагера на торите. Челната четворка се допълва от сегашният външен министър Джеръми Хънт и министърът на околната среда Майкъл Гоув, който обаче загуби известна подкрепа сред евроскептиците, като подкрепи плана от Чекърс. ", "date": "2018.10.03", "title": "„Файненшъл таймс“: Расте опашката от претенденти за стола на Тереза Мей"}
{"url": "https://www.faktor.bg/bg/articles/novini/svyat/sled-feysbuk-hakeri-atakuvaha-i-instagram", "text": "Социалната мрежа Инстаграм беше хакната, а хиляди потребители не могат да влязат в профилите си и да разгледат снимките си. При влизане в профилите, вместо с поздрав, потребителите са посрещнати с надпис „неуспешно обновяване на информационния поток“. Това се случва не само с мобилната версия, но и с уеб версията на Инстаграм.  Проблемът \"порази\" и българските фенове на социалната мрежа. Най-вероятно става въпрос за хакерска атака. Припомняме, че наскоро беше атакуван и фейсбук. Близо 2,5 млн. българи тогава бяха потърпевши.", "date": "2018.10.03", "title": "След Фейсбук, хакери атакуваха и Инстаграм"}
{"url": "https://www.faktor.bg/bg/articles/novini/svyat/prez-2050-godina-v-evropa-shte-zhiveyat-mezhdu-150-i-200-miliona-afrikantsi", "text": "Днес в Африка живеят 1,3 млрд. души, а през 2050 г. ще са двойно повече. Експерти прогнозират, че през следващите 32 години в Европа ще се заселят между 150 и 200 млн. африканци. Това развитие ще създаде сериозни проблеми. В момента на африканския континент живеят близо 1,4 милиарда души, а след 32 години броят им почти ще се удвои. Ако този демографски ръст не е съпроводен с бърз икономически растеж, бедността ще се разпространи като епидемия в цяла Африка, пише Дойче веле. Според последното проучване на фондацията на Бил и Мелинда Гейтс през 2050 година близо 40% от крайно бедните хора в света ще живеят в две африкански държави - Нигерия и Конго. Днес населението на Нигерия наброява 190 милиона, а всяка нигерийка ражда средно по 5 деца. Очаква се през 2040 година там да живеят 400 милиона души. В Конго в момента живеят около 80 милиона души, а до две десетилетия населението там ще достигне 200 милиона. През 2050: 2,5 млрд. африканци и 450 млн. западноевропейци На този фон известният познавач на Африка Стивън Смит, преподавател в университета \"Дюк\" в САЩ, шокира европейската общественост с една прогноза: през 2050 година в Европа ще са се преселили между 150 и 200 милиона африканци. Тези дни в Германия излиза неговата книга \"Към Европа! Младата Африка на път към Стария континент\", която лично френският президент Еманюел Макрон обяви за ключово четиво. Пред германския седмичник \"Ди Цайт\" 61-годишният учен казва: \"На Германия ѝ е трудно да се погрижи дори за мигрантите, които вече са тук. Същото важи и за Франция. От всичко това печелят политиците-популисти. И никой не мисли за онова, което ни очаква в бъдеще.\" Стивън Смит твърди, че през 2050 година числеността на африканците ще достигне 2,5 милиарда. \"Това ще бъде едно много младо население - две трети от хората ще са на възраст под 30 години. А броят на западноевропейците към този момент ще се е свил до 450 милиона. Тези голи числа вече предполагат, че миграционният натиск ще бъде чудовищен\", казва Смит пред германското издание. Той признава, че за него като американец е голяма изненада, че европейците игнорират демографското развитие. \"Всеки, който прекара известно време в Африка, може ясно да го разпознае. И днес 40% от африканците са под 15-годишна възраст. Трябва да обмислим последствията от това. (…) Традиционната Африка вече я няма, днешните млади хора там изобщо вече не зачитат ценностите и правилата от миналото. Днес техните идеали идват от външния свят, чрез сателитната телевизия и интернет. В Африка е във възход една средна класа, която днес наброява около 150 милиона, а след 30 години ще бъде четири пъти по-многочислена. И тази средна класа ще стори онова, което - при сходни обстоятелства - би сторил всеки на нейно място: ще се изсели.\" Една задача, която няма решение Стивън Смит припомня, че когато през 19-ти век в Европа икономическият растеж изостана от демографския, близо 60 милиона европейци се изселиха в САЩ. Според него не е вярно това, че днес африканците бягат от родните си страни заради мизерията. \"Всъщност риска да тръгнат към Европа поемат само онези, които са в по-добра позиция. Те са най-смелите в рамките на едно гигантско африканско преселение, което започва в селата, води към най-близкия град, оттам към столицата, след това към регионалната метрополия, а накрая - към Европа. (…) На фона на демографската експлозия дори най-почтеното африканско правителство не би било в състояние да построи достатъчно пътища, училища и болници, за да бъде в крак с ръста на населението. Уравновесяването на постоколониална Африка е задача, която няма решение\", убеден е експертът. Проучването на фондацията \"Бил и Мелинда Гейтс\" за ръста на африканското население също стига до тревожни изводи. Неговите автори препоръчват по-сериозни мерки за ограничаване на раждаемостта.", "date": "2018.10.03", "title": "През 2050 година в Европа ще живеят между 150 и 200 милиона африканци"}
{"url": "https://www.faktor.bg/bg/articles/novini/svyat/zadarzhaha-balgari-v-harvatiya-prevozvali-nelegalni-migranti", "text": "Двама българи, превозващи нелегално мигранти, бяха задържани в Хърватия. Инцидентът е станал в понеделник в 23.00 ч. местно време. Мъжете на възраст - 19 и 29 години, са били задържани край град Винковци. При проверката на техния камион са открити 70 души, сред които и дете - на 13-14 години, предаде БГНЕС. Всички те са били без документи за самоличност. Двамата българи са задържани и предадени на следствието. Повдигнато им е обвинение за незаконно движение и престой на територията на Хърватия. От страна на хърватските власти е започнало разследване за изясняване на начина, по който са влезли нелегалните мигранти на тяхна територия. Те ще бъдат върнати обратно в страната, от която са дошли.", "date": "2018.10.03", "title": "Задържаха българи в Хърватия: Превозвали нелегални мигранти"}
{"url": "https://www.faktor.bg/bg/articles/proruskata-partiya-v-makedoniya-ofitsialno-zaplashi-deputatite-sas-samorazprava", "text": "Партия „Единствена Македония“, чийто лидер е Янко Бачев, излезе с обръщение към депутатите от основната опозиционна партия в страната ВМРО-ДПМНЕ, в което ги подсеща, че „нямат мандат от македонския народ за неговото обезличаване“ и че „спорът за името не е въпрос на една парламентарна група или на една партия, а на македонския народ“, предава скопската онлайн медия „Нова ТВ“. „Единствена Македония\" разполага със сведения, че който и да било от депутатите на ВМРО-ДПМНЕ, ако се съгласи на промяна на Конституция и изтриване на вековното македонско име, няма да успее да стигне до държавната граница при опита си за бягство от Република Македония“, се казва в изявлението на проруската партия на Македония. Фракцията на Бачев твърди още, че е има опити за подкупване и както се твърди в съобщението, „в играта са били по 2 милиона евро на депутат”.", "date": "2018.10.03", "title": "Проруската партия в Македония официално заплаши депутати със саморазправа, ако гласуват за новото име"}
{"url": "https://www.faktor.bg/bg/articles/novini/svyat/nyu-york-tayms-tramp-pomognal-na-roditelite-si-da-ukrivat-dohodi", "text": "Американският президент Доналд Тръмп е получил над 400 милиона долара от родителите си, като им помагал да укриват доходи, разкрива разследване на в. „Ню Йорк таймс”.   Според изданието Тръмп създавал параван с четиримата си братя и сестри, за да прикрие милиони долари, получени от бизнеса с недвижими имоти на баща им Фред Тръмп.   По оценки на вестника децата на Тръмп – старши са получили от родителите си сума, „съществено надхвърляща един милиард долара” под формата на дарения.   Данъчната служба на Ню Йорк съобщи, че проверява информацията на „Ню Йорк таймс”. Самият Тръмп не е коментирал твърденията на изданието.  „Ако те са декларирали по-ниска стойност на даренията, значи са платили по-малки данъци. Това би представлявало интерес за данъчната служба на Ню Йорк, както и за федералните данъчни власти”, каза Бет Шпиро Кауфман, бивш служител на финансовото министерство на САЩ.", "date": "2018.10.03", "title": "Ню Йорк таймс”: Тръмп помогнал на родителите си да укриват доходи"}
{"url": "https://www.faktor.bg/bg/articles/novini/svyat/rusiya-shte-se-otkazva-ot-dolara-eksperti-prognozirat-che-e-nevazmozhno", "text": "Правителството на Русия готви план за отказ от използването на американския долар, съобщава The Bell. Според информация на изданието, законопроексът е изготвен от директора на Внешторгбанк и в рамките на две седмици трябва да бъде утвърден от премера Дмитрий Медведев. \"Няма да има забрана за разплащане в долари\", съобщил източникът, който обяснил, че законопроектът предвижда създаване на възможност за разплащания в национални валути и либерализация на валутния контрол. Според експерти, невъзможно е да бъде увеличена ролята на рублата в международната икономика, както твърди Костин, защото е невъзможно светът да бъде принуден да разчита на слаба валута. Припомняме, че планът се разработва заради непрекъснатото обезценяване на руската рубла след въвеждането на санкциите на ЕС и САЩ срещу руски компании, свързани пряко или косвено с окупацията на Крим и подкрепата на сепаратистите в Донбас.", "date": "2018.10.03", "title": "Кремъл ще се отказва от долара, експерти прогнозират, че е невъзможно"}
{"url": "https://www.faktor.bg/bg/articles/novini/svyat/rusiya-dostavi-parvite-protivoraketni-sistemi-s-300-na-siriya", "text": "Първите руски противоракетни системи С-300 вече са доставени на сирийската армия. Снабдяването на режима на Башар Асад с тези зенитни установки обезпокои силно Израел и САЩ. Преди дни израелският премиер призна, че за последните три години израелската авиация е нанесла около 200 удара по иранските части в Сирия, които се сражават на страната на правителствената армия. Новите ракетни установки са реална заплаха за самолетите, навлизащи във въздушното пространство на арабската страна. Москва успокои Израел, че С-300 са само за отбрана и не представляват заплаха за сигурността на еврейската държава.", "date": "2018.10.03", "title": "Русия достави първите противоракетни системи С-300 на Сирия"}
{"url": "https://www.faktor.bg/bg/articles/novini/svyat/sled-zemetresenie-i-tsunami-na-sulavesi-izbuhva-vulkan", "text": "На индонезийския остров Сулавеси е изригнал вулкан, предава японската агенция Kyodo. Изригването на вулкана е станало в сряда на остров Сулавеси в Индонезия, който пострада от силно земетресение и цунами. Според агенцията стълбът от пепел от един от вулканите, намиращи се на острова, достига височина от 4 километра. Земетресение с магнитуд 7.4 се разтърси провинция Централен Сулавеси на 28 септември, в продължение на близо два дни са регистрирани около 170 вторични труса. Силният трус е предизвикал цунами, височината на вълните беше от 3-5 м. Според последните данни, в резултат на земетресението и последвалото цунами са загинали 1234, около сто души още се издирват и стотици са ранени. В резултат на земетресението над 60 000 местни жители бяха принудени да напуснат домовете си.", "date": "2018.10.03", "title": "След земетресение и цунами - на Сулавеси избухна вулкан"}
{"url": "https://www.faktor.bg/bg/articles/novini/svyat/v-ep-reshavat-dari-shte-badat-ogranicheni-dizelovite-avtomobili", "text": "В Европейския парламент в Страсбург се проведе дебат дали да се променят ли стандартите за вредните емисии от новите автомобили?  Става въпрос за съвместно предложение за регламент на ЕП и Съвета, което трябва да определи стандарти за емисиите при новите леки автомобили, като това е част от плана на ЕС за намаляване на парниковите газове. Дебатът в ЕП беше изключително ожесточен, темата е много актуална особено след \"Дезиелгейт\".  В момента ЕС се опитва да приеме по-строги мерки за вредните газове, които автомобилите отделят. Целта е до 2030-та година вредните емисии да бъдат намалени с над 40%, което значи че към 2030 година по-голямата част от пазарния дял автомобили да бъде или с нулеви или с много ниски емисии. Днес предстои гласуване и ще стане ясно дали директивата ще бъде одобрена. Товa са само част от мерките, които Брюксел предприема за по-чист въздух.", "date": "2018.10.03", "title": "В ЕП решават дали ще бъдат ограничени дизеловите автомобили"}
{"url": "https://www.faktor.bg/bg/articles/novini/balgariya/parvanov-otvori-garderoba-sas-skeleti-otnovo-si-iska-golemiya-shlem", "text": "Георги Първанов не спира с носталгията си по проваления му \"голям шлем\" с проекти, свързани с Русия. Пред БТВ бившият президент разказа как си е говорил с Владимир Путин и го попитал, защо в Германия имали по-евтин газ. Руският му другар му обяснил, че с германците имали много проекти.  Първанов намекна за големия шлем, който готвеше, но номерът му не мина. Той отново заяви, че се надява за АЕЦ \"Белене\" и включване в Турския поток. Бившият агент Гоце, който предложи Румен Радев на Корнелия Нинова за президент, го защити. Той упрекна правителството, че го поставяло във външнополитическа изолация. Първанов допълни, че с тройната коалиция, със Симеон Сакскобургготски и Сергей Станишев е имал добри инициативи. \"Не мога да коментирам, дали Радев ще прави партия, но се опитва се да изпълнява ролята на незаобиколим фактор. Ако някой иска да прави нещо в политиката, трябва да е след мандата му\", констатира бившият държавен глава. Той предупреди Радев да не се занимава с БСП, за да не последва съдбата на Петър Стоянов, който оглави след мандата си СДС, но след това се оттегли от политиката.", "date": "2018.10.03", "title": "Първанов отвори гардероба със скелети, отново си иска \"големия шлем\""}
{"url": "https://www.faktor.bg/bg/articles/novini/svyat/sasht-dostavkata-na-ruski-raketi-s-300-na-siriyskiya-rezhim-shte-dovede-do-eskalatsiya-v-regiona", "text": "\"Доставянето от Русия на зенитно-ракетни комплекси С-300 в Сирия може да доведе до сериозна ескалация в региона, заяви на брифинг говорителката на Държавния департамен Хедър Науерт. По думите и, Вашингтон все още не може да потвърди информацията на руското Министерство на отбраната, че С-300 вече са доставени на Дамаск. Припомняме, че това се случва седмица, след като в Сирия беше свален то сирийското ПВО руски самолет с 15 души на борда. Руското министрество на отбраната обвини за това Израел. Съветникът по национална сигурност на американския президент Доналд Тръмп, Джон Болтън, призова Русия да преразгледа решението си за предоставяне на ракетните компхлекси. Експерти предупреждават, че наличието на тези ракети сериозно заплашват гражданското въздухоплаване в региона.", "date": "2018.10.03", "title": "САЩ: Доставката на руски ракети С-300 на сирийския режим ще доведе до ескалация в региона"}
{"url": "https://www.faktor.bg/bg/articles/novini/svyat/h-klintan-sravni-ruskata-namesa-v-amerikanskite-izbori-s-terorizam", "text": "Бившият държавен секретар на САЩ Хилари Клинтън сравни руската намеса в американските избори с терористичните атаки от 11 септември 2001 година. \"Доказателствата за такава намеса продължават да се трупат и предизвикват дълбоко безпокойство\", заяви тя пред годишната конференция за тероризма, провеждано от списание The Atlantic във Вашингтон  По думите и, руската намеса и редица фактори, като например, някои действия на предизборната кампания на действащия президент Доналд Тръмп, \"несъмнено са променили резултатите от изборите в някои части на страната\".", "date": "2018.10.03", "title": "Х. Клинтън сравни руската намеса в американските избори с тероризъм"}
{"url": "https://www.faktor.bg/bg/articles/amerikanskite-sluzhbi-zaloviha-samnitelen-plik-adresiran-do-tramp", "text": "Американската тайна служба съобщи на 2 октомври, че са прихванали \"подозрителен плик\", предназначен за президента Доналд Тръмп, информира  Fox News.  Пликът не е успял да стигне до сградата на Белия дом. Тайните служби отказват да коментират. Те съобщават, че заедно с правоохранителните органи разследват инцидента.  Според \"Вашингтон пост \" пликът, адресиран до \"Тръмп\", е токсичното вещество рицин.  Подобни пликове в същия ден са били получени от Министерството на отбраната на САЩ.  Американски официални лица смятат, че тези два инцидента могат да бъдат свързани.  Рицинът е протеинов токсин, получен от растителен произход. Това е бял прах без мирис, добре разтворим във вода.", "date": "2018.10.03", "title": "Американските служби \"заловиха\" съмнителен плик, адресиран до Тръмп"}
