{"url": "https://www.faktor.bg/bg/articles/kiril-dobrev-zemedelskiyat-sayuz-vinagi-e-sazdaval-strahotno-naprezhenie-v-bsp-te-sa-glezen-partnyor", "text": "Съдбата на двамата депутати-земеделци Спас Панчев и Димитър Георгиев ще бъде решена на съвместно заседание на Изпълнителното бюро на БСП, ръководството на парламентарната група и Съвета на коалицията в понеделник. Това съобщи пред Епицентър. бг зам.-председателят на социалистическата партия Кирил Добрев повод решението на конгреса на Земеделски съюз \"Александър Стамболийски\" да напусне лявата коалиция.   Възможно е да бъде взето решение двамата депутати да бъдат изключени от червената парламентарна група.   На заседанието, което започва утре в 9 часа, са поканени всички коалиционни партньори от „БСП за България“ - „Комунистическа партия на България“, Земеделски съюз „Александър Стамболийски“, „Нова Зора“, политически клуб „Екогласност“ и политически клуб \"Тракия\". БСП ще настоява да получи отговор как ще работят занапред, а конкретно от земеделците на Спас Панчев ще бъде поискано обяснение за решението им от събота на напуснат лявата коалиция.   „Земеделският съюз винаги е създавал страхотно напрежение в БСП. Те винаги са били „глезеният партньор“, каза Кирил Добрев.   Според коалиционното споразумение партньорите от \"БСП за България\" са задължени да участват заедно на всички избори, а ако някой напусне коалицията, се спира и държавната му субсидия. Конгресът на земеделците в събота е взел решение за самостоятелно участие на предстоящите местни избори догодина.   Стана ясно още, че Спас Панчев и неговите земеделци са всявали разкол в БСП, влизали са в местни колаборации с ГЕРБ и са гласували червени кметове там, където ги има.", "date": "2018.06.24", "title": "Кирил Добрев: Земеделският съюз създаваше страхотно напрежение в БСП, те са глезен партньор!"}
{"url": "https://www.faktor.bg/bg/articles/izborniyat-den-v-turtsiya-priklyuchi-aktivnostta-e-nay-visokata-za-poslednite-15-godini", "text": "В 17 часа днес приключиха предсрочните президентски и парламентарни изборите в Турция. Около 185 хиляди урни бяха затворени навреме и започна преброяването на бюлетините. С огромен интерес се очакват резултатите от изборите, в който вотът на турските гласоподаватели ще определи бъдещия президент и бъдещия парламент на Турция. За пръв път в Турция в един и същи ден се гласува за президент и парламент. Прагът за влизане в парламента е 10 на сто. Ако нито един от шестимата кандидати не получи 50 на сто на първия тур, се предвижда балотаж на 8 юли. Шестима са кандидатите за президент. Осем партии се борят за влизане в парламента. За пръв път на тези избори кандидатите се явяват в коалиции - управляващата Партия на справедливостта и развитието (ПСР) и крайните националисти се обединиха в Републиканска коалиция. Формирана бе още една коалиция - Национален алианс, начело с опозиционната Народнорепубликанска партия (НРП). От другата страна е прокюрдската Демократична партия на народите (ДПН), за която е особено важно дали ще прескочи 10-процентния праг. От 8 часа сутринта, когато бяха отворени урните, се образуваха дълги опашки от желаещи да гласуват, които на много места продължиха до затварянето на урните в 17 часа. Истанбул с неговите над 10 млн. избиратели се очаква да бъде определящ както за президентския вот, така и за мнозинството в парламента. В новия 27-и турски парламент ще има 600 депутати, вместо досегашните 550 и ще се избира за 5 години. Започна преброяването на бюлетините. Кореспондентите на турските медии съобщиха за висока избирателна активност почти в цялата страна. Според анализаторите избирателната активност може би е най-високата за последните 15 години. Настоящият държавен Реджеп Тайип Ердоган, който е кандидат за президент, гласува по обяд в истанбулско училище в квартал Юскюдар, където живее. Той каза пред журналисти, че се наблюдава висока активност, която по думите му \"е израз на демократичната воля на народа\" . Кандидатът на основната опозиционна НРП Мухаррем Индже призова гласоподавателите да не напускат местата за гласуване и да следят дали няма нередности при преброяването на бюлетините. Турският премиер Бинали Йълдъръм посочи, че по данни на Висшата избирателна комисия (ВИК) изборите в цялата страна са преминали без сериозни инциденти. Той благодари на гласоподавателите за проявеното гражданско съзнание. Ердоган замина за резиденцията си на брега на Босфора, където ще чака резултатите, съобщиха медиите. При скандал днес между две враждуващи групи в източния град Ерзурум бяха убити двама души и бяха ранени няколко души. Появиха се информации, че скандалът няма връзка с изборите. Около 56,5 млн. турски избиратели бяха регистрирани на изборите за президент и парламент на страната. Други около 1.5 млн. живеещи зад граница турски граждани гласуваха в дипломатическите представителства на 60 държави, включително и в България. По данни на ВИК избирателната активност в чужбина е била около 41 на сто, почти колкото на референдума през април м. г. Резултатите от вота ще дадат отговор дали турските гласоподаватели са за или против новата президентска система. Новата система предвижда президентът да има петгодишен мандат с възможност за преизбиране. Правомощията му ще бъдат разширени значително. Ще отпадне премиерската длъжност. Министрите ще бъдат назначавани от президента.", "date": "2018.06.24", "title": "Приключи гласуването в Турция с най-висока активност за последните 15 години"}
{"url": "https://www.faktor.bg/bg/articles/erdogan-pecheli-58-30-pri-otvoreni-27-2-ot-urnite", "text": "Президентът Реджеп Тайип Ердоган печели 58,30% при отворени 27,2% от урните, следван от кандидата на опозиционната Народно-републиканска партия /НРП/ Мухарем Индже с 27,20%. Кандидатът на прокюрдската Партия на демократичните народи /ПДН/ Селахатин Демирташ, който гласува в затвора в Одрин, откъдето по телефона водеше предизборната си кампания, е с 5,60% подкрепа. Данните бяха оповестени в първата минута след отпадането на забраната за огласяване на резултатите в 18,45 ч., наложена от Висшия изборен съвет. Преброени са бюлетините от 9,8% отворени урни от вота за парламент. Народният алианс на управляващите Партия на справедливостта и развитието /ПСР/ и Партията на националистическото действие /ПНД/ засега води с 66,24%, Алиансът на нацията /НРП, Добра партия и Партия на благоденствието/ е с 24,28%, а ПДН със 7,07%. Турските граждани за пръв път в историята избираха едновременно президент и парламент. Право на глас имаха около 60 милиона души. Гласуването се проведе в 81 провинции от 8.00 часа до 17.00 часа българско и местно време. Турските граждани в чужбина дадоха вота си в периода 7-19 юни.", "date": "2018.06.24", "title": "В първата минута: Ердоган печели 58,30% при отворени 27,2% от урните"}
{"url": "https://www.faktor.bg/bg/articles/merkel-predi-sreshtata-tryabva-da-se-raboti-za-lokalni-sporazumeniya-mezhdu-nyakolko-darzhavi", "text": "На този етап Европейският съюз не може да намери общо решение по въпросите на миграцията. Трябва да се работи в посока на локални споразумения между няколко държави\". Това заяви германският канцлер Ангела Меркел при пристигането си в Брюксел за срещата на 16-те страни от ЕС, свикана от Европейската комисия за обсъждането на миграционната криза. „Ние обсъждаме тези въпроси, но знаем, че и на тази среща, за съжаление, няма да намерим общо решение. Затова сега става дума за двустранни и тристранни споразумения, за да видим как можем да си помогнем, без да чакаме всичките 28 страни членки на ЕС“, каза канцлерът, цитирана от БГНЕС. Според нея всички усилия все пак трябва да се насочат за намирането на общо решение на ниво ЕС.  Италианският премиер Джузепе Конте пък заяви, че правителството му е подготвило документ под названието „Многостепенна европейска стратегия“ за миграционната политика, която ще бъде представена на партньорите от ЕС. \"В нея са посочени 10 задачи, чието решение е актуално с оглед на създалите се в Европа условия, когато на определени страни, включително Италия, се пада бремето на приема на мигрантите. Гарантирам ви, че подходът към темата ще претърпи кардинални промени\", каза Конте. По данни на вътрешното министерство в Италия в момента има около 650 000 мигранти, които нямат статут на бежанци. Те са икономически мигранти и подлежат на екстрадиция.", "date": "2018.06.24", "title": "Меркел преди срещата: Ще търсим локални споразумения между няколко държави"}
{"url": "https://www.faktor.bg/bg/articles/borisov-sled-sreshtata-balgariya-pokaza-kak-da-bade-reshen-vaprosat-s-migrantite", "text": "Всички лидери от ЕС поздравиха България за активната й и успешна работа по време на председателството на Съвета на ЕС по темата миграция. Получих лични поздравления от Макрон, от Конте и от Ципрас за това, че така построена като конструкция темата \"Миграция\" може да бъде решена, и то за кратко време. Това каза министър-председателят Бойко Борисов пред журналисти след минисрещата на върха на Европейския съюз за миграцията. Правителствените и държавните ръководители подкрепят позицията на България по въпроса с решаването на миграционния натиск в Европа. Френският президент Еманюел Макрон определи позицията ни като добра, подредена и технически издържана. Той поздрави българския премиер за работата на България по бежанския въпрос и за доброто сътрудничество с Турция. „Така построена като конструкция темата миграция може да бъде решена за съвсем кратко време. Ако всяка една от страните с външна граница направи като България по темата, въпросът ще бъде решен“, смята министър-председателят.  Той допълни, че финансирането на страните на първа линия трябва да продължи, за да се гарантира, че бежанската вълна ще спре. Българският премиер посочи, че е необходимо да има гъвкави споразумения за изнесените центрове за мигранти извън територията на Европа. „В тези центрове трябва да има освен медицинска, и юридическа помощ, за да се прекрати това масово тръгване от Африка, Азия и други места“, уточни още Бойко Борисов. „Ние имахме позиция, че не бива да сме една от няколкото държави, в които да се дават огромни пари без ясни резултати“, каза министър-председателят по отношение на обвинението на председателя на БСП Корнелия Нинова, че „е действал унизително за българския парламент“ за т.нар. експериментални молекули за онкоболните. „Аз й казах, че ще говоря с Цветанов да се свика председателски съвет, да слушат какво ще предложат – аз съм „ЗА“. Това, което казва, че съм тъпкал парламентарната демокрация, е лъжа. Виждам по телевизиите пресконференция на БСП и гледам – тя ми се е обаждала, разпореждала ми, аз съм мислил, бил съм колеблив“, коментира още той. По темата за исканията на майките на деца с увреждания Борисов посочи, че в най-кратък срок чака от министрите решение по въпроса и правителството ще направи всичко необходимо за тях след като види разчетите и финансовите възможности на държавата.", "date": "2018.06.24", "title": "България показа как да бъде решен въпросът с мигрантите"}
{"url": "https://www.faktor.bg/bg/articles/emil-dimitrov-shte-podlozhat-golyama-mina-v-krakata-na-borisov", "text": "Тази седмица предстои една голяма мина да бъде хвърлена в краката на премиера. Един ден преди заключителния концерт, когато всички гости ще са тук, се опитват да направят една стачка на собственици на бензиностанции, инвеститори в бензиностанции и превозвачи на горива, с която да изнервят допълнително премиера. За него ще бъде време разделно дали ще се противопостави на контрабандата и на високото покровителство. Това каза Емил Димитров – Ревизоро от Комисията за борба със сивата икономика и контрабандата в ефира на предаването „Беновска пита” по Канал 3. „Превозвачите ще дойдат другата седмица много да страдат, затова ще кажа какво искаме в Закона за горивата. Последната поправка е през 2007 година. Всички превозвачи, малки и големи, с един камион или 100 камиона в последните 11 години са работили по едни правила. Ние не променяме условията, в закона казваме, че всички които отговарят на условията, срещу 3 лева могат да бъдат вписани”, разясни Димитров.", "date": "2018.06.24", "title": "Ревизоро: Ще подложат голяма мина в краката на Борисов"}
{"url": "https://www.faktor.bg/bg/articles/borisov-ot-bryuksel-kupil-sam-gratski-ostrov-dolni-lazhtsi-mrasni", "text": "Премиерът Бойко Борисов опроверга от Брюксел поредната фалшива новина, свързана с името му.  Родни жълти издания - със съмнителен статут и неясна собственост, пишат, че според гръцки медии лидерът на ГЕРБ купил гръцки остров. В действителност в изданията на съседите няма такава новина. Пред камерите на БНТ премиерът реагира емоционално: „ Гръмнали гръцките медии, че съм купил остров в Гърция. Просто нещастни, долни лъжци жълти. Мръсници! 100 души да повярват на това... Няма в гръцка преса, ни остров, ни гявол. Лъжа след лъжа...\", обясни Борисов, допълвайки, че пред управляващите има много по-важни задачи, а той трябва да опровергава фалшиви новини.", "date": "2018.06.24", "title": "Борисов от Брюксел: Купил съм гръцки остров – долни лъжци мръсни!"}
{"url": "https://www.faktor.bg/bg/articles/borisov-ot-bryuksel-ima-tri-neshta-koito-da-se-napravyat-za-reshavane-na-migrantskata-kriza", "text": "България доказа, че като страна на първа линия може да се справи с бежанския натиск. Това каза пред журналисти в Брюксел премиерът Бойко Борисов преди началото на работната среща по въпросите на миграцията и предоставяне на убежище, предаде пресслужбата на Министерски съвет. Министър-председателят посочи, че добрите резултати, които страната ни отчита с опазването на външната граница на ЕС, се дължат както на добрата работа на гранична полиция и ФРОНТЕКС, така и на споразумението с Турция. Борисов подчерта, че както страните в ЕС, така и държавите от Западните Балкани трябва да бъдат защитени. Той припомни позицията на България, която ще изложи и на срещата - незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни. Българският премиер заяви, че страната ни показва как успешно може да бъде защитена външната ни граница и да се справи с миграционната вълна. Той ще настоява като председателстващ Съвета на ЕС да бъде намерено съгласие между всички държави-членки по темата с миграцията. Министър-председателят посочи, че България, като страна на първа линия, заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия.", "date": "2018.06.24", "title": "Борисов от Брюксел: Има 3 неща, които трябва да се направят, и то веднага"}
{"url": "https://www.faktor.bg/bg/articles/zaev-makedoniya-balgariya-i-gartsiya-sa-dvigatel-za-razvitie-na-balkanite", "text": "Македония, България и Гърция имат готовност да бъдат двигателят за развитието на целия регион в икономически план. Това казва македонският премиер Зоран Заев в интервю за белградското издание \"Политика\", цитиран от БГНЕС. \"Над 75 на сто от македонските граждани подкрепят членството на страната ни в ЕС и НАТО. Това е наше право, което трябва да зачитаме и подкрепяме. Това е демокрацията\", казва още Зоран Заев.   \"Ние дадохме пример с поведението си - ако има политическа воля, има решения за всеки открит въпрос. Вярвам, че договорите на Македония с България и Гърция ще бъдат силна мотивация за разрешаването и на други открити двустранни въпроси в региона. Стабилни Балкани означава стабилна Европа и стабилен свят”, допълва македонският премиер. Според него това вече е ясно и на международната общност. “Силно вярвам, че страните-членки на ЕС ще намерят сили да подкрепят Македония след няколко дни и ние ще получим дата за започване на преговори за присъединяване, а след това ще получим и покана за пълноправно членство в НАТО и така ще се превърнем в 30-и член на Северноатлантическия пакт”. По повод на \"предупреждението от страна на Русия\", че членството на Република Македония ще застраши сигурността в региона, Зоран Заев казва: “Икономическото, културното, както и това в областта на земеделието сътрудничество е на високо ниво. Очакваме това нещо да се развива и в бъдеще. Евроатлантическото бъдеще на Македония няма да наруши това сътрудничество, а напротив - Русия ще получи една по-силна и по-стабилна Македония като партньор във всички области”.", "date": "2018.06.24", "title": "Заев за белградско издание: Македония, България и Гърция са двигател за развитие на Балканите"}
{"url": "https://www.faktor.bg/bg/articles/hasan-ademov-ne-e-vazhno-da-smenim-tozi-koyto-e-na-upravlenskiya-stol-a-kakva-programa-predlagame", "text": "Социалният министър се нуждае от подкрепата на своите колеги от Министерския съвет за решаване на проблемите на хората с увреждания. Това заяви в предаването „Неделя 150“ депутатът от ДПС и председател на парламентарната социална комисия Хасан Адемов. „В социалното министерство рефлектират всички проблеми, които ги има в държавата, и министърът на труда и социалната политика, който и да е той, е изправен пред една изключително сложна дилема как да реши тези въпроси с усилията единствено на МТСП. Няма как да се случи това, ако няма подкрепа. Имаше призив за обществена подкрепа, аз призовавам и за институционална подкрепа“. Адемов призова за взаимни отстъпки и за снижаване на напрежението и тона на взаимните обвинения, защото това е контрапродуктивно. По думите му ситуацията налага да се търсят компромисни решения. „Струва ми се, че социалният министър Бисер Петков е човекът, който трябва да поеме диригентската палка, да призове всички към компромисни решения, за да може в крайна сметка да се стигне до това, което всички очакват“, посочи той. „Фундаменталният въпрос е как държавата да подпомага уязвимите свои граждани – дали това да се случва „на калпак“ или по-трудният вариант, който изисква по-голяма експертиза и воля – според нуждите на хората с увреждания. Ако успеем да решим този въпрос, решенията ще са в правилната посока. Сега е необходимо да има прагматични решения“, коментира Адемов. Той подчерта, че всяко противопоставяне между отделните парламентарни групи на тема \"хора с увреждания\" няма да бъде нито в техен политически интерес, нито ще бъде в интерес на хората с увреждания, а тъкмо обратното - ще създаде условия за допълнително противопоставяне. Хасан Адемов припомни, че темата на вота на недоверие, проблемите в сектор \"Сигурност\", е предложена от ДПС още преди 6 месеца и сега ще бъде подкрепена.  „Почти няма секторна политика, която да не може да бъде представена на вниманието на обществото като тема за дискусия за вот на недоверие“, добави той. Запитан за думите отпреди половин година на почетния председател на ДПС Ахмет Доган, че никой няма ресурс да поеме властта, ако ГЕРБ и Обединените патриоти бъдат свалени от управлението, Адемов каза: „И тогава, и сега посланието е не само към БСП, които се почувстваха обидени, посланието е и към сега управляващите и към всички останали. Не е важно да сменим този, който е на стола на управлението, а е важно каква управленска програма предлагаме. Още тогава бяхме заявили, че сме готови да подкрепим една управленска програма, която е за ускорено развитие на България. За съжаление, никой не се вслуша в това, което каза нашия почетен председател. Трябва да имаш програма за управление, трябва да имаш ясно разписани мерки, които да доведат до ускорено развитие на страната, защото в противен случай нито една от секторните политики, за които говорим, няма шансовете да се развива по начина, по който очакват българските избиратели“.", "date": "2018.06.24", "title": "Хасан Адемов: И при предишния вот на недоверие, и сега са в сила посланията на почетния председател Ахмед Доган"}
{"url": "https://www.faktor.bg/bg/articles/izbyagaliyat-zatvornik-bil-zaloven-s-taktikata-svinski-lov", "text": "Избягалият затворник Борис Иванов е бил заловен с тактиката \"свински лов\". Наложило се полицията да използва оръжие при задържането му.  Борис Иванов опитал да вземе заложник,\"Тя е спяла. Той я е хванал за ръката и я повел из къщата. Поискал й пари, питал и за хляб. Ударил я и я повел по пътя\", разказва пред БТВ дъщерята на жената, взета за заложник от избягалия затворник Борис Иванов. Жената все още е в силен шок от преживения ужас. Вчера по обед тя е легнала да поспи, а вратите обичайно били отключени. След това непознат мъж надвиснал над леглото и я събудил. Разпознала е веднага беглеца, който носил бухалка. Първо поискал храна, после пари, а накрая я повел със себе си. По пътя обаче ги среща районният полицай, който обхождал улиците пеша. Жената му дала знак. Полицаят подминал, за да не застраши живота на жертвата, но веднага се обадил за подкрепление.   Притеснен от срещата обаче, затворникът Иванов завлякъл жертвата към близката гора. Тя се спънала и паднала, а той за да не губи време, хвърлил водата и храната и побягнал сам към слънчогледите. Жената е била заплашена, че ако не го последва, без да будят съмнение по пътя, ще я убие и ще я захвърли в тревата. Благодарна е на районния полицай, който по думите й й е спасил живота. Не вярва, че някога ще се отърси от стреса и ужаса, които е преживяла. Благодарение и на нейната реакция избягалият затворник беше заловен след зрелищна акция на полицията. Иванов беше открит в късния следобед в събота край Летница. По време на акцията районът е бил обграден от специализирания отряд за борба с тероризма. Иванов  излежаваше 13-годишна присъда за кражби и блудства. Той избяга от външен обект, на който бил изпратен да работи.  48-годишният мъж е опитвал да бяга и преди. *** \"Свински лов\" - пускат се специални кучета да подплашат свинята и да я изкарат от убежището й, а ловците правят засади по пътеките, наричат се пусии.", "date": "2018.06.24", "title": "Избягалият затворник бил заловен с тактиката \"свински лов\""}
{"url": "https://www.faktor.bg/bg/articles/nad-600-rabotodateli-sa-naeli-sezonni-rabotnitsi-ot-strani-izvan-es", "text": "Все повече хотелиери по Черноморието наемат работници от други страни. До средата на юни в Инспекцията по труда във Варна са подадени над 600 уведомления от работодатели, назначили служители от трети страни. Очаква се до началото на юли двойно да се увеличат сезонните работници от чужбина. От няколко години туристическият бранш по Черноморието разчита на персонал, в който работниците от чужбина заемат сериозен процент. Българските кадри в туризма са с приоритет, казват работодателите, но са доволни и от сезонните работници, които пристигат от Украйна и Молдова. Инспекцията по труда във Варна също отчита сериозен интерес от страна на бизнеса към сезонните работници от чужбина. И ако в предходни години са констатирани нарушения и са налагани санкции за липса на работни виза, сега работодателите са изрядни. От Инспекцията по труда предупреждават, че санкциите за нарушителите са повече от сериозни. За работодателите те могат да стигнат до 30 000 лева. Глоби се налагат и на работещите у нас чужденци, ако нямат съответните документи.", "date": "2018.06.24", "title": "Над 600 работодатели са наели сезонни работници от страни извън ЕС"}
{"url": "https://www.faktor.bg/bg/articles/sport/nikoga-ne-otpisvayte-germantsite", "text": "\"Знаете какво ще ви кажа, но никога не съм бил по-прав. Германците го направиха отново\", така Гари Линекер започна разговора с колегите си в BBC след коментарното студио по случай изминалия ден на световното първенство. Легендата на английския футбол напомни за своите думи, изречени още през 1990 г.: \"Футболът е проста игра – 22-ма мъже преследват топката 90 минути, а накрая германците печелят\". Фразата стана още по-актуална след успеха на Бундестима над Швеция с 2:1, дошъл след победен гол на Тони Кроос в 95-ата минута. Първата победа на германците на тазгодишното световно ги оставя в играта за класиране на осминафиналите въпреки лошото начало и поражението от Мексико. Футболните специалисти похвалиха германските футболисти за духа, който показаха. Една от телевизиите, които излъчиха двубоя - ITV, беше поканила бившия английски национал Гари Невил в студиото. През първата част защитникът разкритикува Жером Боатенг за играта му, като добави това и след двубоя, когато германецът беше изгонен. \"Понякога една такава победа е много по-ценна от такава с 3:0 или 4:0. Говоря за психологическият ефект\", каза Невил. Друг бивш футболист и настоящ анализатор в холандската телевизия Едвин ван дер Сар също призова германският отбор никога да не бъде отписван на големи първенства. \"Германците се считат за победени едва тогава, когато са в автобуса си и са на път за летището. Във всеки друг момент са готови да те накажат, когато най-малко очакваш. Поздравявам ги за духа\", каза бившият вратар. Независимо че над германският отбор надвисна прокобата на световните шампиони, тимът е на път да се справи в трудната ситуация. На три от предишните четири мондиала носителят на трофея не успя да прескочи груповата фаза - Франция през 2002 г., Италия през 2010 г. и Испания през 2014 г. След два мача германците имат три точки и голова разлика 2:2, колкото и тимът на Швеция. При последното завъртане на 27 юни в Екатеринбург Мексико се изправя срещу Швеция, а в Казан Германия играе с тима на Южна Корея.", "date": "2018.06.24", "title": "Никога не отписвайте германците!"}
{"url": "https://www.faktor.bg/bg/articles/bsp-zagryava-s-tezhka-chervena-svatba-predi-vota", "text": "Три дни преди вота на недоверие социалистите вдигнаха грандиозен купон в резиденция \"Тера\". БСП ожени бившия си кандидат-кмет на Плевен, общински съветник и бизнесмен Антон Георгиев за една от пиарките на партията Адриана Русенова.   Почти цялата парламентарна група се изсипа на тежката сватба, а шаферките, също от екипа на соццентралата, не изневериха на любимия червен цвят. Лично соцлидерката Корнелия Нинова уважи младоженеца с танц, докато през това време с булката по дансинга се носеше заместникът й Кирил Добрев, уточнява Канал 3.   Любовта между Тони и Ади пламнала покрай партийните дела, а само няколко преди сватбата женихът, който е собственик на голяма фирма за климатизация, вентилация и отопление и е летец и съсобственик на летище Бохот LM, се прочу със спасяването на коте, заклещено в автомобил. Георгиев минавал по улицата в Плевен, когато разбрал за инцидента, и веднага повикал \"Паяка\" на Общинския инспекторат. Той повдигнал колата, а негови служители свалили корите на автомобила и извадили заклещеното в двигателния отсек невръстно коте.   В ОбС-Плевен Георгиев е председател на комисията по законност и конфликт на интереси, а нищо чудно левицата да го издигне за кмет отново на предстоящия вот.   \"Сватба е!\", написа в социалната мрежа зам.-шефката на БСП Деница Златева, а депутатката Донка Георгиева се разнежи: \"Любовната приказка на годината със световна премиера! Благодаря ви, Ади и Тони, че бяхме част от вашето сватбено приключение! Бъдете здрави, все така влюбени и щастливи!\"", "date": "2018.06.24", "title": "Тежка сватба преди вота, Нинова жени червен общинар и пиарка на партията"}
{"url": "https://www.faktor.bg/bg/articles/protestirashtite-mayki-shte-sadyat-horata-koito-gi-diskriminirat", "text": "Протестиращите майки на деца с увреждания ще търсят правата си в съда срещу хора, които публично ги дискриминират, обяви една от тях Ина Маринова. Тя не приема извинението на лидера на КТ Подкрепа Димитър Манолов, който през седмицата им каза да се засрамят и да си приберат нещастните деца от улицата. Манолов съжали за думите си и обясни, че не са изтълкувани правилно. Майките ще продължат с палатковия си протест в страната до приемането на закон за личната помощ, с който всеки човек с увреждане ще получава подкрепа според нуждите си.Реално протестите на майките текат три години, като за това време са организирани шест демонстрации. \"Всички бяха с искане за Закон за личната помощ и никой до момента не обръщаше внимание. Сега изведнъж, откакто създадохме фланелката \"Системата ни убива\", някак обществото ни забеляза и се активизираха лицата, които реално спъват една реформа\", каза Ина Маринова пред Дарик. Тя подчерта искането на майките за създаването на орган, който да казва от какво имат нужда децата им, а не колко са увредени. \"ТЕЛК за нас е субективен орган, който не дава ясна представа човек от какво има нужда. Необходима е структура, която да направи оценка на потребностите на децата, за да може обективно да се прецени дали има нужда от чужда помощ или не\", посочи майката. Тя даде за пример децата със синдром на Даун. \"Те изпаднаха от системата - ТЕЛК в много градове им дават под 50% увреждане. Това е подигравка, защото става дума за генетично заболяване. Няма как да се махне допълнителната хромозома на детето\", обясни Ина Маринова. По повод словесните атаки към протестиращите майки, тя бе категорична, че няма да успеят да ги уязвят. \"Ние сме обикновени майки, за нас няма политически цели и финансови дивиденти. Ние сме водени единствено от каузата\", посочи Маринова. Тя обаче подчерта, че майките на деца с увреждания ще търсят правата си в съда срещу хората, които си позволяват публични нападки. \"За нас това е огромна дискриминация. Това е недопустимо. Ако в една Германия се чуе такова нещо, този човек ще бъде осъден от държавата, някой щеше да се самосезира\", коментира тя.", "date": "2018.06.24", "title": "Протестиращите майки ще съдят хората, които ги дискриминират"}
{"url": "https://www.faktor.bg/bg/articles/udavnitsa-sas-shnorhel-izpluva-v-pomorie", "text": "Труп на жена с шнорхел, маска и плавници изплува на новото пристанище в Поморие рано сутринта днес. Удавницата била открита в 6 ч. от охранител на Морска гара, докато правел редовния обход на обекта. Жената е на видима възраст около 50-55 г. и по първоначални данни е рускиня. На брега били намерени и дрехите й. Според местни районът, в който се е удавила, е с много скали и е възможно при гмуркането да се е ударила фатално в тях. Само ранния час предотвратил неприятната гледка за туристите, тъй трупът изплувал на метри от крайбрежно заведение.", "date": "2018.06.24", "title": "Удавница с шнорхел изплува в Поморие"}
{"url": "https://www.faktor.bg/bg/articles/naprezhenie-mezhdu-romi-i-politsai-v-botevgrad-sled-signal-za-silna-muzika", "text": "Напрежение е избухнало тази нощ между роми и полицаи в Ботевград, съобщи бТВ. Това е станало след сигнал за шумна музика в ромския квартал, подаден малко преди полунощ. Според МВР при пристигането на полицията се е събрала група от роми, които са хвърляли камъни по униформените. Впоследствие от видеозаписи са установени шестима души, които ще бъдат задържани. Няма пострадали служители на реда. Нанесени са материални щети по полицейска кола и кола на жандармерията. По случая е образувано досъдебно производство.  Жена, която е наблюдавала случващото се от терасата, се е оплакала, че е пострадала. Нейната версия е, че е имало стрелба, но от полицията отричат да е произвеждан изстрел.", "date": "2018.06.24", "title": "Напрежение между роми и полицаи в Ботевград след сигнал за силна музика"}
{"url": "https://www.faktor.bg/bg/articles/pozhar-v-park-bakadzhika-v-yambol", "text": "Пожар избухна в парк „Бакаджика” в Ямбол.  Все още не е уточнено колко декара горят и са изгорели в парка. Според различните информации те варират от 50 до 100 дка. Пожарът вече е локализиран и няма опасност за останалата част от гората.  Сигналът е подаден в 14,10 часа. Три екипа на Пожарната, екипи от Горското стопанство и доброволци са се включили в гасенето и продължават да бъдат на мястото. Със селскостопанска техника е направен просек, за да се ограничи огънят. Все още няма официална информация за причината за възникването на пожара.", "date": "2018.06.24", "title": "Пожар в парк „Бакаджика” в Ямбол"}
{"url": "https://www.faktor.bg/bg/articles/iliyana-yotova-dnata-sreshta-v-bryuksel-tseli-dogovorka-za-da-se-namali-razdelenieto-sledvashtata-sedmitsa", "text": "От октомври темата за миграцията сякаш изчезна от европейската сцена. ЕК правилно изчисли, че следващата седмица на срещата на върха разделението ще се задълбочи. С днешната среща се цели договорка, за да се намали разделението следващата седмица. Това коментира вицепрезидентът Илияна Йотова в \"Денят започва с Георги Любенов\" по БНТ. Заинтересовани сме Дъблинското споразумение да бъде променено, тъй като много хора, които са регистрирани в България, според това споразумение, могат да бъдат върнати у нас, каза Йотова. Според вицепрезидента Турция също не изпълнява изцяло споразумението с Европейския съюз, а темата за миграцията е може би най-слабата, като по нея са взети най-слабите решения и много време е похарчено в мудни механизми. Поставянето на темата за Западните Балкани е огромен успех на България. Чисто егоистично ние сме заинтересовани да има стабилност в тази част на Европа. Без българска намеса нямаше да има толкова бързо развитие в отношенията между Македония и Гърция, каза още Илияна Йотова.", "date": "2018.06.24", "title": "Илияна Йотова: Днешната среща в Брюксел цели договорка"}
{"url": "https://www.faktor.bg/bg/articles/korneliya-ninova-1-7", "text": "Волен Сидеров е част от това управление и докато всички тези процеси с миграцията вървяха в Европа и в България, мълчеше заради властта, заради парите и облагите. Така че, ако обича, да не ни поучава, заяви по бТВ Корнелия Нинова по повод думите на лидера на \"Атака\", че тя прегръщала някогашните идеи на партия \"Атака\". \"А Борисов взема много остро завоя, ще му излезе колата от пътя. Защо звъни на Орбан, а не на Меркел\", попита Нинова.\" По повод предстоящия вот на недовери на тема \"Сигурност\", Нинова заяви: \"Министърът на вътрешните работи Валентин Радев категорично не си е на мястото, но не е само това проблемът. Правителствата на ГЕРБ системно, упорито и последователно изтеглят държавата от сигурността – от задължението държавата да пази границите си и да охранява народа си.\" Битовата престъпност расте, а обещанието, че във всяко село ще има полицай, не се случи, посочи тя. „ГЕРБ прие Закон за частната охранителна дейност и прехвърли тази охрана на народа си върху частните фирми. Там се генерират между 1,5-1,7 млрд. лева ресурс”, изтъкна лидерът на БСП. „Миналата седмица внесоха още законодателни предложения – да се прехвърли на общините ангажиментът да създават полиция и структури, които да охраняват. Тоест големият проблем е, че те изтеглят държавата от ключови сектори, които са задължения на държавата”, допълни тя. Според нея назначаването на политически фигури, които нямат нищо общо с професионализма е истинската причина, която демотивира полицаите. Тя допълни, че от БСП са готови да отидат на предсрочни избори, на които ще се борят да спечелят. Нинова призна, че с Борисов не си говорят често, но много добре си спомня последния път – в края на 2017 г. „След като 3 пъти по негово нареждане парламентът отхвърли иновативните лекарства за онкоболните, при мен на „Позитано” дойдоха майки с деца, имахме тежък разговор. Преглътнах си всички емоции и му звъннах аз и казах: Това трябва да го промениш. Дадох му аргументи, разговаряхме с майките и той се обади, нареди на парламента и те гласуваха обратно”, посочи лидерът на социалистите. Това не е добър пример за парламентарна демокрация, но това е последният път, когато сме водили неформален разговор, извън политиката. Обясних му го човешки: „Не можеш, човече, да оставиш онкоболните в това състояние, каквото и да ви коства”. И той просто нареди на групата си да гласуват обрано, което унизително за българския парламент, но поне решихме въпроса”, отбеляза Нинова.   По думите й генералното решение на проблема на майките на деца с увреждания е „да имаш характер да отрежеш интересите в системата”. „Лесно е да се намерят начини да им се помогне, но трябва мъжество да отрежеш интересите на фирмите, които доставят помощните средства и печелят от това, интересите на различни организации, които ги представляват и печелят от това. Това е разковничето”, смята Корнелия Нинова. Помолена да коментира напускането на земеделците от коалицията, тя заяви: \"Спас Панчев иска да се явява сам на местни избори срещу БСП, а беше с нас на парламентарните, защото не може да мине границата от 4%. Това каза лидерът на БСП Корнелия Нинова в ефира на bTV по повод решението на ЗС „Александър Стамболийски“ да напусне коалиция „БСП за България“.   „Ние сме коалиция, която има договор, че ще се явяваме всички заедно на всички избори. Г-н Панчев иска да се явява самостоятелно на местни избори срещу БСП, каквото е правил други пъти. На парламентарни избори е заедно с БСП, защото не може да прехвърли границата от 4 % сам, а на местни избори сам и срещу БСП.   В понеделник ще се съберем ръководството и коалиционните партньори, ще решим какво ще правим“, каза Нинова. Тя обърна внимание, че общинските съветници на Спас Панчев гласуват срещу кметове на БСП.   Попитана какво се случва с депутатите Спас Панчев и Димитър Георгиев от ЗС „Александър Стамболийски“, които напускат коалицията „БСП за България“, Нинова зави, че това ще се реши на заседанието на ръководството и парламентарната група в понеделник.   Попитана дали я притеснява, че депутатите на ПГ на „БСП за България“ могат да станат 78, Нинова отговори: „Не, важни са принципите и чистотата в политиката, която залагаме да продължи по същия начин и да няма двойственост на интереси“, каза лидерът на БСП.", "date": "2018.06.24", "title": "Нинова: На Борисов ще му излезе колата от пътя, взема много остро завоя"}
{"url": "https://www.faktor.bg/bg/articles/novini/svyat/turski-samolet-boing-737-katsna-avariyno-v-kazahstan", "text": "Самолет \"Боинг 737\" на турската авиокомпания \"Пегасус\", изпълняващ полет от Новосибирск за Анталия, днес извърши аварийно кацане на летището в казахстанския град Атирау поради повреда на един от двигателите. Това съобщи ТАСС, като се позовава на пресслужбата на Комитета за гражданска авиация на министерството на инвестициите и развитието на Казахстан, предаде БТА. Самолетът със 196 души на борда се приземил благополучно, 17 минути след като екипажът решил да извърши аварийно кацане.", "date": "2018.06.24", "title": "Турски самолет \"Боинг 737\" кацна аварийно в Казахстан"}
{"url": "https://www.faktor.bg/bg/articles/tsvetanov-ima-problem-v-sektor-sigurnost-no-ima-i-sistemen-podhod-za-tyahnoto-reshavane", "text": "Остър спор се разгоря в ефира на БНР между председателя на ПГ на ГЕРБ Цветан Цветанов и депутатката от БСП Елена Йончева. Журналистката преповтори \"мотивите\" за вота на недоверие към правителството, който опозицията внася във вторник, като изнесените от нея констатации се въртят по медиите от седмица насам без конкретни данни и доказателства.  Помолена да коментира успеха със залавянето на затворника, Йончева отговори: \"Провалите на правителството по темата \"Сигурност\" са хронични и залавянето на един избягал затворник не може да заличи аргументите за вота на недоверието. Вижте какво се случва в България. Колко избягали затворници има и колко от тях са заловени? Тези проблеми и решаването им не са леви или десни политики. Обещанието на ГЕРБ да назначи 6000 полицаи във всяко населено място не се случва. Телефонните измами, убийството на данъчен инспектор, на бизнесмен, стотици мигранти се залавят в центъра на страната и на излизане от България...\", продължи Йончева дори след като няколко пъти водещата я помоли да се води дискусия, а не политически монолог.  Цветан Цветанов, който показа изключителна толерантност към напъните на журналистката да окупира изцяло ефира, коментира: \"Вотът на недоверие е част от парламентарната практика. Надявам се дебатът в парламента да бъде много по-аргументиран, защото сега се отправят повече внушения чрез констатации. Има дефицит на компетентни хора, които да говорят от името на опозицията по темата сигурност. Да, има проблеми в сектор \"Сигурност\", но има и системен подход за тяхното решаване. Какво направиха БСП през 2014 г., когато численият състав беше драстично намален? Това беше моделът на ЩАЗИ.\" Цветанов припомни за закриването на държавната фирма BMW. \"Това стана по Ваше време, г-жо Йончева. Вие закрихте цяла една структура. Съкратихте СОД-МВР - умишлено, за да бъде предоставена на частната охранителна дейност\", посочи Цветанов.  Нека опозицията да си коригира изказванията и да бъде по-отговорна, призова той. Да оценяваме това, което се прави. Когато премиерът  идва в парламента, \"идвал от страх\", когато не идва - \"не идв\" от страх\". На въпрос какво ще е решението от днешната минисреща в Брюксел за мигрантите, Цветанов отговори: \"Отново опозицията спекулира по този въпрос. Днес решение няма да се взима, това е спекулация на Нинова. Но трябва да сме наясно, че само единната позиция на ЕС може да ни гарантира сигурност и в България. БСП заиграва със страховете на хората. Борисов защитава националните интереси. Разчитаме на европейските социалисти, за съжаление тяхната позиция не кореспондира с позицията на социалистите в България\", заяви Цветанов.", "date": "2018.06.24", "title": "Цветанов: Има проблеми в сектор \"Сигурност\", но има и системен подход за тяхното решаване"}
{"url": "https://www.faktor.bg/bg/articles/novini/balgariya/volen-siderov-bsp-iskat-vot-na-nedoverie-za-da-otbelezhat-kraya-na-evropredsedatelstvoto", "text": "БСП няма сериозни аргументи за вот на недоверие в сектор \"Сигурност\" и го внася колкото да отбележат края на Европредседателството. Това заяви  по БНР председателят на парламентарната група на Обединените патриоти Волен Сидеров дни преди обсъждането на вота в Народното събрание. Сидеров не смята, че в обществото има нагласа за смяна на управлението: „Нямат сериозни аргументи. Политикът трябва да каже нещо все пак по-точно и конкретно, не може да се каже „Хората нямат доверие в МВР“ – те хората нямат доверие в нищо, в никоя институция“ Сидеров лично се ангажира с подкрепа за майките на деца с увреждания: „Казах им това, което можем да направим. Имаме двама души в Комисията по социални въпроси. Казах, че ще осигурим достъп на техни представители, когато комисията работи и евентуално някакво компилиране на текстовете –най-важните неща, на които държат, по някакъв начин нашите колеги да ги вкарат в закона, който предстои да бъде приет. Това, което може да се компилира от техните текстове, от това, което сега се готви в социалното министерство, така да се каже – да лобираме да влязат техните искания. Това е, което можем да направим. Другото е въпрос на изпълнителната власт“. Чудесна, макар и закъсняла нарече Сидеров позицията, която България ще защити на днешния форум за миграцията в Брюксел: „Да затвори границата Европа, да – да връща всеки незаконен пришелец и лагерите да бъдат извън Европа. В Брюксел този път няма да е така гладко, ще има различни гласове. Надявам се Борисов да удържи това, което каза в парламента, да настоява за тези точки“, добави Сидеров.", "date": "2018.06.24", "title": "Волен Сидеров: БСП искат вот на недоверие, за да отбележат края на Европредседателството"}
{"url": "https://www.faktor.bg/bg/articles/valentin-radev-bsp-ni-dava-povod-da-kazhem-pred-obshtestvenostta-kakvo-sme-napravili", "text": "Под вола теле търсят. аз друго не виждам. Може би е от завист, заяви вътрешният министър Валентин Радев на извънреден брифинг в централата на ГЕРБ по повод обвиненията на БСП към МВР. \"Твърдението, че ГЕРБ и МВР се оттеглят от сигурността, не е вярно. ГЕРБ промени закона за МВР, за да опазят военните границите. Ако искат да ни критикуват, това само ни дава повод да кажем добрите неща, които сме направили. Поне 3000 са проверките, които са направени\", посочи Радев. ГЕРБ създават правила, а те ги рушат, категоричен е министърът. \"За никакви 6000 полицаи не сме говорили, в управленската ни програма сме записали поне 1000 униформени и досега сме назначили 1700\". „В началото започнаха с битовата престъпност и говориха, че трябвало да назначим 6000 полицаи. Няма никакви 6000 полицаи“, каза министърът. Той прочете част от управленската програма, в която е написано „Полицейско присъствие във всяко населено място. Териториално преразпределение на кадровия ресурс с цел увеличаване на униформения полицейски състав в малки и средно голями населени места чрез назначаване на поне 1000 униформени служители и жандармерия\". \"Това е текстът, така беше и в предизборната програма, почти същото сме пренесли в програмата за управление на правителството. Г-жо Нинова, както и всички, които се интересуват от темата - става дума за 1000. Ние сме назначили 1700 досега“, подчерта Радев. „Не знам кой съветва БСП“, каза оше Валентин Радев. Според него е абсурдно и твърдението на Нинова, че ГЕРБ се оттегля от сигурността. \"Как може да го каже човек, който е присъствал в политиката и би трябвало да знае, че ГЕРБ идвайки на власт създава правила\", посочи министърът и обърна внимание, че ГЕРБ е променила законодателството. Няма да се подписват никакви документи по време на срещата в Брюксел, увери той. Нищо тайно не правим, пазим държавата си и гражданите си. \"Премиерът днес нищо няма да подписва. Ние мислим като председателство. Борисов и Орбан мислят еднакво. Ние казваме \" Затваряме границите\", те ни се подиграват. Много ясно, че не говорим буквално. Как да опазим 3 хил. километра граници на Гърция. Казваме условно, че ще затваряме границите\", заяви Радев. \"Какво правим, ако влязат у нас толкова мигранти, колкото са в Гърция? ГЕРБ има правила. Ние не сме зверове тук. Още нещо, което ме засегна, е за онкоболните. Тя каза, че тя му се е обадила. Аз бях с премиера. Той се обади на Цветанов и каза \"Съберете групата и помислете\". И това ако е нареждане\", възмутен е Радев.", "date": "2018.06.24", "title": "Валентин Радев: БСП търси под вола теле - аз друго не виждам"}
{"url": "https://www.faktor.bg/bg/articles/arabist-povedenieto-na-balgariya-spryamo-turskiya-vot-e-hitro-i-balansirano", "text": "Без никаква симпатия трябва да признаем, че президентът Ердоган е голям лидер. Той успя да заблуди Запада, че в Турция се провеждат честни, нормални, прозрачни избори, което категорично не виждам да се случва\". Това заяви журналистът Мехмед Юмер пред Нова телевизия.   Днес в Турция се провежда решаващ вот. Страната гласува за президент и нов състав на парламента. Изборите се провеждат в условията на извънредно положение.   \"Въобще не ме подвежда, че Мухарем Индже събира пет милиона души. Няма нищо ново под турското небе. Ердоган влияе върху турската политика вече четвърт век. Според мен много анализи изпуснаха една много важна точка в предизборните дебати\", допълни Юмер.   \"България опитва да бъде мост между Анкара и Брюксел. Българското поведение спрямо турските избори според мен беше балансирано и хитро\", коментира проф. Владимир Чуков, арабист и специалист по темите от Близкия изток.Според него поведението на българското ръководство изпраща посланието, че сме готови да работим с Турция, дори ако властта се смени.   \"Доминантата в тази предизборна кампания беше сигурността. Бежанският проблем съществуваше в реториката на Ердоган като едно бреме, което Турция държи върху себе си и за което ЕС е много неблагодарен\", смята Мартин Табаков, доктор по политически науки.   \"Последните екзит-полове показват, че една от основните грижи на гласоподавателите са икономическите фактори. Фактът, че животът стана много по-скъп. Въпросът за сигурността стана доста по-значим\". Това коментира журналистът от вестник \"Хюриет\" Барчин Инанч.", "date": "2018.06.24", "title": "Владимир Чуков: Поведението на България спрямо турския вот е хитро и балансирано"}
{"url": "https://www.faktor.bg/bg/articles/16-godini-erdogan", "text": "На днешните избори турците гласуват за президент и парламент. А с това те дават и своя глас за бъдещото развитие на турската икономика, посочва германският ФАЦ в статия за днешния вот в Турция. Според анкетите, именно икономиката и безработицата са най-важните теми за мнозинството избиратели. Две трети от турските граждани са убедени, че положението в страната се влошава. Президентът Ердоган и неговата управляваща Партия на справедливостта и развитието (ПСР) отдавна усещат тази загриженост на турското население. Затова и изтеглиха изборите напред. Те се опасяваха, че датата, която беше предвидена първоначално за изборите - септември 2019 година - ще съвпадне с охлаждането на конюнктурата, което неизменно води до загуба на гласове. Само че и сега ситуацията е достатъчно напрегната. Ако съществува изобщо възможност Ердоган да загуби тези президентски избори, а неговият Народен алианс да не спечели абсолютното мнозинство в парламента, то причината за това ще е следната: тъмните облаци, надвиснали над турската икономика и финансовите пазари, подчертава ФАЦ. От началото на 2018 година досега турската лира загуби почти 20 процента от стойността си спрямо долара. Дефицитът по текущата сметка расте и става все по-трудно да бъде финансиран от чуждестранни инвестиции. Златните и валутните резерви на Турция не са достатъчни и длъжниците в чужда валута имат сериозни затруднения. Дори и държавните финанси изпадат под натиск, защото правителството харчи твърде много пари за съживяване на конюнктурата и продължава да отпуска евтини заеми. Безработицата достигна 10 процента, а сред младите хора е двойно по-висока. Инфлацията е 12%. И то благодарение на Ердоган, пише ФАЦ. Икономическата равносметка на режима, който бе роден в тежката финансова криза през 2001 и който е на власт от 2002, всъщност е положителна, четем в публикацията. Оттогава насам турският БВП расте реално всяка година с 6%. По този показател, според данни на МВФ, Турция дори се нарежда на 17 място в света - с БВП от 900 милиарда долара. През последните 16 години БВП на глава от населението се е увеличил тройно и днес достига 11 000 долара годишно. В същото време броят на бедните е намалял наполовина. Оценяваната от Световната банка страна като \"държава с повишен среден доход\" дори участва в помощите за развитие. По данни на Организацията за икономическо сътрудничество и развитие, в която Турция членува, страната е на 12-то място, т.е. тя е сред най-важните донори. Подемът на турската икономика след 2001 година е тясно свързан със сближаването с ЕС и МВФ, който помогна с пари и реформаторски програми. В замяна на това управляващата ПСР трябваше да санира държавните финанси. Новата партия успя да намали драстично дълговете и в голяма степен да изравни държавния бюджет. По този начин Анкара теоретично изпълняваше и Маастрихтските критерии. Глобалните сътресения през 2008 година обаче засегнаха и Турция. Оттогава насам стопанският ръст се свива и бива насърчаван чрез огромни строителни проекти и изгодни кредити. Днес нетните валутни дългове на страната възлизат на 200 милиарда долара, което отговаря на почти една четвърт от БВП. Според ФАЦ, животът на повечето турци днес е по-добър, отколкото в годините преди Ердоган да дойде на власт. Световната банка съобщава, че днес турското правителство дава повече от 13 процента от бюджета за образование. Само за сравнение: през 2002 за тази сфера са били отделяни едва 6%. Здравните разходи на глава от населението са се увеличили повече от два пъти. Смъртността сред децата под пет години е намаляла от 34 на 13 случая на 1000 живородени. Преди управлението на Ердоган само 27 процента от младежите завършваха средно образование. А днес - 95 на сто. Тоест през изминалите 16 години под управлението на Ердоган Турция е отбелязала истински напредък. На този фон изглежда още по-жалко, че Ердоган не само изолира страната си в международен план, но и я разединява вътрешно. Със своята объркана икономическа, финансова и парична политика той застрашава напредъка, който беше постигнат с много усилия, заключава ФАЦ. Малко вероятно е Ердоган да загуби тези избори, но ако все пак се стигне до там - причината би била точно тази.", "date": "2018.06.24", "title": "Шестнайсет години Ердоган"}
{"url": "https://www.faktor.bg/bg/articles/izbotite-v-turtsiya-chuzhdentsi-sa-se-opitali-da-se-namesyat-v-izborniya-protses-predstavili-se-za-nablyudateli", "text": "Турските власти подозират десетима чужденци, че са се опитали да се намесят в изборния процес, представяйки се за наблюдатели на днешните избори, предаде Анадолската агенция. Агенцията уточнява, че чужденците не са били акредитирани за изборите и не са били наблюдатели на Организацията за сигурност и сътрудничество в Европа (ОССЕ). Те обаче се представяли за наблюдатели и се опитвали да се намесят в изборния процес. Спрямо тях са предприети нужните законови действия, предаде БТА. Според информация на вътрешното министерство на Турция става дума за трима французи в окръг Агръ, трима германци в окръг Шърнак, един италианец в Батман и трима италианци в Диарбекир.", "date": "2018.06.24", "title": "Турция: Чужденци са се опитали да се намесят в изборния процес, представили се за наблюдатели"}
{"url": "https://www.faktor.bg/bg/articles/novini/svyat/balgarski-izselnik-v-istanbul-ochakvam-sled-izborite-da-vdignat-vizite", "text": "Над 56 милиона избиратели са призовани на предсрочните президентски и парламентарни избори в Турция. Изключително висока е избирателната активност в истанбулския квартал, където живеят най-много български изселници – „Авджилар”, предаде bTV. „Очаквам да вдигнат визите и да оправят турската граница”, каза Реджаи Янък, пенсионер, изселник от Русенско. „Ако свърши, както ние искаме, накрая нашата държава ще бъде по-демократична и по-добре ще се управлява. Ако Ердоган спечели, ние нищо не можем да направим, длъжни сме да приемем резултата, но няма да е добре за държавата”, заяви Емал Илхан, пенсионер и жител на „Авджилар”. „Този път ще има промяна, ще е трудно, но ще има промяна”, смята Йоздан Солмаз, счетоводител. „На хората им е писнало от това управление и искат промяна. Българските изселници почти както винаги гласуват за партията на Ататюрк”, каза Хюлия Алтън, собственичка на туристическа агенция. 17 партии от опозицията са се обединили в платформа, която трябва да се бори за честни избори и ще прави паралелно преброяване. „Без печат пликове няма да се допуснат да се броят, всичко е в интернет. Имаме същата програма, каквато има и ЦИК, и ако има разминаване в данните, няма да се прибираме от улицата, ще спим на улицата. Кражба на гласове няма да разрешим”, категоричен беше Алпер Йоздемир, член на ръководството на Народнорепубликанската партия.  До довечера в 21 ч. има ембарго върху резултатите. Те ще бъдат съобщени от Анадолската агенция.", "date": "2018.06.24", "title": "Изключително висока активност в квартала в Истанбул с най-много български изселници"}
{"url": "https://www.faktor.bg/bg/articles/zhurnalistat-ilhan-alday-saobshti-za-prestrelka-otnela-zhivota-na-regionalen-lider-na-opozitsionnata-dobra-partiya", "text": "„Ердоган продължава да е харизматичен, заплатите са високи, реално имаше работеща икономика, но харизмата му вече е на изчерпване. Именно затова той предизвика вота сега – макар преди да наричаше подобен ход „национално предателство”. Опонентът му от опозицията Мухарем Индже изкара много хора по улиците, така че изненади са възможни. Имаме сблъсък на двама перфектни оратори. Това каза в ефира на бТВ журналистът Илхан Андай по повод провеждащите се днес президентски и парламентарни избори в Турция. \"Опозицията води кампанията в интернет поради невъзможност да се реализират техни разкрития по телевизиите. Ердоган ги е окупирал с нова тактика – по националната телевизия се редуват футбол и изяви на турския президент\", заяви Андай. Според него Ердоган играе малко ва банк, защото в последния ден преди изборите обвини Индже, че е участвал в опита за преврат. В една от секциите е имало стрелба - убит е човек, оповестени бяха и злоупотреби с бюлетини, с чували и т.н. \"По всичко изглежда, че тази нощ ще роди много скандали\", посочи журналистът.   \"Ако Ердоган не спечели изборите на първи тур, ще го видим в нова роля, с ново лице. От влизането си в политиката той смени 7-8 лица\", добави той. По думите му отношенията между България и Турция в момента са балансирани. \"Ако Индже спечели, той е по-диалогичен, неговият диалог ще бъде повече с Румен Радев. Също така ще спечели ДПС - ще се изтласка много напред, ДОСТ ще бъде заличена\", каза още Илхан Андай. Според него резултатите от изборите за Меджлиса ще са решаващи: „Ако обединената опозиция има над 300 депутати, такъв вятър ще задуха, че няма начин Индже да не отвее Ердоган (на балотажа)”. Той посочи, че битката преди втория тур ще бъде за около 10% колебаещи се.", "date": "2018.06.24", "title": "Илхан Алдай: От Турция тази нощ чакайте много изненади"}
{"url": "https://www.faktor.bg/bg/articles/politika/hlyab-i-pasti/mark-voyger-hibridna-voyna-v-ruski-stil-e-po-stara-i-ot-sasht", "text": "Обявяването на хибридната война за напълно нов тип война е погрешна теза. Ние се занимаваме със същия дявол, който вече сме виждали в миналото, но този път Русия използва нови високотехнологични инструменти и методи. Това казва в интервю за Жорж Белтадзе Марк Войгер  - бивш специален съветник на генерал-лейтенант Бен Ходжис, бивш командващ армията на САЩ в Европа, публикувано в news.postimees.ee. „Аз обикновено се шегувам, че хибридната война в руски стил е толкова стара, ако не и по-стара от Съединените американски щати, тъй като  използва методи, които могат да бъдат описани като \"хибридни\" поне от 18 век. Интересното е, че това може да бъде проследено съвсем точно още след първото анексиране на Крим от Руската империя по време на императрица Катерина II. Обръщайки се към другите Велики сили на Европа със своя манифест от 19 април 1783 г., тя използва същите аргументи и  същата гама от инструменти, с които е извършено присъединяването на полуострова - политически, дипломатически, правни, културни, икономически и разбира се разузнавателни. Всички те са в арсенала и на президента Владимир Путин, който през март 2014 г. анексира Крим. В известен смисъл тази дата – 19 април 1783 година, може да се счита за рождения ден на руската хибридна война“, аргументира позицията си Войгер. По думите му зад тази руска политика стои оправданието „да защитим хората там\" - и тогава, и в настоящия момент. „Този вид оправдание се използва от 1774 г. и през целия 19-ти век всеки път, когато царската Русия се намесва на Балканите, които тогава са били под османско владичество. По това време руснаците твърдят, че са там, за да защитят православните християни в региона. По-късно през 20-ти век Съветите използват подобен претекст, когато нахлуват в съседните страни – тогава те твърдят, че има нужда да ги пазят от прииждащите отвсякъде работници, посочва американският експерт.  Според Войген причините да говорят, че хибридната война е ново изобретение са многобройни.  „Хибридната война има множество силно интегрирани компоненти, като използва и голям арсенал от елементи, характерни за   в този смисъл за някого тя може да изглежда като чисто ново военно оръжие. Терминът \"хибрид\", който е латинска дума и означава \"дете от смесен брак\", бе приет от НАТО през лятото на 2014 г., за да се подчертае комбинацията от военни и невоенни средства, използвани в този вид война. Много хора предположиха, че тъй като този термин е съвсем нов, то тогава и война трябва да е от  нов тип. Дори руснаците първоначално я наричат \"война от ново поколение\", но това е погрешно название, тъй като Путин и неговият режим разполагат реално с дебел и подробен учебник, от който да се учат. Те не трябва да преоткриват топлата вода, или да започват от нулата, но очевидно инструментариума, с който водят тази война в днешно време, включва много нови елементи. Руската хибридна война днес може да бъде сравнена с хидра, древно митологично създание - има политическа \"глава\" и множество пипала. Още през 20-те години съветските военни стратези, като Александър Свечин и други учени са наложили концепцията за „политическа война“ като централен елемент на съвременната война“, обяснява бившият съветник на Ходжис. По думите му именно тази концепция е била  преосмислена и силно използвана в съвременната версия на хибридната война на Русия в така наречената доктрина \"Герасимов\", която, разбира се, не е лично изобретение на началника на Генералния щаб на въоръжените сили на Русия генерал-войник Валерий Герасимов, тъй като тя се основава на дълбоко институционализирано знание в рамките на руското военно мислене. Освен това за  постигането на своите цели руската хибридна война използва и юридически, дипломатически, разузнавателни, социално-културни, икономически, финансови и инфраструктурни инструменти, насочени към останалите народи или руското население, както в страната, така и в чужбина. „Определено кибернетичните действия са един от  тъй като могат да разрушат енергийната инфраструктура, финансовите системи и т.н.  Самата пропаганда обаче не може да оправдае движението на руските войски. И за тази цел Кремъл се нуждае от някаква правна обосновка. По този начин стигаме до един от най-важните елементи на хибридната война, която обикновено не се обсъжда много, но той е наистина важен. Това, което правните експерти в САЩ наричат \"война на закона\" или „правна война“. И тя е свързана с начина, по който руснаците използват международното право като оръжие; начинът, по който го дефинират; начинът, по който го експлоатират и начинът, по който манипулират международната система, представяйки го като средство, което оправдава действията им. Това не означава, че действията им са законни. Но това помогна на Русия да създаде квази-правната рамка, за да оправдае придвижването на войски в Крим, Грузия, Молдова, окупирайки там цели територии. Руското законодателство е толкова опасно, защото може да създаде алтернативни правни реалности, които са и в основата на фалшивите новини.   но когато го описват като правен въпрос, за съжаление става много трудно да се противопоставят или оборят подобна законосъобразност. Западът трябва да се съсредоточи върху този въпрос -  законодателната база, разглеждайки я в контекста на международното право” категоричен е експертът. На въпрос защо Русия избира хибридната, а не конвенционалната война, Марк Войгер обяснява: “На първо място, когато Русия се чувства ограничена от съществуващата международна система и от споразуменията за сигурност в Европа, тя прибягва до нелегалните средства на хибридната война. Самото  стартиране на открита конвенционална агресия с цел окупация, без да е създадена някаква правна обосновка за това, не винаги е възможна. Второ, руснаците използват хибридната война, за да дестабилизират стратегическите си съперници в Европа и САЩ. Те знаят, че не могат да спечелят конвенционална война срещу Запада, тъй като способностите на НАТО определено са много по-големи. Човек трябва само да погледне размера на  военните бюджети на страните членки, броя на войниците и т.н. Нашата страна има огромно предимство. Не зная обаче дали руснаците си дават сметка каква кутия на Пандора са отворили с този вид война, която водят. И трето, след Студената война Западът някак понижи стража си, така да се каже, и насочи вниманието си в друга посока. По този начин, чрез използването на хибридни методи, Русия се опитва да забави или дори да предотврати последващ отговор на Запада. Или дори да убеди Запада, че изобщо няма руска заплаха. Така че те могат да постигнат целите си, противопоставяйки ги на целите на своите опоненти, без непременно да прибягват до конвенционален отговор. Отвън хибридната война изглежда доста сложна, тя ясно показва възможностите на военната администрация, способността да мисли напред, оперативната съвместимост на различните видове институции. До къде може да стигне това взаимодействие? Можем ли да видим някои нови елементи в близко бъдеще - това са все въпроси с повишена трудност“, обяснява експертът и добавя:  „Всъщност това е най-голямата опасност, която крие всяка една хибридна война. Не знам дали руснаците разбират каква кутия на Пандора са открили с този вид война. Има много фази, преди този процес да се превърне в конфликт. Така че никога не можете да сте сигурни дали информационната кампания, която е започнала Русия, всъщност не е само началото на едно разрушително действие, или пък малките зелени човечета в крайна сметка няма да последват развихрилата се пропаганда. Но не е възможно през цялото време да се използва един и същ шаблон”. Герасимов подчертава, че всички войни са различни. Но със сигурност има и други елементи, които не сме виждали или които излизат на преден план на военната сцена, за сметка на други. Затова все още може да има изненади в бъдеще, предвид обстоятелството, че Русия няма да се откаже от нейната хибридна война, за съжаление, смята Марк Войгер. Според него най-сериозният проблем за Запада от военна гледна точка е обстоятелството, че хибридната война всъщност действа в една определено сива зона, което прави опасността за така известния член 5 много висока. Ако се погледне доктрината на Герасимов, фазите от 1 до 4 са свързани с невоенни средства (5 и 6 са пряко свързани с конкретни военни мерки). Но какво би представлявала една евентуална атака срещу НАТО? Това е сериозен въпрос и  алиансът определено работи усилено, за да намери решения. Войгер счита още, че трябва да имаме предвид и това, че за да се противопостави на хибридната война Западът трябва да изгради устойчивост в рамките на различните общества. Той е категоричен, че без значение дали става въпрос за държавите, които са под пряка заплаха от Русия или страни, където обществата искат да разбере какво точно се случва, трябва да се провеждат информационни и образователни кампании  по отношение на фалшивите новини, които са част от хибридната война на Русия.  Освен това    защото това  е един от най-мощните и широко използвани хибридни инструменти от Русия.  „Кремъл не се колебае да се възползва и от нестабилността на политическата система. Русия няма нужда непременно да извършва военни атаки срещу определена страна, ако може да манипулира политическата й система, спечелвайки благоразположението на правителството към Русия. Също така трябва да се обърне особено сериозно внимание на съществуващите проблеми, свързани с местното рускоговорящо население. Всички гранични въпроси с Русия трябва да бъдат решени. Всички знаем какво се случва в Грузия с Южна Осетия, където Русия постепенно премества административната линия все по-дълбоко в територията на суверенна Грузия. Освен това и в Естония Русия наскоро отказа да финализира граничния спор. Това също е част от техниката на законотворчеството, която се прилага от Кремъл“, коментира още Войгер. Запитан как ще реагира НАТО, ако хибридните действия на Русия задействат член 5 – дали съюзът ще реагира по същия начин или ще действа конвенционално, американският експерт обяснява, че е изключително трудно да се даде отговор на този въпрос.  „Няма съмнение, че всички действия, които преминат прага по член 5, ще срещнат решително противодействие от страна на НАТО. Блокът вече очерта ясно \"червената линии\" за Русия, като увеличи присъствието на съюзнически войски в балтийските държави. НАТО също така увеличава готовността и способностите си да реагира. Но дали сме точно там, където искаме да бъдем? Дали всички наши системи са в идеално състояние? Макар че същото се отнася и до  Русия. И въпреки че не сме изправени срещу един  всемогъщ противник, не е изключено Москва да се опита да ни изненада неизвестно как и къде. Но ние все повече можем да предугадим нейните действия и освен това най-важното - Западът е много по-сплотен и изпълнен с решимост, отколкото преди четири години“, казва на финала на разговора Марк Войгер.", "date": "2018.06.24", "title": "Марк Войгер: Хибридната война в руски стил е по-стара и от САЩ"}
{"url": "https://www.faktor.bg/bg/articles/1000-dokumenta-za-ruskata-namesa-v-izborite-vlizat-v-kongresa-na-sasht", "text": "Американското министерство на правосъдието предаде на Конгреса над 1000 секретни документа по разследването на руската намеса в американските избори, предадоха информационните агенции. Стъпката беше предприета в отговор на искането на комисията по разузнаването и правната комисия на Конгреса. \"Усилията ни доведоха до това, че накрая комисиите получиха информацията, която поискаха преди няколко месеца, но някои важни заявки все още остават неизпълнени\", заяви пресаташето на председателя на Камарата на представителите Пол Райън - Ашли Стронг, цитирана от \"Асошиейтед прес\".", "date": "2018.06.24", "title": "1000 секретни документа за руската намеса в изборите влизат в Конгреса на САЩ"}
{"url": "https://www.faktor.bg/bg/articles/vremeto-shte-bade-spokoyno-predimno-slanchevo", "text": "Днес ще бъде предимно слънчево с временни увеличения на облачността и на отделни места в южните и източните райони ще превали. Ще духа слаб запад-северозападен, в Източна България източен вятър. Максимални температури между 22° и 27°, в София около 22°. Това съобщиха от Националния институт по метеорология и хидрология (НИМХ) към Българската академия на науките (БАН). Атмосферното налягане ще бъде малко по-високо от средното за юни и през деня ще се задържи почти без промяна. Над Черноморието ще бъде предимно слънчево. През деня ще има временни увеличения на облачността и на места ще превали слаб дъжд. Ще духа слаб източен вятър. Максимални температури по крайбрежието: 22-24°. Температурата на морската вода е 23-25°. Вълнението на морето ще бъде 2-3 бала. Над планините ще има променлива облачност и на места ще превали дъжд, по-значителен в Родопите. По високите части ще духа умерен западен вятър. Максималната температура на височина 1200 метра ще е около 14°, на 2000 метра – около 7°. В понеделник вятърът ще се ориентира от изток-североизток. Ще има и слънчеви часове, повече сутринта и в източните райони. След обяд на места в Западна България ще превали и прегърми. Температурите слабо ще се повишат и максималните ще са между 23 и 28 градуса. Във вторник от юг ще започнат валежи, в следобедните часове, придружени с гръмотевични бури. Има повишена вероятност в Централна и Източна България валежите да са интензивни и значителни по количество. Вятърът ще се ориентира от запад-северозапад и ще се усили. Температурите ще са по-ниски от обичайните - максималните, предимно между 21 и 26 градуса, в районите с по-интензивни и продължителни валежи ще остават под 20 градуса.", "date": "2018.06.24", "title": "Времето ще бъде спокойно, предимно слънчево"}
{"url": "https://www.faktor.bg/bg/articles/protesti-v-skopie-nikoga-severna-vinagi-makedoniya", "text": "Хиляди протестираха снощи пред сградата на парламента в Скопие срещу споразумението с Гърция за името Република Северна Македония, предаде АП, цитирана от БТА. Проявата, организирана от студентското движение \"Младите за Македония\", бе под мотото \"Никога Северна, винаги Македония\". Демонстрантите поискаха оставката на лявото правителство и скандираха \"Предатели!\" по адрес на политиците, гласували за ратифицирането на договора. Протестът приключи мирно.", "date": "2018.06.24", "title": "Протест в Скопие: \"Никога Северна, винаги Македония!\""}
{"url": "https://www.faktor.bg/bg/articles/v-bryuksel-se-provezhda-neformalna-sreshta-po-vaprosite-na-migratsiyata-i-ubezhishteto", "text": "Неформална среща по въпросите на миграцията и убежището е насрочена за днес в Брюксел. Тя бе свикана от председателя на Европейската комисия Жан-Клод Юнкер. В срещата ще участват лидерите на България, Франция, Германия, Италия, Гърция , Малта, Испания, Австрия, Белгия и Холандия. Тя се провежда броени дни преди Европейския съвет, предвиден за края на другата седмица, на който се очаква миграцията да бъде основна точка. Темата за мигрантските квоти остава спорна от началото на бежанския поток, като миналата година тя предизвика напрежение между председателя на Европейския съвет Доналд Туск и еврокомисаря по миграцията Димитрис Аврамопулос. Премиерът Бойко Борисов заяви, че ще предложи четири точки за справяне с проблема - незабавно спиране на потока от нелегални мигранти, гарантиране на външните граници на ЕС, изнесени центрове за настаняване на бежанци извън границите на Общността, а тези, които вече са в ЕС, да бъдат настанени в центрове от закрит тип. Не се очаква обаче да бъде постигнат пробив. Страните от Вишеградската четворка - Унгария, Полша, Чехия и Словакия, които най-силно се противопоставят на мигрантските квоти, заявиха, че няма да участват.", "date": "2018.06.24", "title": "В Брюксел се провежда извънредна среща по въпросите на миграцията и убежището"}
{"url": "https://www.faktor.bg/bg/articles/zemedeltsite-na-spas-panchev-napuskat-koalitsiya-bsp-za-balgariya", "text": "ПП \"Земеделски съюз Александър Стамболийски\" реши да напусне Коалиция \"БСП за България\", съобщиха от пресцентъра на партията. Решението е взето по време на проведения вчера 44-ти редовен конгрес на партията. Конгресът преизбра за председател на партията Спас Янев Панчев и избра ръководни органи на партията. В момента Земеделски съюз \"Александър Стамболийски\" има двама депутати, които са част от групата на \"БСП за България\" - Янев и Димитър Георгиев. Засега не е ясно дали те ще напуснат парламента, или ще станат независими депутати. Решението на Земеделски съюз \"Александър Стамболийски\" идва в навечерието на вота на недоверие срещу правителството на тема сигурност, който е внесен от левицата. Дебатите по него ще се проведат във вторник, а гласуването ще бъде в петък.", "date": "2018.06.24", "title": "Земеделците на Спас Панчев напускат Нинова"}
