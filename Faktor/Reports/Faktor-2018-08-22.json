{"url": "https://www.faktor.bg/bg/articles/novini/svyat/nato-silite-na-aliansa-v-iztochna-evropa-sa-otbranitelni", "text": "НАТО реагира на изказване на руския президент Владимир Путин, внушаващо, че силите на алианса в Източна Европа са заплаха за Русия, като заяви, че те не могат да бъдат сравнявани със силите, които разполага Москва, предаде Ройтерс. \"Действията на НАТО са отбранителни, съразмерни и съответстват изцяло на международните ангажименти на организацията\", заяви говорителката на алианса Оана Лунджеску в имейл до Ройтерс. \"НАТО разположи 4000 войници в източната част на алианса, за да възпре евентуална агресия. Тези войски не могат да се сравняват с дивизиите, разположени от Русия. За разлика от алианса, Русия има войници в Украйна, Грузия и Молдова против волята на техните правителства\", подчерта Лунджеску. Говорителката опроверга също твърдения на Путин, че западният военен алианс отказва да обсъжда с Русия правилата за военните полети. Тя каза, че въпросът е предмет на разговори на много общи военни форуми като Съвета НАТО-Русия. След среща днес с финландския си колега Саули Нинистьо Путин каза, че Русия е принудена да реагира на преместването на инфраструктурата на НАТО и появата на елементи от система за противоракетна отбрана на САЩ близо до своите граници. В отговор на журналистически въпрос той каза, че военната инфраструктура на НАТО се придвижва към границите на Русия, че се увеличава количеството на техниката на алианса, личният състав и броят на ученията близо до руските граници.", "date": "2018.08.22", "title": "НАТО: Силите на алианса в Източна Европа са отбранителни"}
{"url": "https://www.faktor.bg/bg/articles/novini/balgariya/kritichen-spad-v-nivoto-na-reka-dunav-ima-zasednali-korabi", "text": "Критично ниско е нивото на Дунав, особено в германския и унгарския участък на реката. Там има заседнали пасажерски кораби, които не могат да продължат по маршрутите си. В българската част два товарни кораба са заседнали в района на Русе. Наводненията в Централна и Западна Европа от началото на лятото отстъпиха преди седмици с високи температури и липса на валежи. В дунавските пристанища на Виена са блокирани 20 пасажерски кораба. Туристите са изправени пред избор: или да продължат круиза по суша с автобус, или да чакат да завали. В Унгария реките са достигнали рекордно ниско ниво, така че Дунав не може да разчита на притоци. Внушителното езеро Балатон се е свило до минимум. В българския участък край Русе пасажерските кораби все още се придвижват. Проблеми изпитват товарните, които газят по-дълбоко. Два от тях са заседнали. Най-тежко е състоянието в речните участъци, които не са драгирани. Един от тях е в района на силистренското село Попина. Там в момента е маркиращият кораб \"Вит\", който вече е обозначил нов плавателен път.", "date": "2018.08.22", "title": "Критичен спад в нивото на река Дунав, има заседнали кораби"}
{"url": "https://www.faktor.bg/bg/articles/novini/svyat/poreden-trus-kray-vrancha", "text": "Земетресение с магнитуд от 4 степен по скалата на Рихтер е регистрирано днес в 17.52 часа край планината Вранча в Източна Румъния, съобщи Аджерпрес.  Трусът е бил на дълбочина 122 километра, според данни на Националния институт по геофизика.  През август тази година в Румъния са станали 15 земетресения, като две от тях са били с магнитуд над 3 степен по Рихтер.", "date": "2018.08.22", "title": "Пореден трус край Вранча"}
{"url": "https://www.faktor.bg/bg/articles/novini/balgariya/nov-intsident-v-nebeto-samolet-padna-kray-shumen", "text": "Малък самолет падна край Шумен. По непотвърдена информация на борда са били баща и син. Синът е бил на крака, но бащата е пострадал и е откаран в болница, информира Нова телевизия.", "date": "2018.08.22", "title": "Нов инцидент в небето: Самолет падна край Шумен"}
{"url": "https://www.faktor.bg/bg/articles/novini/svyat/snimat-film-za-ubiystvoto-na-zoran-dzhindzhich", "text": "Известният сръбски актьор Предраг Мики Манойлович планира да снима филм за убийството на премиера на Сърбия Зоран Джинджич, съобщава сръбският вестник \"Курир\". \"Отдавна имам идеята да снимам филм за престъплението, което до голяма степен промени хода на сръбската история. Това няма да бъде филм за самия акт на убийството, а за всичко друго около престъплението. Би било нещо отвъд Марио Пузо. Това ме привлича, но е крайно рисковано. Във всеки смисъл\", каза Манойлович за \"Вечерни лист\". Той не разкрива подробности за това кога може да бъде заснет филмът и кои актьори биха участвали в него. Това би бил първият филм за убийството на сръбския премиер. Досега то бе тема в театъра и на книги. Предишни години в белградските театри бяха играни няколко постановки за Джинджич. Джинджич бе премиер на Сърбия от 2001 до убийството му на 12 март 2003 г. Той бе убит на входа на сградата на сръбското правителство. Максимални присъди затвор за атентата получиха членове на престъпния Земунски клан, сред които и ръководителите на някогашната Част за специални операции, т.нар. Червени барети, Милорад Улемек Легия и Звездан Йованович.", "date": "2018.08.22", "title": "Снимат филм за убийството на Зоран Джинджич"}
{"url": "https://www.faktor.bg/bg/articles/novini/svyat/srashno-pochti-godina-rusiya-kriela-che-neyna-raketa-s-yadren-dvigatel-e-padnala-v-barentsovo-more", "text": "При неуспешни изпитания през ноември 2017 година руска ракета с ядрен двигател е паднала в Баренцово море, северно от Норвегия. Това съобщава CNBC, като се позовава на данни на американските разузнавателни служби. В доклада на службите се посочва, че руснаците в момента правят опити да извадят ракетата, като смятат да използват три кораба с оборудване за работа с радиоактивни вещества. Не се казва дали ядреният реактор е повреден и дали представлява опасност за хората и околната среда. По информации в пресата от ноември 2017 до февруари 2018 г. Русия е провела четири опита с ракети с ядрени двигатели, като всички те са били неуспешни.", "date": "2018.08.22", "title": "Страшно:  Почти година Русия криела, че нейна ракета с ядрен двигател е паднала в Баренцово море"}
{"url": "https://www.faktor.bg/bg/articles/srabskiyat-patriarh-nyama-da-dadem-kosovo-neka-go-okupirat", "text": "Призив за запазване на Косово (в източника – Косово и Метохия) в състава на Сърбия този път бе отправен от църковни лица от епархията Рашка-Призрен, отбелязва електронното издание на белградския ежедневник „Политика“, цитирано от агенция \"Фокус\". „Силата, казва народът, взима страни и градове, ако искат да взимат – нека го окупират, но ние не трябва да даваме нашата свещена земя, защото е казано – това, което е взето със сила, се връща със сила. За това има доказателство с еврейския народ, който чака две хиляди години, за да се върне в Ерусалим. И се върна“, подчерта патриарх Ириней, предстоятел на Сръбската православна църква (СПЦ). Той добави, че „не мога да не кажа няколко думи за нашето Косово, за нашата благословена държава, за нашия Ерусалим, който е застрашен повече от всякога в историята му\". Съгласно думите на Ириней, не бива да бъде позволявано Косово да бъде „нечия друга земя, освен сръбска“, и да бъде давано на хора, които „в продължение на години и векове унищожават нашите храмове в Косово и Метохия“. Предстоятелят на СПЦ призова вярващите да се обединят, за да се „помолят на Господа… Косово да остане сръбско, такова, каквото е било винаги“. Ириней бе категоричен: „Никога не трябва да позволяваме то да бъде предавано на някой друг, освен на сърбите\".", "date": "2018.08.22", "title": "Сръбският патриарх: Няма да дадем Косово, винаги си е било наше!"}
{"url": "https://www.faktor.bg/bg/articles/novini/svyat/sled-novite-sanktsii-dolarat-i-evroto-znachitelno-poskapnaha-spryamo-rublata", "text": "Доларът и еврото значително поскъпнаха днес, след въвеждането на първата част от новите американски санкции срещу Русия, наложени заради отравянето на бившия офицер от ГРЕ Сергей Скрипал и дъщеря му Юлия.  На Московската борса цената на европо надхвърли 79 рубли, а един долар-68 рубли, съобщи newsru.com. Според експертите, сривът на рублата е резултат от влизането в сила на новите санкции и припомнят, че рублата силно поевтиня още при обявяването им.  Премиерът на РФ Дмитрий Медведев сравни новите санкции с обявяването на икономическа война. Експертите отбелязват няколко фактора за поредната криза с рублата: въвеждането на нови американски санкции, спад на интереса на инвеститорите към валути на развиващите се пазари във връзка с валутната криза в Турция, както и спад на цените на нефта с 33%.", "date": "2018.08.22", "title": "След новите санкции: Доларът и еврото значително поскъпнаха спрямо рублата"}
{"url": "https://www.faktor.bg/bg/articles/novini/balgariya/sled-sluchaya-olimpik-ima-li-drugi-druzhestva-v-tezhko-polozhenie", "text": "И Комисията за финансов надзор, и българските застрахователни компании уверяват, че застрахователният пазар у нас е стабилен. За последните 18 месеца са правени три проверки от Комисията за финансов надзор на актвите на дружествата в сектора. Там, където е имало забележки, са направени предписания, за да бъдат остранени. Две са основните предизвикателства пред сектора у нас. Първото е високият брой катастрофи и загинали по пътищата. Второто е тълкувателното решение на Върховния касационен съд за обезщетение на близките на загиналите и пострадалите при пътнотранспортни произшествия. Най-сериозен е проблемът при застраховането на тежкотоварни автомобили - автобуси, камиони, влекачи и др. При тях броят на пътнотранспортните произшествия е много висок, а причинените щети са с много голяма стойност. Застрахователните премии не могат да ги покрият, което води и до изкривяване на пазара, защото се компенсира с поскъпване и на други видове застраховки. Със сигурност претърпелите пътнотранспортни произшествия ще бъдат обезщетени за фалита на \"Олимпик\". За целта, българският Гаранционен фонд ще сключи споразумение с кипърското финансово министерство, за да ги изплати той. Това обаче може да стане най-рано през октомври. Останалите хора, които имат да получават остатък от платените премии по \"Гражданска отговорност\" ще трябва да почакат, защото реално ще станат кредитори на фалиралата компания и най-вероятно българската държава ще избере адвокатска кантора, която да ги подпомогне при групов иск.", "date": "2018.08.22", "title": "След случая \"Олимпик\" - има ли други дружества в тежко положение?"}
{"url": "https://www.faktor.bg/bg/articles/ruskite-voyski-v-siriya-434-genelari-63-000-voennosluzheshti", "text": "Министерство на отбраната на Русия обяви нови данни за броя на руски военнослужещи, участвали в сирийската операция. В сравнение с края на миналата година числата са се увеличили значително – от 48 000 на 63 000 души. Само генералите, които Кремъл е изпратил в Сирия, са 434 души. След началото на операцията през септември 2015 г. руското военно министерство не огласяваше броя на военнослужещите, участващи в нея. На журналистите се налагаше да изчисляват техния брой по косвени признаци – например по броя на наградите. През март 2016 г. медиите обърнаха внимание на фащкта, че руското министерство на отбрана обяви търг за закупуването на 10 000 медала „Участник във военната операция в Сирия“ . През февруари 2017 г. на сайта за държавни поръчки беше публикувана поръчката на 20 000 такива награди. През декември 2017 г. министърът на отбраната Сергей Шойгу за първи обяви официално, че „безценен боен опит в сирия получиха над 48 000 военнсолужещи от руската армия“. В YouTube руското военно министерство публикува много детайли, обединени под заглавието „Военна операция на въоръжените сили на Руската федерация в Сирийската Арабска Република – резултати в цифри“. О тях става ясно, че в операцията са участвали 63 102 военнослужещи, от които 25 738 офицери и 434 генерали. Посочва се, че бойната авиация е извършила 39 000 полета като от стратегическите самолети са нанесени 66 удара с крилати ракети с въздушно базиране.", "date": "2018.08.22", "title": "Руските войски в Сирия-434 генерали, 63 000 военнослужещи"}
{"url": "https://www.faktor.bg/bg/articles/dnes-shte-napravyat-povtoren-ogled-na-myastoto-na-intsidenta-s-kugar", "text": "Повторен оглед ще бъде извършен днес на мястото на инцидента с военния хеликоптер „Кугър\" край пловдивското село Цалапица. Вчера след 18 ч. при тренировъчен полет хеликоптерът е закачил и скъсал жици на електропровод. Екипажът е невредим и е успял да приземи машината успешно. За няколко часа голяма част от град Стамболийски и околните села останаха без ток и вода.", "date": "2018.08.22", "title": "Днес ще направят повторен оглед на мястото на инцидента с \"Кугър\""}
{"url": "https://www.faktor.bg/bg/articles/izplashtat-50-mln-evro-na-uzhilenite-ot-olimpik", "text": "На ужилените клиенти на „Олимпик” в България, които ще трябва да подадат искове за възстановяване на суми за предсрочно прекратените си застрахователни договори, ще бъдат осигурени условия за адекватно съдебно представяне в Никозия, увери временният ликвидатор на компанията Павлос Накузи.  50 млн. евро може да достигне стойността на плащанията към засегнати от „Олимпик” след обявяването на компанията в ликвидацията според предварителни оценки. Това включва частта от застрахователните премии, които трябва да бъдат възстановени, както и покриване на искове за злополуки, настъпили преди прекратяването на договорите от 18 август. На българските клиенти на „Олимпик” ще бъдат осигурени условия за адекватно съдебно представяне в Никозия, увери временният ликвидатор на компанията Павлос Накузи. \"Като част от ликвидационната процедура, когато тя започне, всеки, на когото „Олимпик” дължи пари, ще трябва да подаде иск с доказателства за това, използвайки специален формуляр, който трябва да бъде заверен в съд в Кипър или в посолството на Кипър в София. Българските клиенти ще могат да упълномощят някого да действа от тяхно име в Кипър. В закона е регламентирано, че те имат право да попълнят формуляра  на собствения си език. Тъй като нормално той ще бъде на гръцки език, ние ще намерим начин той да бъде и на български език също\", разясни Павлос Накузи. От кипърския Фонд за автомобилно застраховане (Гаранционния фонд) смятат, че според наличната към момента информация за очаквани искове средствата ще бъдат достатъчни, за да се справи той с необходимите плащания по случаи на „Олимпик”. Трансгранични споразумения регламентират задълженията на Гаранционния фонд към притежателите на полици в други страни и кипърската структура е подписала такова споразумение със своя български партньор, посочиха от фонда.", "date": "2018.08.22", "title": "Изплащат 50 млн. евро на ужилените от \"Олимпик\"?"}
{"url": "https://www.faktor.bg/bg/articles/ministar-banov-prie-v-ministerskiya-savet-detsata-ot-hora-na-bnr", "text": "Продължава протестът на детския радиохор към Българското национално радио. Днес сутринта обаче те бяха приети изненадващо от министъра на културата Боил Банов в сградата на Министерския съвет преди редовното седмично заседание на правителството. Децата протестират заради отстраняването на диригента Венеция Караманова. Пред журналисти министър Банов заяви, че няма нищо по-важно от бъдещето на децата ни, особено когато са толкова талантливи. Припомняме ви, че децата искат Караманова да остане диригент на хора още 2 години. След проведен конкурс в началото на настоящата 2018 година за диригент на хора бе назначена Теодора Димитрова.", "date": "2018.08.22", "title": "Боил Банов прие в Министерския съвет протестиращите деца от хора на БНР"}
{"url": "https://www.faktor.bg/bg/articles/v-rodnoto-selo-na-dora-gabe-otbelyazvat-130-godini-ot-neynoto-rozhdenie", "text": "В родното място на Дора Габе - добруджанското село Дъбовик, на 24 август ще бъде отбелязана 130-та годишнина от рождението на поетесата. Тържеството започва в 10 ч. с полагане на цветя пред паметника на Дора Габе в двора на местното читалище, което носи името й.  Своята почит пред знаменитата добруджанка ще изразят жители на селото, представители на община Генерал Тошево и на културни институции от Добрич, съобщи Стоянка Първева, кмет на с. Дъбовик. Във фоайето на читалището по повод годишнината е подредена изложба на детски рисунки по стихове на поетесата. Участниците и гостите на празника ще разгледат музейната експозиция, в която се съхраняват ценни вещи, книги, снимки и документи, свързани с живота и творчеството на Дора Габе. Сред експонатите са нейното телефонно тефтерче, посмъртна маска на ръцете й, очилата й, книги с автографи. Ще бъде прожектиран документалният филм на БНТ \"С отворени очи\", посветен на голямата българска поетеса.", "date": "2018.08.22", "title": "В родното село на Дора Габе отбелязват 130 години от рождението на поетесата"}
{"url": "https://www.faktor.bg/bg/articles/sport/t-bah-byahme-mnogo-blizo-do-reshenieto-da-otmenim-igrite-v-piongchang", "text": "Президентът на МОК Томас Бах разкри, че организацията е била много близо до взимане на решение за отменяне на Зимната Олимпиада в Пьонгчанг в началото на годината заради нестабилната политическа обстановка в района. Такова решение можеше да бъде взето заради ядрените експерименти на съседна КНДР и сериозните разногласия на севернокорейците със САЩ. \"За да отменим Игрите, не е нужно обезателно да има военни действия. Повод за това можеше да бъде изявленията от една страна, че се отказва от участие на Олимпиадата, тъй като счита, че не е осигурена безопасността на спортистите. Проведохме доста разговори, които никак не бяха леки. Колко близо бяхме до отменяне на Игрите? Много близо\", коментира Томас Бах, цитиран от Inside The Games.", "date": "2018.08.22", "title": "Т. Бах: Бяхме много близо до решението да отменим Игрите в Пионгчанг"}
{"url": "https://www.faktor.bg/bg/articles/arheolozi-otkriha-malko-glineno-garne-s-neotsenimo-sakrovishte", "text": "Рано сутринта на 17 август 2018 г. в крепостта Калиакра, под подовото покритие на помещение, опожарено в края на XIV в., археолози откриват малко глинено гърне, в което е трезорирано богато съкровище. То съдържа 957 предмета, от които 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, два пръстена, от които един златен и четири маниста от скъпоценни камъни и злато, съобщиха от пресцентъра на Националния исторически музей. Находката е открита по време на редовни археологически разкопки, които се провеждат за петнадесета поредна година в крепостта Калиакра. През 2018 г. те се финансират от Министерството на културата на Република България, Община Каварна и Националния исторически музей (НИМ). Екипът се ръководи от директора на НИМ доц. д-р Бони Петрунова. В него участват археолози от НИМ, НАИМ, дипломанти на Пловдивския и Софийския университети, студенти от НБУ и Шуменски университет. Откритото през 2018 г. съкровище съдържа изключително ценни монети. От направения първоначален преглед на една малка част, се констатира, че то не включва само сребърни османски монети, а и много български. Акчетата (сребърни монети от времето на Османската империя) заемат приблизително 60% от количеството. Основно принадлежат на султан Баязид Йелдъръм (1389-1402) и малка част на неговия предшественик Мурад I (1362- 1389). Всички скъпоценности са били укрити в края на 14 в., по време на някое от драматичните нападения над столицата на Добруджанското деспотство. Едно от тези събития е описано в една от хрониките от това време, в която е отбелязано, че през 1399 г. татарите от ордата на Актав нападат Варна и други градове по Северното Черноморие. През 1401 г. татарите на Актав, който е бил известен като Добруджанския татар, били разгромени и разселени в различни селища, като Провадия, Русокастро и др. Възможно е едно от техните военачалници да е събрал откритото на Калиакра съкровище. Очевидно той ги е заграбил от различни хора и места и ги е скрил под пода на къщата си, малко преди тя да бъде опожарена. В същата сграда, при проучванията през 2014 – 2017 г. бяха намерени част от сребърен обков от църковна книга, катарама за колан от бял нефрит, както и колективна находка от 26 медни мангъра (малка медна монета) на Баязид І Йълдъръм (1389 -1402). Самата сграда е построена непосредствено върху руините на антични постройки и около нея се откриват богати погребения от 14 в. В един от гробовете, през 2014 г. бяха намерени три златни монети, хиперперон нумизма, от времето на Никейската династия при управлението на Йоан III Дука Ватаци (1222-1254). В годините назад, през които полуострова е проучван, изследователите са имали късмет да попаднат на още две значително по-малки съкровища, чиито състав кореспондира с откритото преди дни. Първото включва 60 акчета на Баязид открити разпилени върху пода на опожарено жилище. Второто се състои от 80 акчета също от времето на Баязид и един сръбски грош, но в малката каничка, в която е укрито, има 2 чифта златни и няколко единични обици и други дребни накити.", "date": "2018.08.22", "title": "Малко глинено гърне разкри драматичната история на крепостта Калиакра от 14 век"}
{"url": "https://www.faktor.bg/bg/articles/zatyagat-kontrola-nad-banki-i-zastrahovateli", "text": "Правителството одобри План за действие, включващ мерки в отговор на намеренията на Република България за присъединяване към Валутния механизъм II (ERM II) и към Банковия съюз до юли 2019 година. Това съобщи пресцентърът на Министерския съвет.  Кабинетът обяви, че ще си сътрудничи тясно с Европейската централна банка и ще промени националното законодателство, за да отговори на изискванията за приемането ни в \"чакалнята на еврото\". Това трябва да стане до края на 2018 година. Приемаме и да намалим натрупването на рискове в резултат на външни фактори или слабости на пазара. От ЕК и ЕЦБ настояват още за засилване на надзора върху небанковия финансов сектор (пенсионни фондове и застрахователни дружества), подобряване на рамката за несъстоятелността след извършване на преглед на законодателството и изготвяне на съответните законови изменения, както и засилване на рамката за борба с изпирането на пари. Това също ще бъде законодателно решено, пише в плана на правителството.  Предстоят да се променят основни закони като Закона за кредитните институции, Закона за БНБ, Закона за възстановяване и преструктуриране на кредитни институции и инвестиционни посредници. Промени ще има и в управлението на държавните предприятия, като преди това ще се събере информация за състоянието на държавния сектор в икономиката и то не само от български, но и от европейски институции. Повече контрол предвижда плана и за застрахователните и осигурителни дружества. В тази връзка ще се промени и работата на Комисията за финансов надзор. \"Изпълнението на изброените мерки ще осигури спазването на предварително поетите ангажименти в области на политиката, които са от голямо значение за плавния преход към ERM II и към Банковия съюз до юли 2019 г., и като краен резултат да се въведе еврото след изпълнение на всички критерии за конвергенция в съответствие с член 140 от Договора за функционирането на Европейския съюз\", се казва още в съобщението от Министерски съвет. Планът на правителството предвижда всички мерки да бъдат изпълнени до юли 2019 година. След това ще има инспекция от ЕЦБ и евентуално-решение дали сме изпълнили очакванията или ще трябва да приемем нови мерки за подобряване на финансовия сектор.", "date": "2018.08.22", "title": "Правителството затяга контрола над банки и застрахователи"}
{"url": "https://www.faktor.bg/bg/articles/edin-ot-bandata-za-mokri-porachki-kilarite-iska-na-svoboda", "text": "Един от осъдените членове на бандата за мокри поръчки „Килърите\" иска да излезе на свобода.  Янко Попов-Туцо е осъден за това, че е укривал един от наемните убийци на бандата, който вече е покойник. Трупът му беше открит край софийското село Желeзница. Досега Туцо е излежал 6 от 10-те години, на които е осъден. Доказано „Килърите\" стоят зад убийствата на търновския адвокат Петър Лупов и бизнесмена Румен Рачев.", "date": "2018.08.22", "title": "Един от бандата за мокри поръчки „Килърите\" иска на свобода"}
{"url": "https://www.faktor.bg/bg/articles/novini/svyat/shte-poluchat-li-avtokefalnost-makedonskata-i-ukrainskata-tsarkvi", "text": "Заседанието на Синода на Вселенската партиаршия, на което трябва да бъде взето решението за автокефалност на Украинската православна църква е отложено от средата на септември за 9–11 октомври, съобщава gordon.ua. На 31 август вселенският патриарх Вартоломей ще се срещне с руския патриарх Кирил. Според източници от Патриаршията смятат, че на заседанието ще се обсъжда автокефалията не само на украинската, но и на македонската православна църква, която след като БПЦ не предприе действия в тази насока се обърна към Вселенската патриаршия. Припомняме, че през юни 2016 година украинският парламент се обърна към вселенския патриарх с молба да издаде томос - указ за автокефалията на Украинската православна църква.", "date": "2018.08.22", "title": "Ще получат ли автокефалност македонската и украинската църкви?"}
{"url": "https://www.faktor.bg/bg/articles/kremal-otnosheniyata-sas-sasht-degradirat", "text": "Руският президент Владимир Путин е обсъдил на съвещание с членовете на Съвета за сигурност на Руската федерация състоянието и основните дразнители в отношенията между Русия и САЩ, а също и ситуацията в Сирия, предаде прессекретарят на Кремъл Дмитрий Песков.  Обсъждането е било във връзка с предстоящата утре среща на секретаря на Съвета Николай Патрушев и съветника на президента на САЩ Доналд Тръмп за националната сигурност Джон Болтън. В Кремъл смятат, че \"продължава политическата деградация в двустранните отношения и е необходимо да се разбере има ли във Вашингтон политическо желание за сътрудничество с Русия, и да се потърсят и напипат възможните точки за взаимодействие между Русия и САЩ, отбеляза Песков. Прессекретарят нарече некоректно изявлението на Болтън в интервю за Ройтерс, че Русия е \"затънала\" в Сирия.  \"Нека не забравяме, че на сирийска земя има и американски военни\", отбеляза той. Песков отхвърли обвиненията срещу Русия, че нейното разузнаване действа в социалните мрежи в интернет и се занимава с кибератаки. Той се спря на тази тема в отговор на изявлението на ръководството на Фейсбук, че е отстранило от мрежата редица акаунти, за които се смята, че били свързани с руското военно разузнаване, както и в отговор на твърденията на \"Майкрософт\" за руски кибератаки в навечерието на междинните избори в САЩ. \"Те сякаш се надпреварват да излизат с такива изявления, които са написани като под индиго. В тях няма никаква аргументация и ние не разбираме на какво се основават\", подчерта Песков на пресбрифинг в Москва, цитиран от Ройтерс. Той също изрази несъгласие с термина \"окупация\", използван за периода, в който трите балтийски страни са били в състава на СССР, и не смята за възможно да се говори за някакви компенсации. Песков се спря на този въпрос по повод намерението на Естония и Латвия да искат компенсации от Руската федерация за вреди, нанесени в периода на \"съветската окупация\".", "date": "2018.08.22", "title": "Кремъл се жали: Отношенията със САЩ деградират"}
{"url": "https://www.faktor.bg/bg/articles/novini/svyat/sram-spored-kusturitsa-putin-e-dobar-prezident", "text": "Известният сръбски режисьор, композитор и музикант Емир Кустурица за втори път е на посещение в окупирания от Русия полуостров Крим и на 22 август ще изнесе концерт там. По време на визитата си той отново декарира симпатиите си към Владимир Путин.  Пред журналисти той нарекъл Владимир Путин \"добър президент\".  Първото му посещение в Крим беше през юли 2017 година. Тогава той зяви, че \"всичко това е част от Руската федерация\". Припомняме, че в началото на 2015 година Кустурица заяви, че \"Русия е длъжна да защитава руснаците\", а през декември същата година той предложи на Владимир Путин, към когото не крие симпатиите си, да разположи военна база в двора му. През ноември 2016 година Путин награди Кустурица с орден да популяризиране на руския език и култура.", "date": "2018.08.22", "title": "Според Кустурица Путин е \"добър президент\""}
{"url": "https://www.faktor.bg/bg/articles/novini/svyat/sasht-osvobodete-sentsov-za-da-ne-umre-oshte-edin-nevinen-v-ruski-zatvor", "text": "Държавният департамент на САЩ отново призова Кремъл незабавно да освободи украинския режисьор Олег Сенцов, както и другите украински политически затворници, незаконно осъдени в Русия и анексирания Крим, се казва в официално изявление на говорителката  Хедър Науърт. В него се подчертава, че задържането на Сенцов в отдаленечата колония зад Полярния кръг е \"произвол\" и се припомня, че руското гражданство е \"натрапено\" на Сенцов след окупацията на Крим. В САЩ израдяват безпокойство от влошеното здравословно състояние на ружисьора. Държвнитя департамент подчертава, че \"още един невинен човек може да умре в руски затвор\". \"Ние се надяваме, че руските власти ще освободят Сенцов, за да избегнат таргедията, която неизбежно ще доведе до призиви да бъдат привлечени към отговорност виновните за смъртта му\", отбелязва Науърт. Сенцов обяви гладна стачка преди 101 дни с искане да бъдат освободени украинските политзатворници в Русия, без да включва себе си в списъка.", "date": "2018.08.22", "title": "САЩ: Освободете Сенцов, за да не умре още един невинен в руски затвор"}
{"url": "https://www.faktor.bg/bg/articles/bg-rabotodatel-nash-hotelier-nae-biyachi-za-ukrainska-kamerierka-koyato-si-poiskala-zaplatata", "text": "Докато всички българи се възмущават, че чужди туристи бият наш персонал по морето, то се оказва, че и родните работодатели по Черноморието не са по-различни. Хотелиер от Свети Влас е извикал двама пазванти, за да пребият и сплашат украинска работничка, която си поискала заплатата, разказа пред \"Флагман\" Иван Атанасов - приятел на жертвата.  По думите му, слез като е била пребита, украинката е зарязана в гората край Кошарица. \"Единственото, което е направила е да поиска заплатата от шефа си. Доверила му се и се качила в колата, защото е смятала, че ще отидат до офиса, за да й плати изработената заплата. Но той извикал още двама мъже, закарали я в гората край Кошарица и когато слезли я хванали за ръцете. Собственикът започнал да я рита и удря. Двама мъже държат жена за ръцете, а трети я бие.  \"Моята приятелка успяла да захапе за врата шефа си и да го ритне и се отскубнала, но големите мачовци доста са я побили. След това те са я зарязали край Кошарица\", разказа Иван Атанасов.  Той е силно възмутен от случилото се. \"Призовава компетентните органи да се задействат\", допълва мъжът.  Атанасов не разкрива имената на хотелиера. Неговата приятелка засега също запазва мълчание, но от страх, защото се съмнява, че ако проговори публично нещо много лошо ще и се случи. \"За мен тези мъже, не са никакви мъже, а псевдо такива, които са въплъщение на комплексарщината, страхливостта и мерзостта. Когато приятелката ми разказа за това бях отвратен и зверски ядосан от факта, че съществуват такива долни и мерзки същества, които си позволяват подобни издевателства\", обобщава Иван Атанасов. За сега няма реакция от МВР Бургас.", "date": "2018.08.22", "title": "БГ Работодател: Наш хотелиер нае биячи за украинска камериерка, която си поискала заплатата!"}
{"url": "https://www.faktor.bg/bg/articles/novini/svyat/bivshiyat-advokat-na-tramp-priznal-pred-sada-che-e-izvarshil-prestaplenie-po-negova-zapoved", "text": "Сериозен удар срещу американския президент от страна на един от най-приближените му хора. Бившият личен адвокат на Доналд Тръмп - Майкъл Коен, е признал пред съда, че му е било наредено да извърши престъпление. Той уредил плащанията за мълчанието на двете жени, които твърдят, че са имали интимна връзка с Тръмп. Майкъл Коен се е признал за виновен по осем обвинения, включително заобикаляне на данъчните закони, банкова измама и нарушаване на правилата за финансиране на предизборни кампании. Едното плащане - за порно актрисата Сторми Даниълс, е било на стойност 130 000 долара, а другото - за 150 000 долара, е било за бившия модел на „Плейбой” Карън Макдугъл. Самият Доналд Тръмп отрича и двете афери. В същото време Тръмп понесе още един много сериозен удар - бившият ръководител на предизборната му кампания Пол Манафорт е признат за виновен по осем от 18-те обвинения в делото за банкова и данъчна измама. Тръмп е сигурен, че адвокатът му няма да се обърне срещу него Това е първото дело, произтичащо от разследването на специалния прокурор Робърт Мълър, за намеса на Русия в изборите през 2016 г. и възможно съглашателство между Москва и екипът на предизборната кампания на  президента Доналд Тръмп.", "date": "2018.08.22", "title": "Бившият адвокат на Тръмп: Платих на две жини, които са имали интимна връзка с него, за да мълчат"}
{"url": "https://www.faktor.bg/bg/articles/novini/balgariya/kat-podpuka-klientite-na-olimpik", "text": "Главна дирекция „Национална полиция” е разпратила писмо до всички областни служби на „Пътна полиция” в страната да прекратят гратисния период, в който не налагат глоби на шофьорите, застраховани с „Гражданска отговорност” в „Олимпик“, пише „Труд”.  Документът бил за служебно ползване и започвал да действа, считано от днес, 22 август. Санкциите се налагат за каране с невалидна полица, което е нарушение на Кодекса за застраховането и Закона за движение по пътищата. Клиентите на фалиралото кипърско дружество към момента не са получили уведомление от Гаранционния фонд, че полиците им са невалидни и имат 14-дневен срок да сключат нови договори с друга компания.", "date": "2018.08.22", "title": "КАТ подпука клиентите на \"Олимпик\""}
{"url": "https://www.faktor.bg/bg/articles/novini/svyat/britanski-iztrebiteli-pak-goniha-ruski-samoleti-nad-cherno-more", "text": "Два изтребителя „Еврофайтър Тайфун” на Кралските военновъздушни сили са били вдигнати по тревога от авиобаза в Румъния заради преминаването на руски бойни самолети близо до въздушното пространство на НАТО над Черно море, предаде „Ройтерс”, цитирана от БТА. Машините са били разпознати като Су-30, съобщиха от британските ВВС в официално съобщение. На този етап официален коментар от руска страна няма. Румънската агенция „Медиафакс” припомня, че британските изтребители са разположени в северната ни съседка с цел охрана на натовското небе. Миналата седмица те излетяха заради появата на шест фронтови бомбардировача Су-24 над Черно море.", "date": "2018.08.22", "title": "Британски изтребители пак гониха руски самолети над Черно море"}
{"url": "https://www.faktor.bg/bg/articles/novini/svyat/amerikanski-senatori-iskat-oon-da-razsledva-ubistvoto-na-ruskite-zhurnalisti-v-tsar", "text": "Американските сенатори Марко Рубио и Кристофър Кунс са изпратили до генералния секретар на ООН Антониу Гутереш писмо с молба да разпореди \"пълномащабно и безпристрастно разследване\" на убийството на тримата руски журналисти в Централно-африканската република. Те бяха разстреляни на 31 юли тази година доката разследваха дейността на частната военна компания \"Вагнер\", - тайнствената руска наемническа организация, свързана с най-близкото обкръжение на руския президент Владимир Путин, пише The Washington Post. Журналистите Орхан Джемал, Александър Расторгуев и Кирил Радченко е трябвало да заминат за град Бамбари (градът, който е най-близко до златните находища, охранявани от наемниците от ЧВК \"Вагнер\"), но техният шофьор ги завел на север, към град Декоа. Тримата са убити от засада, като версията за грабеж се опровергава от изоставените на място туби с бензин, скъпа техника, мобилни телефони. По информация на медията, частни детективи, изпратени в ЦАР от Михаил Ходорковски са получили информация, че преди засадата, в близост до КПП, където са били разстреляни тримата е имало група от 10 въоръжени и маскирани мъже, а малко преди нападението, оттам минал още един автомобил с двама бели въоръжени мъже и звама африканци. Сенаторите призовават генералният секретар на ООН да \"задейства механизмите на ООН\" за провеждане на разследване на убийството.", "date": "2018.08.22", "title": "Американски сенатори искат ООН да разследва убийството на руските журналисти в ЦАР"}
{"url": "https://www.faktor.bg/bg/articles/germanskiyat-vanshen-ministar-nyama-da-pozvolim-na-sasht-da-ni-se-kachi-na-glavata", "text": "Министърът на външните работи на Германия Хайко Маас публикува статия в авторитетния вестник Handelsblatt, озаглавена \"Няма да позволим на САЩ да търгуват през главата ни\". В статията той посочва, че отношенията между Европа и САЩ значително са се променили, като близостта от времето на Студената война вече е история. \"Целта на европейската политика е силна и суверенна Европа. Само в тясно сътрудничество с Франция и останалите европейци може да се постигне баланс със САЩ. Европейският съюз трябва да се превърне в опора на международния ред, партньор за всички, които го приемат\", пише Хайко Маас и казва, че САЩ и Европа вече не споделят общи ценности в такава степен, както е било в миналото. Според германския външен министър Европа трябва да изгради независима от САЩ собствена платежна система SWIFT и Европейски валутен фонд. Той допълва, че що се отнася до партньорството в НАТО и борбата с тероризма, европейците се нуждаят от САЩ, но ЕС трябва да укрепи европейския стълб на Атлантическия договор и да поеме повече отговорности, за да може да запази стратегическото си партньорство със САЩ. В същото време Хайко Маас посочва, че европейците ясно са казали на американците, че смятат за грешка излизането на Вашингтон от ядреното споразумение с Иран и че ЕС ще предприеме мерки за защита на европейските компании от евентуални американски санкции. В отговор на протекционистката политика на президента на САЩ Доналд Тръмп германският външен министър напомня, че европейските филиали на Apple, Google, Facebook реализират милиардни печалби всяка година, които репатрират в Америка, и предлага да бъде въведен специален данък върху дейността им в Европа. Иронията е, че туитовете от Белия дом ще насърчат създаването на една суверенна Европа, търсеща баланс. И ние здраво работим за това, завършва статията си Хайко Маас, отбелязва БНР.", "date": "2018.08.22", "title": "Германският външен министър: Няма да позволим на САЩ да ни се качи на главата"}
{"url": "https://www.faktor.bg/bg/articles/obshtinskiyat-savetnik-ot-bsp-goni-robite-na-truda-hamalite", "text": "Общинският съветник от БСП Николай Николов и председателят на район \"Красно Село\" от НФСБ Владимир Христов са инициатори на подписка за отстраняването на лицата, предлагащи хамалски услуги и проституиращи на столичния булевард \"Христо Ботев\". Вчера напрежението между тях и хората, които предлагат транспортни услуги беше доста високо, днес отново е така.  Според служителите на Столичната община дори полицаите и от Центъра за градска мобилност са безпомощни, а вечер на мястото процъфтява проституцията. Владимир Христов беше категоричен, че няма против това хамалите да работят и да изкарват прехраната си. \"Аз съм за тези хора да имат работа, да им се намери място, да им се легализира цялата дейност и всичко да бъда наред\", обяви той в ефира на \"България сутрин\" на Bulgaria ON AIR.. Общинският съветник от БСП Николай Николов пък добави още, че е повдигал темата на заседания на комисии в СОС, но темата не е разглеждана, а служители на СДВР пък са обяснявали, че няма проблем, защото хамалите не са там. Николов беше категоричен, че ще отправи питане и до кмета на столицата Йорданка Фандъкова защо не се обръща внимание на този проблем. \"На 13 септември като внесем подписката, която хората са ни подкрепили, ще потърсим тези отговори. Наистина не знам 10 години този проблем не се решава\", категоричен беше общинският съветник пред пред камерата на Bulgaria ON AIR. Според двамата трябва да се направи така, че работата на хамалите да бъде законна и дейността им да не пречи на преминаващите по булеварда или тротоара. Георги, който си изкарва прехраната на булевард \"Христо Ботев\" с предоставянето на хамалски услуги, беше категоричен, че той и колегите му са там, за да работят, а не да създават проблеми. \"Нашите бащи също са работили тук и са изкарали хляба си с труд. Така и ние си поддържаме нашите семейства с нашия труд, работим и си имаме постоянни клиенти\", настоя Георги. Той беше категоричен, че е искал да работи друго, но липсата на средно образование му пречи да си намери друг начин на прехрана.", "date": "2018.08.22", "title": "\"Робите на труда\" - хамалите скочиха срещу общинския съветник от БСП, който ги гони от бул. \"Христо Ботев\""}
{"url": "https://www.faktor.bg/bg/articles/chetiri-avtomobila-se-udariha-na-bul-ivan-geshov-v-stolitsata", "text": "Верижна катастрофа между четири автомобила е станала на бул. \"Иван Гешов\" и ул. \"Гюешево\" в София в платното в посока към жк \"Лагера\", съобщава Би Ти Ви. Ударили са се два леки автомобила и два микробуса. При инцидента няма сериозно пострадали, един човек е откаран в болница. На мястото има и полиция. Движението в района е затруднено и се извършва само в средната лента. Все още не е известно как се е стигнало до инцидента.", "date": "2018.08.22", "title": "Две леки коли и два микробуса се удариха на бул. \"Иван Гешов\" в столицата"}
{"url": "https://www.faktor.bg/bg/articles/obshtestvo/ulitsata/chepelartsi-blokirat-patya-za-pamporovo-iskat-si-prokuraturata", "text": "Жители на град Чепеларе обявяват граждански протест на 24 август. Повод за това е решението на Прокурорската колегия на ВСС да бъде закрита Районната прокуратура в родопския град, като на нейно място бъде разкрито териториално отделение на Районна прокуратура-Смолян. Според тях това решение, освен че е немотивирано, не е било поставено за обсъждане с гражданите на Чепеларе и не е съгласувано с местните институции. Във връзка с възникнали проблем инициативен комитет, излъчен от жителите на родопския град, излязе с изявление до медиите:", "date": "2018.08.22", "title": "Чепеларци блокират пътя за Пампорово, искат си Прокуратурата"}
{"url": "https://www.faktor.bg/bg/articles/siderov-pak-podhvana-valeri-simeonov-pokaza-snimka-na-politseyski-shef-prishporvan-da-zatvarya-zavedeniya", "text": "Не може един човек от цялото правителство да се прави на командир и да командва всички. Това не е редно. Просто е крайно време вече вицепремиерът Валери Симеонов да престане с тези изпълнения в стил градския шериф, заяви пред журналисти лидерът на АТАКА и председател на ПГ на Обединени патриоти Волен Сидеров пред Министерски съвет. Смятам да присъствам на заседанията на Министерски съвет и да следя какво се случва. Тъй като през тази есен трябва да се сложи ясен план за действие и приоритети какво ще вършим следващата година, а не да изскачат на парче някакви поправчици. Това е, което аз ще стимулирам да става, но нямам вълшебна пръчица, така че ще видим какво ще стане“, обясни Сидеров. Той показа снимка на директорът на РУ – Созопол Милен Гайдарджиев. „Такива хора са пришпорвани от вицепремиера Валери Симеонов да затварят заведения, да слагат патрулки и да заплашват. Лично този индивид е заплашвал заведения, че са отворили, и ги е арестувал за 24 часа. Срещу това нещо се боря и в момента предприемам мерки. Говорих и с вътрешния министър дали е уведомен за това, той не беше много наясно какво правят неговите регионални началници. Има също един много забавен начин – екип на телевизия Алфа преди два дни в кабинета на РЗИ – Бургас засича и заснема как Валери Симеонов се обажда на директора и без да каже „добър ден“ му казва да се дадат протоколите за „Какао бийч“. След това, като разбрал, че при него има журналисти от Алфа, му казал „изгони ги тия“. Тоест, по този начин биват командвани шефове на институции по морето да ходят и да тормозят бизнеса. Питах и здравния министър, той изобщо не е наясно как вицепремиерът през главата му командва негови служители“, обясни Сидеров. Той обясни, че всички тези въпроси ще ги постави в писмен вид към премиера и към Министерски съвет, като ще има и парламентарни въпроси към министри. „Вече топката е в премиера, който трябва да направи разговор с вицепремиера Симеонов и да му обясни какви са функциите на един вицепремиер. Те не са да бъде старшина или началник на местни структури, а да координира работата между министерствата, без да командва техни служители. Това не е правилно и трябва да му го кажем. Това не взривява коалицията, а я заздравява. Не може един вицепремиер да се прави на ротен старшина. Така че като поставям този въпрос искам да се нормализират отношенията в коалицията. Вицепремиерът Симеонов да разбере как да се държи и да започне да се държи така“, каза още Сидеров.", "date": "2018.08.22", "title": "Лидерът на \"Атака\" разпространи снимка на полицейски шеф, \"пришпорван\" от Валери Симеонов да затваря заведения"}
{"url": "https://www.faktor.bg/bg/articles/petak-13/mo-pusna-nova-porachka-za-remont-na-bombardirovachi-ot-ruski-firmi-nalivame-nad-50-mln-lv", "text": "Министерство на отбраната обяви нова скандална обществена  . Процедурата е стартирана с Решение №108, от 17 август тази година, но вчера бе официално обявена. Ведомството на министър Красимир Каракачанов планира да изразходва 41 млн. лв. без ДСД за привеждането на старата съветска летателна техника в съответствие с изискванията.  В мотивите за поръчката се изтъква: \"Назначеният технически и междуремонтен ресурс на предвидените за ремонт самолети Су-25 е изтекъл преди повече от 10 години и поради тази причина същите се нуждаят от качествен ремонт с изпълнение на всички действащи бюлетини, касаещи не само якостните характеристики на конструкцията, но така също и цялото останало оборудване на самолетите\". Експерти във военната област обаче са категорични, че поръчката е твърде смущаваща и крие доста подводни камъни. Няма обяснение, защо за участие в конкурса се канят само Русия и Беларус, като се изключва Украйна, която също има капацитет да извърши ремонта? Още повече, че Украйна е партньор на НАТО и иска да стане член на Алианса. Експерти нямат отговор и на въпроса – защо са ни необходими точно в момента бомбардировачи, предназначени за удари по наземни и морски цели и поддръжка на сухопътни войски? Важният въпрос пред българската отбрана е дали точно ремонтът на СУ-25 е първият приоритет на ВВС, при все че не е решен проблемът с ерполисингът и  което е по-вероятна и важна мисия. От публикуваните документи на сайта на МО става ясно, че ще бъдат ремонтирани всичките налични 14 самолета, но експерти смятат, че би било оправдано да се ремонтират 4 или 6 машини, но не и всички налични, след като предстои да се купуват нови самолети, по натовски стандарти. По този начин едва ли рационално ще се изразходва финансовият ресурс на министерството. Притеснително при въпросната поръчка е, че от 41 млн. лв. без ДДС тя може да набъбне до 82,5 млн. лв. Според Закона за Отбраната и въоръжените сили, когато поръчката е под 50 млн. лв. няма нужда от санкция на правителството, а може да бъде пусната само с решение на министъра. Така ще бъде стартирана поръчката, за да се заобиколи МС, но с втори транш може да набъбне двойно. С предвидения ремонт на бомбардировачите СУ-25 пред българската отбрана остава големият проблем – натовската българска армия продължава да поддържа на въоръжение необосновано съветска военна техника и да я ремонтира само в заводи на Русия и нейни сателити. Обявената обществена поръчка е и твърде лош сигнал към партньорите ни. Само след дни предстои делегация на МО, водена от зам.- министър Атанас Запрянов да посети САЩ. Целта на визитата е засилване на взаимното сътрудничество с Пентагона, Държавния департамент и Конгреса на САЩ. С тази обществена поръчка, България реално отказва да изпълни и решенията от последната среща на върха на НАТО, проведена преди два месеца. Едно от решенията й бе страните от Алианса да спрат да поддържат  руска и съветска техника. Абсурдно е да ремонтираш оръжията си при този, който те е обявил за враг. В последната версия на военната си доктрина Москва разглежда НАТО като неприятел, тоест и България. През пролетта на тази година МО подписа и друг скандален договор с Русия за ремонт на остарелите МИГ-29. За ремонтирането им ще бъдат изразходвани близо 81 млн. лв. без ДДС. Така само през тази година Русия ще получи поръчки за ремонти от малка България за близо 100 млн. лв. с ДДС.", "date": "2018.08.22", "title": "МО пусна нова поръчка за ремонт на бомбардировачи от руски фирми, наливаме над 80 млн. лв"}
{"url": "https://www.faktor.bg/bg/articles/obshtestvo/zakon-i-red/razkriha-kanal-za-trafik-na-nelegalni-migranti", "text": "Канал за трафик на нелегални мигранти е разкрит при операция на ГДНП и РУ-Своге, съобщи Нова телевизия. Установените незаконни мигранти са 26. Задържани са трима мъже – двама българи и чужденец с хуманитарен статут. По първоначални данни те са съпричастни към престъпната дейност. Преди това са получени данни за транспортиране на незаконни мигранти от адрес в Искърското дефиле до западната ни граница. По случая е образувано досъдебно производство. На тримата задържани е наложена временна мярка за задържане за срок до 72 часа.", "date": "2018.08.22", "title": "Разкриха канал за трафик на нелегални мигранти"}
{"url": "https://www.faktor.bg/bg/articles/obshtestvo/zakon-i-red/samo-za-den-kat-vze-62-knizhki", "text": "Само за ден 62-ма души останаха без шофьорски книжки след спецакции по пътищата на страната, съобщава МВР. Над 5300 моторни превозни средства са проверени само във вторник. Установени са общо 4186 нарушения, от които 1264 са за управление на МПС с превишена скорост. Издадени са 2133 фиша и 789 акта за установени административни нарушения. Отнети са 62 книжки на водачи заради неплатени задължения. По време на осъществените проверки на място на гражданите са връчени общо 335 електронни фиша.", "date": "2018.08.22", "title": "Само за ден КАТ взе 62 книжки"}
{"url": "https://www.faktor.bg/bg/articles/obshtestvo/zakon-i-red/prokuraturata-dade-na-sad-ivancheva-petrova-i-dyulgerov", "text": "Спецпрокуратурата даде на съд отстранената кметица на \"Младост\" Десислава Иванчева, заместничката ѝ Биляна Петрова и бившия районен кмет Петко Дюлгеров. Те са обвинени за подкуп. Делото е разпределено на съдия Иво Хинов. Тримата бяха задържани при акция на 17 април. Повод за нея беше разследване за подкуп, даден на Иванчева от строителен предприемач. Тогава беше съобщено, че Иванчева и заместничката й Биляна Петрова са задържани със 70 000 евро, които са част от по-голяма сума, поискана за издаване на строително разрешително.  В същия ден беше задържан и бившият кмет на община „Младост” Петко Дюлгеров. За него се твърди, че е бил посредник при подкупа.", "date": "2018.08.22", "title": "Прокуратурата даде на съд Иванчева, Петрова и Дюлгеров"}
{"url": "https://www.faktor.bg/bg/articles/politika/hlyab-i-pasti/stoi-li-rumen-radev-zad-dumite-na-svoya-podchinen-gripen-li-e-negoviyat-favorit", "text": "По повод предстоящото от 27 до 31 август 2018 г. посещение в САЩ на ръководена от заместник-министъра на отбраната Атанас Запрянов делегация, високопоставен представител на администрацията на президента Румен Радев спекулира с темата за избора на производител на нов тип боен самолет за Военновъздушните сили. Манипулативното изявление, направено на фейсбук страницата му(виж   или в края на текста, б.р.), внушава, че изборът вече може да е предопределен в полза на САЩ.   Освен това, същият представител на президента без основания напада и мен, като си позволява обидно и манипулативно да говори за „времената на министър Ненчев“.  По този повод, като бъдат припомнени някои известни факти, могат да бъдат повдигнати следните основателни въпроси:  От свое име ли говори високопоставеният служител в Президентството или ангажира и институцията? Ако е второто, има ли право и реални основания президентът да се намесва в процес, който е в правомощията на изпълнителната и законодателната власт? Още повече, че спекулативните внушения на въпросното изказване в действителност пораждат известни съмнения за лобизъм от страна на президентството в полза на определен кандидат.  Устойчиви ли са през годините вижданията на президента Радев относно това кой е най-подходящият самолет за българските Военновъздушни сили?  Като се говори спекулативно за \"времената“ на Николай Ненчев в МО, не трябва да се забравя мандата на служебния министър Стефан Янев, назначен именно от президента Радев. Тук възникват следните по-важни въпроси, отнасящи се до неговото управление:  Не бяха ли променени в хода на процедурата критериите за избор, така че да натежи кандидатурата на „Грипен“?  Защо беше игнорира постъпила допълнителна оферта от САЩ? За справка, виж доклада на специално сформираната парламентарната комисия от 2017 г.  Каква беше причината министър Янев да бърза да приключи процеса на ниво МО и правителство, при все, че той е само служебен министър с ограничен във времето мандат?  Защо Стефан Янев безцеремонно уволни проф. Тодор Тагарев като директор на Института по отбрана, при това в хода на самата процедура?  Защо Стефан Янев побърза да назначи генерал-лейтенант А. Боцев за началник на отбраната, след като този въпрос беше редно да бъде оставен на редовно избраното правителство? При все, че ген. Боцев е упражнил правото си да получава пенсия, а същевременно продължава да служи заради абсурдното ни законодателство. Така по волята на Румен Радев за началник на отбраната беше назначен пенсионер. Това ни поставя в уникална позиция в НАТО началникът на отбраната да е едновременно и пенсионер. По какви критерии тогава генерал-лейтенант Боцев беше предпочетен пред вицеадмирал Ефтимов?  На какво осномание служебният министър кадруваше в МО, като решаваше въпроси, които трябва да останат за редовно правителство с четиригодиен мандат?  Поради каква необходимост Стефан Янев реши да изпрати заместника си на екзотична командиравка в Того в последния ден на мандата на служебния кабинет?  Под знака на имено тези, все още не получили убедителен отговор въпроси премина управлението на назначения от президента служебен министър през пролетта на 2017 г.  Нека президентът Радев поне сега има доблестта да гледа истината в очите и да отговори дали стои зад думите на своя подчинен, както и дали „Грипен“ е неговият фаворит?", "date": "2018.08.22", "title": "Стои ли Румен Радев зад думите на своя подчинен, „Грипен“ ли е неговият фаворит?"}
{"url": "https://www.faktor.bg/bg/articles/novini/svyat/vlizat-v-sila-novite-sanktsii-na-sasht-sreshtu-rusiya-zaradi-otravyaneto-na-skripal", "text": "Днес влиза в сила първата част от новите санкции на САЩ срещу Русия( виж  какво предвиждат, б.р.). Под забраната попадат доставките в Русия на продукция с двойно предназначение, износ за Русия на всякакви \"чувствителни\" стоки и технологии, свързани със сферата на националната сигурност на САЩ, а също така доставки на електроника, компоненти и технологии за нефтогазовата индустрия. Новите санкции са в отгоро на отравянето на бившия полковник от ГРУ Сергей Скрипал и дъщеря му Юлия в британския град Солсбъри, за което САЩ обвиняват руските власти.  Ако Русия откаже да сътрудничи с международните експерти по химическите оръжия, през ноември ще влезе в сила втората, много \"по-чувствителна част\" от санкциите. Те ще включват понижаване на нивото на двустранните дипломатически отношения или дори пълното им прекратяване, практически пълно търговско ембарго, забрана на полетите на \"Аерофлот\" до САЩ и блокиране на кредитите на Москва по линия на международните финансови организации.", "date": "2018.08.22", "title": "Влизат в сила новите санкции на САЩ срещу Русия заради отравянето на Скрипал"}
{"url": "https://www.faktor.bg/bg/articles/signal-za-bomba-v-ruskoto-posolstvo-v-sofiya", "text": "Сигнал за взривно устройство е получен малко след 11 ч. днес за сградата на руското посолство у нас, съобщиха от МВР.  Служителите на посолството са евакуирани, полицията извършва проверка.", "date": "2018.08.22", "title": "Сигнал за бомба евакуира  руското посолство в София"}
{"url": "https://www.faktor.bg/bg/articles/moskva-otvrashta-na-udara-umuva-za-razplashtane-s-natsionalni-valuti", "text": "Руската федерация обмисля преминаването към разплащане с национални валути в отговор на новите санкции на САЩ. Това обяви в ефира на телевизионния канал „Россия 24“ министърът на промишлеността и търговията на Руската федерация Денис Мантуров, предава ТАСС. „Стараем се да премахнем тези ограничения, като преминем към разплащане с национални валути“, обясни Мантуров. Новите санкции на САЩ може да се отразят негативно на доставките на руски производители в трети страни“, допълни министърът.  „Ние разглеждаме рисковете, за които споменах, на първо място, като свързани именно с доставките на пазари в трети страни“, уточни Денис Мантуров. Агенцията припомня, че на 2 август в Конгреса на САЩ бе внесен законопроект за затягане на рестриктивните мерки срещу Москва. Документът предвижва „ожесточаване на санкциите по отношение на енергийния и финансовия сектор на Русия“, а също и по отношение на „олигарси и държавни предприятия“.", "date": "2018.08.22", "title": "Москва отвръща на удара! Умува за разплащане с национални валути"}
{"url": "https://www.faktor.bg/bg/articles/migrirashti-shtarkeli-prekasnaha-toka-na-10-sela-v-turtsiya", "text": "Масовата миграция на щъркели стана причина 10 села в района на град Изник, Северозападна Мала Азия, да останат без електрозахранване, предава CNNTurk. С наближаването на есента птиците се приготвят да мигрират към по-топли райони на юг. За целта те се събират на големи ята и обичат да кацат върху кабелите за високо напрежение. Последните не са издържали на тежестта и това е причинило електроаварията. Ремонтните екипи в Турция, които са свикнали с подобен род проблеми през това време на годината, дават специални дежурства.", "date": "2018.08.22", "title": "Мигриращи щъркели прекъснаха тока на 10 села в Турция"}
{"url": "https://www.faktor.bg/bg/articles/ne-e-ustanoveno-nalichie-na-bomba-na-teritoriyata-na-posolstvoto-na-rusiya-v-sofiya", "text": "Не е установено наличие на бомба на територията на посолството на Русия в София. Това каза за Агенция „Фокус“ пресаташето на руското посолство в София Анастасия Кабанова. „Проверките приключиха. Вече резултатите и по-нататъшната работа са в ръцете на полицията. Самата работа в посолството не се е прекъсвала и продължава и към момента. В посолството не беше открито нищо съмнително и като цяло се смята, че съобщението беше фалшиво“, допълни тя.", "date": "2018.08.22", "title": "Не е установено наличие на бомба на територията на посолството на Русия в София"}
{"url": "https://www.faktor.bg/bg/articles/novini/balgariya/sinoptitsite-ochakvat-ot-pravitelstvoto-da-reshi-spora-im-s-ban", "text": "Продължава кризата в Националния институт по метеорология и хидрология (НИМХ). Синоптиците очакваха правителството да реши спора им с Българската академия на науките. От позиция на НИМХ от вчера стана ясно, че синоптиците не са приели предложението на ръководството на БАН за промени във финансирането на института и настояват да се отделят от академията. Според метеоролозите предложението на БАН запазва сегашното статукво. До разговори между НИМХ и БАН се стигна след поредните протести на метеоролозите и заплахата да спрат работа заради липсата на адекватно финансиране. След последните протести премиерът Бойко Борисов даде срок на двете страни да се разберат до 22 август. След този срок синоптиците продължават да настояват за отделяне от Академията на науките. „Ако правителството реши да изгради национална хидрометеорологична служба на основата на института, ние не сме против. Има и учени, които биха искали обаче да останат в БАН и ние не можем да се лишим от тях. Има проекти, под които стои името на БАН. Ние не сме против хидрометеорологична служба на базата на института към правителството, но сме против да бъде преместен от догодина някъде другаде”, повтори председателят на БАН проф. Юлиан Ревалски. „Не могат да бъдат задържани насила тези, които искат да напуснат БАН. Засега не говорим за законодателни решения, но ако се стигне до извеждане на института, ще трябва да има нормативна уредба от народното събрание. Все още дебатът е на ниво правителство”, коментира министърът на образованието Красимир Вълчев. Най-вероятно при това положение институтът ще бъде прехвърлен към Министерството на образованието.", "date": "2018.08.22", "title": "Синоптиците очакват от правителството да реши спора им с БАН"}
{"url": "https://www.faktor.bg/bg/articles/novini/balgariya/poveche-ot-40-g-remont-na-viaduktite-v-stranata-ne-e-praven", "text": "Повече от 40 години ремонт на виадуктите в страната не е правен, съобщиха от Пътната агенция. В момента се укрепват колоните на виадукт „Коренишки дол” на магистрала „Хемус”. Според експерти това е едно от съоръженията в страната в най-тежко състояние и ремонтът му е неотложен. До края на октомври месец се очаква да приключи ремонтът на дясното платно, а през следващата година да се ремонтират колоните на лявото платно. Обясниха още, че целият виадукт е бил лошо поддържан и не е добре направен. До края на годината предстои да започнат още пет ремонта на виадукти в страната – три виадукта на магистрала „Тракия” и два на „Хемус”. Те ще започнат в края на летния сезон, когато се очаква и движението да не бъде толкова интензивно. „В момента се ремонтират три от виадуктите на магистрала „Хемус”, два на магистрала „Тракия”. Предстоят още три на магистрала „Тракия” и два на магистрала „Хемус”. Повече от 35 – 40 години, откакто са построени тези виадукти не е правено нищо по тях. На един виадукт трябва между 8 и 10 години да се правят профилактични ремонти, за да не се допуска това състояние, което е в момента”, заяви инж. Светослав Глосов, председател на УС на АПИ.", "date": "2018.08.22", "title": "Повече от 40 г. ремонт на виадуктите в страната не е правен"}
{"url": "https://www.faktor.bg/bg/articles/novini/svyat/zemetresenie-s-magnitud-7-3-po-rihter-vav-venetsuela", "text": "Силно земетресение с магнитуд 7,3 по Рихтер разлюля североизточното крайбрежие на Венецуела.  Трусът с епицентър в щата Сукре е бил усетен дори в колумбийската столица Богота и в части от Тринидад. Няма данни за жертви, съобщиха властите. В столицата Каракас евакуираха сгради като предпазна мярка, а проправителствена демонстрация беше прекъсната. Това е най-силното земетресение във Венецуела от началото на миналия век, съобщи бТВ.  Въпреки това то е нанесло неголеми щети. Рафинериите и петролните находища работят нормално.  Трусът е продължил дълго, около минута.", "date": "2018.08.22", "title": "Земетресение с магнитуд 7,3 по Рихтер във Венецуела"}
{"url": "https://www.faktor.bg/bg/articles/migranti-shturmuvaha-ogradata-razdelyashta-maroko-ot-ispanskiya-anklav-seuta", "text": "Голям брой мигранти щурмуваха оградата между северноафриканския испански анклав Сеута и Мароко в опит да влязат в ЕС, съобщава Асошиейтед прес. Според Гражданската гвардия през оградата са успели да преминат около 100 мигранти. Седем полицаи са били изгорени с киселина и негасена вар, с която някои от мигрантите ги залели, докато преодолявали оградата. Инцидентът става месец след като над 600 мигранти преодоляха същата тази висока ограда от бодлива тел. Мигранти от страните южно от Сахара, живеещи незаконно в Мароко, се опитват да влязат в Европа всяка година, преодолявайки оградите около испанските анклави Сеута и Мелиля. Онези, които успяват да проникнат на испанска територия, са настанявани във временни центрове за мигранти и накрая са или репатрирани или освобождавани.", "date": "2018.08.22", "title": "Мигранти щурмуваха оградата, разделяща Мароко от испанския анклав Сеута"}
{"url": "https://www.faktor.bg/bg/articles/turtsiya-gartsiya-brani-teroristi", "text": "Гърция защитава терористи, заяви говорител на управляващата Турция Партия на справедливостта и развитието (ПСР) Омер Челик, написа анкарският в. Хюриет. Политикът от югоизточната ни съседка отправи огън и жупел след като Върховният съд в Атина разреши осем военни, избягали в членката на Европейския съюз след опита да преврат срещу Реджеп Ердоган от лятото на 2016 г., да получат статут на бежанци. Гръцките магистрати отхвърлиха решение на по-нисша инстанция. \"Съдебни решения, които бранят пучистите, защитават терористите\", категоричен бе Челик.", "date": "2018.08.22", "title": "Турция: Гърция брани терористи"}
{"url": "https://www.faktor.bg/bg/articles/siderov-edin-chovek-v-pravitelstvoto-se-pravi-na-sherif-stiga-veche", "text": "Предлагам анекс към договора с Македония, чрез който тя да не прави спекулации с български исторически събития и личности. Това каза пред журналисти пред сградата на Министерски съвет председателят на ПГ на „Обединени патриоти“ и лидер на \"Атака\" Волен Сидеров. „За да не кажат пак, че нахлувам в Министерския съвет и да правим нервни кризи, тази импровизирана пресконференция ще я направим пред сградата. Във връзка с последните изявления на министър-председателя на Македония Зоран Заев медийните реакции – видях и че министър Каракачанов е говорил, не са достатъчни. Трябват решения. Затова аз съм се подготвил и имам проект за анекс към договора с Македония, който смятам да предложа като проекторешение на Народното събрание. Парламентът трябва да приеме решение, че възлага на правителството да анексира договора с Македония – това е възможно, самият договор позволява това. В него най-общо се казва, че Македония ще се въздържа от всякакви спекулации и опити да присвоява исторически личности или събития – владетелите на първата българска империя от хан Крум до цар Владислав и всички исторически личности и събития, свързани с национално-освободителната борба и т.н.“, каза още Сидеров. Той посочи, че това е едно подробно наставление македонската страна да спре със свободни изявления, с които засяга българската история и с които се предизвиква негативен обществен отзвук. „Добросъседските отношения са важно нещо, но Македония трябва да знае, че ние поставяме този анекс и ако тя не се съгласи с него, България ще си помисли за подкрепата за ЕС. Това не е нещо вражеско, а съвсем в рамките на дипломатическите отношения“, коментира Сидеров. Той уточни, че досега не е говорил по тази тема с министър-председателя Бойко Борисов.", "date": "2018.08.22", "title": "Сидеров: За Македония трябват решения, подготвил съм проект за анекс към договора"}
{"url": "https://www.faktor.bg/bg/articles/darzhavniyat-savet-na-gartsiya-potvardi-pravoto-na-ubezhishte-na-8-te-izbyagali-turski-voenni", "text": "Държавният съвет на Гърция, върховен административен съд в страната, отхвърли възражението на правителството в Атина срещу предишното му решение, с което бе дадено право на убежище на турските войници, обвинени от Турция в участие в опита за държавен преврат от лятото на 2016 г., съобщава вестник Hurriyet. Осмината военнослужещи на Анкара – трима майори, трима капитани и двама старши сержанти, избягаха в Гърция с хеликоптер на 16 юли 2016 г., когато стана ясно, че опитът за пуч срещу президента Реджеп Тайип Ердоган е смазан. Според турските власти осмината са свързани с мрежата на живеещия в САЩ имам Фетхуллах Гюлен, сочен от Анкара за оркестратор на неуспешния преврат.  С последното си решение, Държавният съвет на Гърция отхвърли окончателно жалбата на правителството в Атина, с което потвърждава правото на убежище на бившите турски войници. От редакцията припомнят, че Гърция многократно отхвърли исканията на Турция за екстрадиране на осмината войници.", "date": "2018.08.22", "title": "Държавният съвет на Гърция потвърди правото на убежище на 8-те избягали турски военни"}
{"url": "https://www.faktor.bg/bg/articles/borisov-shefat-na-bnr-i-sem-da-si-poemat-otgovornostta-po-problema-s-detskiya-radio-hor", "text": "Шефът на националното радио и СЕМ трябва да си поемат отговорността по проблема с Детския радио хор. Това каза министър-председателят Бойко Борисов преди днешното правителствено заседание във връзка с протеста на децата от Детския радио хор, които протестираха пред сградата на Министерски съвет с искане за връщане на предишния им ръководител, предаде  на Агенция „Фокус“. Министърът на културата Боил Банов обясни, че смисълът на демокрацията е медиите да не бъдат под влияние на правителството и премиера и да имат възможност за самостоятелен живот и самостоятелно мнение. „Мисля, че нещата ще бъдат решени добре за всички“, каза още Банов. „Да, ама са под нашия прозорец“, коментира премиера Бойко Борисов. „Така че се надявам и шефът на националното радио, и СЕМ да си свършат работата. Не заради друго, а защото стоят пред Министерски съвет. Не мога да ги оставя децата да стоят отвън. Да си поемат отговорността“, каза още премиерът.", "date": "2018.08.22", "title": "Бойко Борисов: Шефът на БНР и СЕМ да си поемат отговорността по проблема с Детския радио хор"}
{"url": "https://www.faktor.bg/bg/articles/turtsiya-mozhe-da-prekrati-nezabavno-udryashtata-po-lirata-kriza-v-otnosheniyata-sas-sasht", "text": "Турската криза може свърши незабавно, ако пастор Андрю Брънсън бъде освободен Турция може да прекрати „незабавно“ удрящата по лирата криза в отношенията със САЩ, като освободи задържания американски пастор Андрю Брънсън. Това заяви съветникът на президента на САЩ по националната сигурност Джон Болтън в интервю за Reuters, дадено по време на посещението му в Израел.  „Вижте, Турция направи голяма грешка като не освободи пастор Брънсън“, подчерта Болтън в интервю за агенцията. „С всеки ден тази грешка продължава, тази криза може да свърши незабавно, ако те, като държава членка на НАТО и част от Запада, вземат правилното решение и освободят Брънсън без условия“, увери Болтън.  Запитан дали САЩ поставят под въпрос членството на Турция в НАТО, като се има предвид противопоставянето, Болтън отвърна: „В момента тази тема не стои на дневен ред. Фокусирали сме се върху пастор Брънсън и другите американски граждани, които турското правителство държи противозаконно и очакваме този проблем да бъде разрешен“.  Според съветника на президента на САЩ финансовата инжекция, която Катар даде на Анкара, няма да помогне на икономиката на Турция.  „Mисля, че това, което те обещаха, е напълно недостатъчно, за да окаже въздействие върху икономиката на Турция. Със сигурност няма да помогне, но всъщност ще видим какво се излезе от обещанието им\", коментира Болтън.", "date": "2018.08.22", "title": "Турция може да прекрати „незабавно“ удрящата по лирата криза в отношенията със САЩ"}
{"url": "https://www.faktor.bg/bg/articles/dzhon-boltan-gotvi-politicheski-iznenadi-za-kiev", "text": "Съветникът по националната сигурност на САЩ Джон Болтън готви политически изненади за Киев, по думите на Марина Ставничук, бивш представител на Украйна във Венецианската комисия, пише руският ежедневник “Независимая газета“, цитиран от \"Фокус\". Съветникът на президента на САЩ за национална сигурност Джон Болтън ще отиде в Киев след среща в Женева със секретаря на Руския съвет за сигурност Николай Патрушев. През следващите седмици могат да се проведат преговори между Болтън и руския външен министър Сергей Лавров. Успоредно тече и процеса на преговори в триъгълника Русия-Германия-Украйна: Ангела Меркел разговаря с Петро Порошенко по телефона преди и след срещата си с Владимир Путин. Всички страни се подготвят за среща на Нормандската четворка. Преговорите бяха отлагани няколко пъти, тъй като страните се съмняваха в ефективността на срещата. От есента на 2016 г., когато лидерите на \"Нормандия формат\", договорени в началото на 2017 г. да се разработи \"пътна карта\" за изпълнение на споразуменията от Минск, ситуацията не се е променила. Няма \"пътна карта\", която да устройва всички, тъй като Украйна и Руската федерация виждат ситуацията в Донбас и целите на Минския процес по различен начин. Киев успя да приеме закон, който дефинира Русия като \"страна-агресор\" (която е страна в конфликта), властите в непризнатите Донецка и Луганска народни републики вижда като окупационната администрация\". Украинското правителство вижда смисъла на споразумението от Минск - да се премахнат двете непризнати републики и да възстанови своята власт над цялата територия до границата с Русия и да възобнови контрола на границата. Русия отрича да е замесена в конфликта, считайки за страни само ДНР и ЛНР (и следователно не признава украинския терминологията на \"външна агресия\" и нарича ситуацията в Донбас Гражданската война). Ето защо - препоръките на Москва до Киев са за преговори с Донецк и Луганск за политическо споразумение. В това състояние преговорите всъщност бяха замразени от година и половина. Сега Западът показа активност, за да измести ситуацията от мъртвата точка. Дипломатическата дейност, която се наблюдава сега, може да бъде свързана с намерението на западните лидери да предотвратят негативните сценарии. Ангела Меркел в разговор с Петро Порошенко след срещата с Владимир Путин заяви, че се обсъжда създаване на мироопазващата мисия на ООН в Донбас. Политологът Фесенко припомни, че медиите са получили информация само за възможната численост на мисията - 30-40 хиляди души. По-рано, по време на преговорите на специалния пратеник на САЩ Кърт Волкър и президентски съветник Владислав Сурков, се появи информация за вероятния състав на мисията: без участието на войски от НАТО и Организацията на Договора за колективна сигурност(ОДКС), включваща страни от бившия Съветски съюз. Но основните противоречия не бяха решени. Междувременно източник на агенция Интерфакс, запознат с преговорите, заяви, че форматът на преговори Волкър - Сурков \"се е изчерпал.\" Според източника не се планират нови срещи в бъдеще. Въпросът за запазване на формата като такъв се обсъжда. В Съединените щати, според изявленията на Кърт Волкър, споделят украинския подход към проблема, но призовават Киев да се удължи законът за специалния статут, така че да не водят до твърдения за неспазване на споразуменията от Минск. Министърът за временно окупираните територии и вътрешно разселените лица от Украйна Вадим Черниш каза за агенция \"Интерфакс-Украйна\", че западните партньори на Украйна са прави: \"Законът в действителност не работи на практика, тъй като Русия не изпълни своята част от споразуменията от Минск.\" Прессекретарят на руския президент Дмитрий Песков заяви, че Патрушев и Болтън ще се срещнат в Женева на 23 август. Той отбеляза, че дневният ред там не е фиксиран : \"Разбира се, на първо място са двустранните отношения и състоянието, в което се намират тези двустранни отношения, а също и, разбира се, обмен на мнения по най-належащите международни проблеми, списъкът на които също е добре известен.\" На следващия ден, 24-ти, Болтън ще пристигне в Киев, където той ще участва в отбелязването на Деня на независимостта на Украйна. Датата е потвърдена от американското посолство в Украйна \" Джон Болтън ще пристигне в Украйна на сутринта на 24 август. Той ще присъства на тържествата и очевидно ще се срещне и с украинското ръководство. Ще бъде натоварен ден ... \"", "date": "2018.08.22", "title": "Съветникът по националната сигурност на САЩ готви политически изненади за Киев"}
{"url": "https://www.faktor.bg/bg/articles/ot-kfn-zayaviha-che-do-tozi-moment-ne-razpolagat-s-doklada-koyto-ralitsa-agayn-guri-predstavi-v-narodnoto-sabranie", "text": "Не са били внасяни каквито и да е писмени сигнали, представляващи анализ и предупреждения за възможните рискове, свързани със ситуацията около ЗК \"Олимпик\" - Кипър. Това съобщиха от пресцентъра на Комисията за финансов надзор в отговор на изявление пред медиите от днес на Ралица Агайн-Гури. Парламентът предсрочно прекрати вчера мандата на Ралица Агайн-Гури - заместник-председател на КФН, ръководещ управлението \"Застрахователен надзор\". КФН отбелязва, че никога не е била информирана от Агайн-Гури за евентуални рискове относно фалита на ЗК \"Олимпик\" - Кипър. От комисията допълват, че не е бил предоставен анализ и оценка за възможните неблагоприятни последствия от фалита на кипърската компания. И допълват, че вариант с фактология относно ЗК \"Олимпик\" - Кипър е бил качен в деловодната система на КФН едва в петък, 17 август. От КФН заявяват, че до този момент въобще не разполагат с доклада, който Ралица Агайн-Гури е представила в Народното събрание. И допълват, че голяма част от изнесените пред народните представители факти бяха абсолютно нови и непознати до този момент и за нас, коментират от комисията. Съгласно поправките в Закона за КФН, които са в сила от началото на годината, заместник-председателите на комисията имат пълна независимост в ресорите, за които носят отговорност, а решенията се взимат колективно, като председателят е \"пръв между равни\". \"Недоумяваме за каква липса на комуникационна стратегия и грижа за потребителите говори г-жа Агайн, след като в разгара на кризата от 1 до 15 август 2018 година тя беше в платен годишен отпуск и практически доста далеч от обстановката, в която работеше КФН\", заявяват от комисията. От там допълват още, че на управление \"Застрахователен надзор\" е възложено да извърши детайлен анализ на рисковете в сектора, за който отговаря. КФН уверява засегнатите клиенти на ЗК \"Олимпик\", че ще положи всички усилия в рамките на предоставените й от закона правомощия да защити техните интереси и да ги информира своевременно относно правата им и процедурите за защита на тези права.", "date": "2018.08.22", "title": "В КФН изненадани от доклада на Ралица Агайн-Гури пред Народното събрание"}
{"url": "https://www.faktor.bg/bg/articles/ruski-grazhdanin-e-gotvel-karvava-banya-v-berlin", "text": "Руски гражданин, подготвял кървава баня в Берлин, бе арестуван в германската столица,  предаде РИА Новости. Федералната прокуратура  на западноевропейската държава заяви, че днес въз основа на издадена от нея заповед е задържан 31-годишния Магомед-Али С. Руският гражданин е смятал да извърши терористичен акт с употребата на взривни вещества. Берлинската полиция откри огромно количество експлозиви при обиска на обитаваното от мъжа жилище.", "date": "2018.08.22", "title": "Руски гражданин е готвел кървава баня в Берлин"}
{"url": "https://www.faktor.bg/bg/articles/ms-odobri-plan-s-konkretni-merki-za-prisaedinyavane-kam-erm-ii-i-kam-bankoviya-sayuz", "text": "Правителството одобри План за действие, включващ мерки в отговор на намеренията на Република България за присъединяване към Валутния механизъм II (ERM II) и към Банковия съюз до юли 2019 година, съобщиха от правителствената пресслужба. Документът е изготвен в следствие на изпратеното на 29 юни 2018 г. официално писмо от министъра на финансите и управителя на Българска народна банка за участие на Република България в Единния надзорен механизъм (ЕНМ) чрез установяване на тясно сътрудничество с Европейската централна банка по смисъла на Регламент (ЕС) №1024/2013 и за намеренията на страната за кандидатстване във Валутния механизъм II, което получи и политическата подкрепа на Еврогрупата. В Плана за действие са включени мерки, които, предвид поетите с писмото ангажименти, следва да се изпълнят до края на месец юни 2019 година. Мерките се изразяват в: засилване на рамката на надзора в банковия сектор чрез тясно сътрудничество с ЕЦБ и предприемане на необходимата подготовка в съответствие със съществуващите процедури, чрез извършване на редица промени в националното законодателство, като се предвижда към края на 2018г. те да бъдат одобрени от Народното събрание; подобряване на макронруденциалната рамка чрез въвеждане до края на 2018 г. на макропруденциални инструменти в Закона за кредитните институции, позволяващи налагането на системно ниво на изисквания към кредитополучателите; засилване на надзора върху небанковия финансов сектор (пенсионни фондове и застрахователни дружества); подобряване на рамката за несъстоятелността след извършване на преглед на законодателството и изготвяне на съответните законови изменения; засилване на рамката за борба с изпирането на пари; модернизиране на рамката за управление на държавните предприятия посредством преглед и оценка на законодателната, регулаторната и функционална рамка и отправяне на препоръки, свързани с преодоляването на несъответствията между българското законодателство и най-добрите международни практики, в последствие и изготвяне на законодателни текстове в съответствие с насоките на ОИСР; ратифициране от Народното събрание на Споразумение относно прехвърлянето и взаимното използване на вноски в Единния фонд за преструктуриране. Изпълнението на изброените мерките ще осигури спазването на предварително поетите ангажименти в области на политиката, които са от голямо значение за плавния преход към ERM II и към Банковия съюз до юли 2019 г., и като краен резултат да се въведе еврото след изпълнение на всички критерии за конвергенция, в съответствие с член 140 от Договора за функционирането на Европейския съюз.", "date": "2018.08.22", "title": "Правителството одобри плана с конкретни мерки за присъединяване към ЕРМ II и към Банковия съюз"}
{"url": "https://www.faktor.bg/bg/articles/es-i-velikobritaniya-mozhe-da-propusnat-sroka-za-urezhdane-na-otnosheniyata-sled-brekzit", "text": "Европейският съюз и Великобритания може да пропуснат срока, който си поставиха сами за уреждане на отношенията след Брекзит.  След днешната си среща с британския си колега Доминик Рааб главният преговарящ от европейска страна Мишел Барние допусна, че няма да успеят да изгладят различията си до срещата на европейските лидери през октомври.  Целта е преговорите да приключат възможно по-рано, за да могат парламентите на страните членки да ратифицират бъдещата сделка до март догодина - датата, когато Обединеното кралство излиза от Съюза. След днешните разговори Мишел Барние изтъкна, че разногласията за бъдещите икономически отношения остават и че ЕС не може да изостави принципите си при тяхното решаване.  От своя страна Доминик Рааб каза, че сделка между Лондон и Брюксел все още е възможна при наличието на амбиция и прагматизъм.  И двамата посочиха, че не искат Великобритания да напусне ЕС през март без сделка.  Барние отбеляза, че за да се случи това, най-късно до началото на ноември трябва да има споразумение, а Рааб изрази желание възможно най-скоро преговорният процес да премине от техническо на политическо ниво.  По всичко личи, че преговорите ще бъдат максимално ускорени. Самият Доминик Рааб обяви, че отново ще бъде в Брюксел следващата седмица.", "date": "2018.08.22", "title": "ЕС и Великобритания може да пропуснат срока за уреждане на отношенията след Брекзит."}
{"url": "https://www.faktor.bg/bg/articles/avtomobil-s-gazovi-butilki-se-vryaza-v-kmetstvoto-v-holandski-grad", "text": "Автомобил, натоварен с газови бутилки, се вряза в кметството на холандския град Бемел, община Лингевард в югоизточната част на страната, съобщава omroepgelderland.nl. Според очевидци шофьорът е насочил автомобила умишлено. При удара автомобилът се е запалил и изгорял, а сградата на кметството е сериозно повредена. Инцидентът е станал в 2 часа местно време в нощта срещу 22 август. Шофьорът минал през моравата пред кметството и, заобикаляйки загражденията, насочил автомобила към сградата. Пристигналите на мястото пожарникари потушили огъня и намерили тялото на мъж. Самоличността на шофьора не е установена, но източници от полицията твърдят, че има заподозрени. Algemeen Dagblad цитира представител на противопожарната служба, според когото в полицията е получена заплаха, която може да бъде свързана с нападението. Кметството ще остане затворено през целия ден, в сградата няма и ток, обяви кметът Мариане Шуърманс.", "date": "2018.08.22", "title": "Камикадзе с газови бутилки се вряза в кметството в холандски град"}
{"url": "https://www.faktor.bg/bg/articles/uchebnata-godina-za-7-mi-klas-shte-bade-uvelichena-s-dve-sedmitsi", "text": "Учебната година за 7-ми клас ще бъде увеличена с две седмици повече учебно време, заяви зам.-министърът на образованието и науката Таня Михайлова, цитирана от Агенция \"Фокус\". По думите й това е нормативно заложено, защото в 7-ми клас се придобива основно образование и трябва да се усвоят повече знания. „Вие знаете, че често родителите реагират, че външните оценявания са много изтеглени напред, съответно завършват през юни, а в май месец се провеждат изпитите, когато все още не се е взел целият материал“, коментира зам.-министърът. Според нея с удължаването на учебното време при седмокласниците ще се осигури повече време за усвояване на материала, за повече упражнения и подготовка. „Увеличават се също така и часовете, които са определени за практически упражнения, защото ако едно знание няма приложение, може да няма изобщо полза за нашите ученици“, каза тя. Според нея най-важен е компетентният подход и прилагането на знанията, което да доведе до добри резултати в училищата. „Много искам да подчертая, че същите предмети и дисциплини от общообразователните училища се изучават също и в професионалните гимназии“, посочи още Таня Михайлова. „През 2018-2019г. ще завършат седмокласниците, които са започнали да учат от 5-ти клас по новата учебна програма. Учебниците специално за 7-ми клас, които се подсигуряват безплатно за учениците до 10-ти септември трябва да бъдат разпространени в учебните заведения“, уточни още тя.", "date": "2018.08.22", "title": "Учебната година за 7-ми клас ще бъде увеличена с две седмици"}
{"url": "https://www.faktor.bg/bg/articles/novini/svyat/bivshiyat-lichen-advokat-natramp-se-prizna-za-vinoven-za-danachna-izmama", "text": "Бившият личен адвокат на президента на САЩ Доналд Тръмп - Майкъл Коен се призна за виновен за данъчна измама, нарушаване на правилата за финансиране на кампаниите и банкова измама пред федерален съд в Ню Йорк, предадоха световните агенции.  Коен се яви в съда, след като договори споразумение с прокуратурата.  Гласът на 51-годишният адвокат се пречупи, докато той отговаряше на въпросите на съдията, отбелязва Ройтерс.  Коен се призна за виновен по пет обвинения в данъчна измама, едно обвинение в неверни изявления пред финансова институция, едно обвинение за умишлена незаконна корпоративна вноска към предизборна кампания и едно обвинение в прекомерно предизборно дарение.  Като част от споразумението той се съгласява да не обжалва евентуална присъда от 46 до 63 месеца.  Федералната прокуратура на Ню Йорк започна да разследва адвоката, след препращане на делото от специалният прокурор Робърт Мълър, който разследва евентуална намеса на Русия в президентските избори през 2016 г. и възможно съглашателство между Москва и кампанията на президента Доналд Тръмп.", "date": "2018.08.22", "title": "Бившият личен адвокат наТръмп  се призна за виновен за данъчна измама"}
{"url": "https://www.faktor.bg/bg/articles/kontsesionerat-na-srutiliya-se-most-v-genua-mozhe-da-postroi-nov-za-8-mesetsa", "text": "Бордът на компания \"Аутостраде пер Италия\", която е концесионер на рухналия мост в Генуа, каза, че може да построи нов стоманен мост за около осем месеца. След извънредно заседание бордът на частната компания каза, че новият мост ще бъде построен съгласно най-модерните технологии. Изграждането ще бъде част от 500-те милиона евро, които компанията обеща да похарчи във връзка с трагедията в Генуа, отнела живота на 43 души. Парите освен за изграждане на нов мост, ще бъдат и за нови пътища, които да поемат трафика до изграждането на моста, за инициативи за подпомагане на семействата на жертвите и на онези, които бяха принудени да напуснат домовете си под моста. Същевременно се появи информация, че италианската държавна заемодателна компания Каса за депозити и заеми може да купи контролния пакет в \"Аутостраде пер Италия\". След рухването на моста някои членове на правителството казаха, че пътната мрежа трябва да бъде национализирана. Възможността държавата да поеме контрола върху компанията концесионер чрез Касата за депозити и заеми беше една от дискутираните опции, каза запознат с въпроса източник. Засега правителствен говорител и представител на Касата не са коментирали информацията.", "date": "2018.08.22", "title": "Концесионерът на рухналия мост в Генуа готов да строи нов за 8 месеца"}
{"url": "https://www.faktor.bg/bg/articles/glavniyat-sekretar-na-bls-kak-si-predstavyate-lekar-da-skacha-varhu-korema-na-razhdashta-zhena", "text": "Д-р Стоян Борисов, главен секретар на Български лекарски съюз  и специалист по акушерство и гинекология, коментира пред бТВ случая с починалата родилка в Плевен и констатациите на Министерството на здравеопазването. \"Запознах се с информацията от медиите. Не съм чел официалния доклад на медицински одит. Искам да изкажа съболезнования на близките на починалата\", каза в началото д-р Борисов. \"Аз тълкувам доклада на одита като \"пропуск\". Пропускът не е грешка. Допуснат е пропуск при анестизията. Става въпрос за неуспешна интубация, което не се води лекарска грешка. Има си съд и прокуратура, които ще кажат дали има лекарска грешка. Ние също ще проведем наше проучване. Този случай ще бъде отнесен към борда по анестизология и този по акушерство и гинекология\", каза още той. Помолен да коментира и случая с починалата родилка в Сливен, главният секретар на БЛС обясни: \"Не бива да се обвиняват лекарите непрекъснато за липса на професионални качества. Аз искам да попитам - как си представяте лекар да скача върху корема на раждаща жена? Силен натиск е нещо друго. Вие, медиите, вменявате на хората тези неща. Таванът бил оплискан с кръв, някой скачал по корема. Това са неверни твърдения. Много моля, журналистите да внимават какво пишат и говорят. Методът \"Кристелер\" не е забранен в България. Той може да се извърши много плавно и леко. Когато има употреба на повече сила, тогава не съм съгласен. Не съм запознат в детайли с целия случай. Трябва да се запозная с абсолютно всички факти, за да мога да коментирам. Този случай ще се разглежда от борда по акушерство и гинекология към БЛС\", разкри д-р Борисов.", "date": "2018.08.22", "title": "Главният секретар на БЛС: Как си представяте лекар да скача върху корема на раждаща жена?"}
{"url": "https://www.faktor.bg/bg/articles/ralitsa-agayn-ima-riskove-v-sektor-zastrahovane-koito-mogat-da-dovedat-do-novi-problemi", "text": "Има рискове в сектор застраховане на автомобилите, които могат да доведат до нови проблеми. Това посочи в ефира на бТВ Ралица Агайн, до вчера зам.-председател на Комисията за финансов надзор, без да назове конкретни компании. Тя посочи, че са предложени мерки срещу тези рискове. „За миналата година премиите не са достатъчни да компенсират изплащането на обезщетения. ВКС прие и едно решение, което ще доведе до голям разход за застрахователите. Изискахме от тях адекватна ценова политика, което да адресира тези проблеми”, посочи тя. По случая \"Олимпик\" тя обясни, че проблемът е именно парите за обезщетение, които трябва да се изплащат. \"Моето лично мнение е, че Комисията за финансов надзор трябваше да бъде много по-активана в оповестяването на фактите около застрахователната компания. За подадената от нея оставка тя посочи, че това е бил личен избор, чрез който да запази репутацията си. „Всичко възможно в правомощията на комисията и в моите е изпълнено. Но ситуацията ескалира политически и съм наясно, че са нужни и политически решения. Това е моят политически отговор”, каза тя. Агайн е категорична, че не е било в правомощията й да ходи при премиера и финансовия министър и да информира за подобни проблеми. „КФН е колективен орган, има си и председател”, посочи тя. По думите й в първия момент, на 10 май, са били наложени реципрочните мерки, които се изискват по европейска директива – да се забрани сключването на нови договори и забрана за разпореждане с активи на клона на \"Олимпик\" в България. В същия ден тези разпоредби са изпратени до Гаранционния фонд, Имотния регистър, обявено е на страницата на КФН, съобщено е на банки, в Търговския регистър, публикувано е и в Държавен вестник. „КФН не отнема лиценз на клон. Отнет е лиценз в Кипър. Когато това е станало, още същия ден сме наложили забраните да се извършва дейност в България и да се разпорежда с активите си. Това са правомощията на комисията. Не разполага с възможност за други действия”, посочи тя. Според вече бившия зам.-председател комисията е трябвало да е по-активна в оповестяването на тези факти, но такава е била комуникационната политика. „Нямам право да давам изявления по медиите. За мен в такава ситуация трябва да се предостави информация и тя да стигне до най-много хора”, каза Агайн. Информация от мен за цени на полици не е искана и не съм я давала на премиера, добави тя. Фактите са, че средната цена по тази застраховка за автомобили и товарни до 5 тона на „Олимпик” е по-висока от средната за пазара за миналата година. До 11 ноември миналата година при средна цена за пазара 179 лв. на „Олимпик” е 196 лв.  След това средната цена на пазара става 196 лв., а на „Олимпик” е 207 лв. Ако има по-ниски цени, може да са в определена категория, но това не е средната цена, каза Агайн. Голямата загуба са тези 197 хил. полици, прекратени на 17 август. Загубата по тях би била на стойност 9 350 000 лв. Тези суми трябва да бъдат възстановени от застрахователя в Кипър, но това ще се случи при процедурата по ликвидация. Назначеният в Кипър ликвидатор ще разпродаде имуществото. За причинени щети на пострадалия ще бъде платено обезщетение от Гаранционния фонд, но после фондът ще си потърси парите от водача без полица. Виновният водач е краен платец, уточни Агайн.", "date": "2018.08.22", "title": "Ралица Агайн: Има рискове в сектор застраховане на автомобилите, които могат да доведат до нови проблеми"}
{"url": "https://www.faktor.bg/bg/articles/tramp-obyavi-che-e-silno-natazhen-no-ne-bilo-svarzano-s-ruskiya-zagovor", "text": "Президентът на САЩ Доналд Тръмп заяви, че е \"силно натъжен\". Това чувство той изпитва след изхода на наказателното дело срещу бившия ръководител на предизборната му кампания Пол Манафорт, предадоха световните агенции. \"Пол Манафорт е добър човек. Той беше с Роналд Рейгън. Беше с много различни хора през годините. Натъжен съм от това\", заяви Тръмп, след като съдебните заседатели обявиха Манафорт за виновен по осем обвинения за заобикаляне на данъчните закони и банкова измама. \"Това изобщо не е свързано с мен. Не е свързано с руския заговор. Това е лов на вещици и позор\", каза президентът пред медии в Чарлстън, Западна Вирджиния, цитиран от Ройтерс. По-рано днес съдебните заседатели обявиха ветерана политик за виновен по 8 от 18 обвинения, свързани с нарушаване на данъчното законодателство, на банковото законодателство и укриване на чуждестранни банкови сметки. По останалите 10 обвинения заседателите не успяха да постигнат единодушие, припомня БТА. Манафорт е обвиняем по две дела - във Вирджиния и във федерален окръг Колумбия уточнява ТАСС. Във Вирджиния е обвинен в укриване на банкови сметки, пране на пари и данъчни машинации, включително по време на работата си в Украйна. В момента съдебните заседатели обсъждат присъдата срещу него. В столицата бившият сътрудник на Тръмп е обвинен в заговор срещу САЩ, пране на над 30 млн. долара, лъжесвидетелстване, неспазване на законите за разкриване на информация за лобистки интереси в Украйна и дейност като нерегистриран чуждестранен агент. Манафорт твърди, че е невинен. Адвокатите му заявиха, че не искат обединяване на делата, макар много от обвинителните точки да съвпадат. Манафорт се включи в предизборния щаб на Тръмп през март 2016 г. и го оглави през юни. На 19 август обаче бе уволнен от поста, след като Киев го обвини в незаконно получаване на големи суми между 2007 г. и 2012 година. Обвиненията срещу него до голяма степен предшестват работата му по предизборната кампания на Тръмп. 69-годишният политик може да бъде осъден на десетилетия в затвора, допълва АП.", "date": "2018.08.22", "title": "Тръмп: Силно съм натъжен, но не заради \"руския заговор\""}
{"url": "https://www.faktor.bg/bg/articles/belgrad-obmislya-vrashtaneto-na-zadalzhitelnata-voenna-sluzhba", "text": "Президентът на Сърбия Александър Вучич заяви, че официален Белград обмисля връщането на задължителната военна служба, съобщава електронното издание на водещия сръбски ежедневник Kurir, като уточнява, че съответното изявление държавният глава на западната ни съседка е направил в рамките на обръщение по повод приемането на два ремонтирани „МиГ-29“, закупени по-рано от Русия, пише \"Фокус\" .  „Разглеждаме повторното въвеждане на военна служба за мъжете за три или шест месеца, в продължение на няколко години“, разкри сръбският президент. Това трябва да се случи през 2020-2021 г.  Вучич призова младите хора да учат във военни институции, защото, съгласно думите му, ги очаква добро бъдеще в тях.  В речта си на военновъздушната база „Батайница“ край столицата Белград, Вучич увери, че сега сръбската армия е „по-силна, отколкото е била в миналото“. Той изрази надежда, че на ВВС на страната няма да се налага да се справят с врагове, но ако все пак това се случи, ще изпълнят добре задачата си.  По отношение на закупуването на въоръжение от Русия, президентът на Сърбия подчерта: „Камък по камък – дворец. Никой не е в състояние да придобие нещо (въоръжение – бел.р.) при такива добри условия, както ние – благодарение на подкрепата на Русия. Точни данни и цифри не могат да бъдат оповестени, тъй като са поверителни“.", "date": "2018.08.22", "title": "Белград обмисля връщането на задължителната военна служба"}
{"url": "https://www.faktor.bg/bg/articles/ochakva-se-kabinetat-da-odobri-plan-za-prisaedinyavane-kam-chakalnyata-na-evrozonata", "text": "По време на редовното си заседание днес Министерският съвет се очаква да одобри План за действие, включващ мерки за изпълнения на намеренията на България за присъединяване към валутния механизъм II (ERM II, т. нар. чакалня на еврозоната) и към банковия съюз. Точката е включена в дневния ред на заседанието, оповестен от правителствената информационна служба. В началото на юли България изпрати писмо до финансовите министри на страните от еврозоната, с което заяви намерение да се присъедини към валутния механизъм ERM II и към банковия съюз. С него страната се ангажира да направи реформи за укрепване на финансовия сектор, да го подложи на нова проверка, този път от ЕЦБ, и да й предаде надзора над най-големите банки. Пътната карта за реформи, която България получи от еврогрупата, включват подсилване на надзора върху банковия сектор, засилване на надзора над застрахователите, пенсионните фондове и инвестиционните посредници, подобряване на управлението на държавните дружества.", "date": "2018.08.22", "title": "Очаква се кабинетът да одобри план за присъединяване към чакалнята на еврозоната"}
{"url": "https://www.faktor.bg/bg/articles/london-poiska-es-da-nalozhi-dopalnitelni-sanktsii-na-rusiya-za-zlonamerenoto-povedenie", "text": "Британският външен министър Джереми Хънт поиска от останалите страни от Европейския съюз да покажат, че \"наистина стоят рамо до рамо със Съединените щати\" в санкциите срещу Русия.  По време на първото си посещение като британски външен министър в Съединените щати Джеръми Хънт заяви, че Европа трябва да следва американския пример и да наложи допълнителни санкции на Русия за „злонамереното ѝ поведение“.  Хънт призова ЕС да реагира по същия начин както Съединените щати с всеобхватни санкции в отговор нападението с „Новичок“ в Солзбъри.  Съединените щати подготвят забрана върху руския износ на стоки, които могат да бъдат опасни за сигурността, след инцидента със Сергий и Юлия Скрипал. Хънт посочи, че Европа трябва да намери начин да работи с Русия, но в същото време да бъде безкомпромисна по отношение на санкциите.  Британските лейбъристи предупредиха, че нови санкции могат само да засилят международното напрежение. Руският външен министър Сергей Лавров обвини Великобритания в „арогантен опит да диктува политиката на ЕС към Русия в момент когато напуска организацията“.  Лондон обвини Москва в опит за отравяне на Сергей и Юлия Скрипал през март на британска теротория. През юни други двама души бяха отровени от същата проба с „Новичок“, като 44-годишната Доун Стърджес почина по-късно. Дипломатическият кореспондент на Би Би Си Джеймс Робинс заяви, че въпреки призивите на Хънт сред европейските страни не се наблюдава желание за нови санкции срещу Москва.", "date": "2018.08.22", "title": "Лондон поиска ЕС да наложи допълнителни санкции на Русия за злонамереното ѝ поведение"}
{"url": "https://www.faktor.bg/bg/articles/novini/svyat/kremal-edno-si-bae-sasht-i-lov-na-veshtitsi", "text": "Руският заместник-външен министър Сергей Рябков заяви, че новите санкции на САЩ срещу Русия за предполагаеми хакерски атаки и незаконна доставка на петрол за Северна Корея са безпочвени и че Москва ще предприеме ответни мерки.  Преди това Вашингтон обяви наказателни мерки срещу руснаци и руски компании, този път за киберпрестъпления и нарушаване на петролното ембарго над Северна Корея, предаде БНР.  От Кремъл определиха като \"лов на вещици\" и твърдението на американската компания \"Майкрософт\", че е засякла нови руски хакерски атаки в Съединените щати.  Днес влиза в сила първият пакет санкции, наложени на Русия заради случая \"Скрипал\".", "date": "2018.08.22", "title": "Кремъл едно си бае: САЩ и \"Майкрософт\" тръгнаха на лов за вещици"}
{"url": "https://www.faktor.bg/bg/articles/tramp-dava-ramo-na-elektrotsentralite-na-vaglishta", "text": "Администрацията на президента на САЩ Доналд Тръмп обяви нов проект за регламент, целящ да остави действащи стотици електроцентрали на въглища, чието закриване бившият държавен глава Барак Обама искаше да ускори, за да се намалят парниковите емисии, предаде Франс прес. Решението веднага беше разкритикувано от природозащитниците. То има за цел да осъществи предизборното обещание на Тръмп да отмени природозащитните норми от времето на Обама, определяни от него като незаконни и унищожаващи работни места.", "date": "2018.08.22", "title": "Тръмп дава рамо на електроцентралите на въглища"}
{"url": "https://www.faktor.bg/bg/articles/novini/svyat/feysbuk-sprya-dezinformatsionni-kampanii-ot-iran-i-rusiya", "text": "Фейсбук е обяви, че е спрял дезинформационни кампании от Иран и Русия, предава AFP. Какво точно означава това?  Социалната мрежа обяви във вторник, че спира кампании за дезинформация от Иран и Русия, като премахва акаунтите като част от битката си срещу фалшиви новини преди изборите в Съединените щати и другаде. От компанията са премахнали повече от 650 страници, групи и профили, идентифицирани като \"мрежи от профили, подвеждащи хората за това, което правят\", според изпълнителния директор Марк Зукерберг. Докато разследването продължава и американските власти са уведомени, съдържанието на някои от страниците е проследено обратно до Иран, а други са свързани с групи, свързани преди това с руски разузнавателни операции, съобщи социалната мрежа. \"Ние вярваме, че са част от две групи кампании\", каза Зукърбърг. Акаунтите, някои от които във приложението „Инстаграм“, са били представени като независими новини или групи от гражданското общество, но всъщност са работели в координирани усилия, твърдят високопоставени служители на социалната мрежа в брифинг с репортери. Съдържанието, публикувано от профилите, е насочено към потребителите на „Фейсбук“ във Великобритания, Латинска Америка, Близкия изток и САЩ, според ръководителя на политиката за киберсигурност на компанията Натаниел Глейхър.", "date": "2018.08.22", "title": "Фейсбук спря дезинформационни кампании  от Иран и Русия"}
{"url": "https://www.faktor.bg/bg/articles/shte-bade-slanchevo-temperaturite-shte-sa-mezhdu-29-i-34", "text": "Днес ще бъде слънчево. В следобедните часове, главно над северните и планинските райони ще има временни увеличения на облачността, но ще е почти без валежи. Ще продължи да духа слаб, в Източна България до умерен вятър от изток-североизток. Максимални температури между 29° и 34°, в София - около 29°, съобщи „Фокус“. Атмосферното налягане е малко по-високо от средното за месеца и през деня ще остане без съществена промяна.  По Черноморието ще бъде слънчево с до умерен вятър от изток-североизток. Максималните температури ще са 27–29°. Температурата на морската вода е 26-27°. Вълнението на морето ще бъде 2-3 бала. В планините ще бъде слънчево, след обяд с купеста облачност, но вероятността да превали е малка. Ще духа умерен вятър от изток-североизток. Максималната температура на височина 1200 метра ще е около 22°, на 2000 метра – около 14°.", "date": "2018.08.22", "title": "Ще бъде слънчево, температурите ще са между 29° и 34°"}
{"url": "https://www.faktor.bg/bg/articles/dnes-vlastta-reshava-dali-da-razdeli-nimh-ot-ban", "text": "Очаква се правителството да реши дали да раздели НИМХ от БАН. Вчера, ден преди да изтече даденият от премиера Бойко Борисов срок, в който Националният институт по метеорология и хидрология (НИМХ) и Българската академия на науките (БАН) трябваше да се разберат за финансирането на НИМХ, стана ясно, че двете институции не са постигнали консенсус, предаде Агенция \"Фокус\" .  БАН предлага НИМХ–БАН да остане в състава на Академията с разширена финансова независимост на Института. За целта от Академията предлагат целият бюджет на НИМХ-БАН, включително заплатите на учените и служителите, да бъде приеман от МС на отделен ред в бюджета на БАН, а при изчисляване на средствата за заплати в Института като база да се взимат основните заплати в БАН по категории. Синоптиците не са приели предложението на ръководството на БАН, тъй като според тях то запазва сегашното статукво. Служителите на НИМХ настояват правителството да вземе незабавно мерки за изваждането на НИМХ от БАН и преминаването му към Министерство на образованието и науката.  Агенция \"Фокус\" припомня: Преди 10 дни премиерът Бойко Борисов проведе спешна среща с министъра на образованието и науката Красимир Вълчев, както и с представители на ръководствата на БАН и НИМХ, до която се стигна, след като метеоролозите обявиха, че ще прекратят работата си, ако окончателно не напуснат БАН и не преминат под шапката на МОН като самостоятелна научна организация със свой бюджет. Причина за тяхното недоволство бе неравномерното според тях разпределяне на парите в БАН. Тогава министър-председателят даде срок до 22 август НИМХ и БАН да намерят решение на проблема. Министър Вълчев посочи, че ако това", "date": "2018.08.22", "title": "Днес властта решава дали да раздели НИМХ от БАН"}
