{"url": "https://www.faktor.bg/bg/articles/mariya-pirgova-estestveno-e-da-se-iska-da-kupim-nato-vski-samolet-i-da-e-f-16", "text": "Нормално е изборът на нови бойни самолети да бъде политически, нормално е и да доведе до скандали. Това мнение изрази политологът доц. Мария Пиргова, след като парламентът даде зелена светлина кабинетът да преговаря със САЩ за закупуването на изтребители F-16. Според доц. Пиргова е естествено да се иска да купим НАТО-вски самолет и да е F-16, след като сме в близки отношения със САЩ. \"Не съм убедена, че ще имаме боен самолет\", отбеляза тя в предаването \"Денят ON AIR\". Запитана за непрекъснатите трусове в малката коалиция - \"Обединени патриоти\", в контекста на задаващите се евроизбори, доц. Пиргова коментира: Няма битка на идеи и противопоставяне на визии, а въпросът е как ще се преброят гласуващите и как ще се справят политическите брокери. Предполагам, че Волен Сидеров ще се отдели. То ще бъдат наддавания, то ще бъдат сметки, то ще бъдат скандали... Журналистът Евгени Петров бе категоричен, че не може да се говори за никаква стабилност при Патриотите. По думите му вероятно шаблоните при тях вече са се изхабили. \"Всеки един от малката коалиция защитава своите позиции и дори се надява партньорите да губят гласове\", посочи журналистът. Малката управленска коалиция не е стабилна, призна днес самият Каракачанов. Той обясни, че до края на месеца ще се реши дали \"Обединени патриоти\" ще се явят заедно на евроизборите. Доц. Пиргова пък упрекна вицепремиера Красимир Каракачанов за думите му към ромите, че ставали нагли, и подчерта, че вече е трябвало да си подаде оставката.   \"Предсрочни избори са възможни поради социални недоволства. Първи сметки започват да пристигат. Сметките надвишават потреблението. Продължаваме да не знаем какво плащаме\", каза още доц. Пиргова.", "date": "2019.01.18", "title": "Мария Пиргова: Естествено е да се иска да купим НАТО-вски самолет и да е F-16"}
{"url": "https://www.faktor.bg/bg/articles/eksperti-nyama-nishto-obidno-v-dumata-tsiganin-no-romite-tryabva-da-izlyazat-ot-getata", "text": "Отпадането на забраната за публикуване на социологически проучвания трябва да стане факт. Така ще се пресекат манипулациите. Ще има ясна и точна информация в медиите, а не песнички, стихотворения, поливане на цветя и т.н. Около тази теза се обединиха членът на СЕМ Бетина Жотева и математикът проф. Михаил Константинов. Двамата коментираха в студиото на БНТ още темата за роми и цигани и как е правилно да се отразяват проблемите в циганските махали.  \"И двата термина са правилна. Това да кажеш на един циганин, че е циганин не е обида. Все едно да кажаеш на един грузинец, че е грузинец. Разбира се, че не е обида. От СЕМ направихме мониторинг как се отразява темата в село Войводиново и установихме, че само в една по-голяма телевизия проблемът се преекспонира. На мен терминът \"език на омразата\" не ми харесва. По-скоро става дума за враждабен език и той идва от политическата класа, не от хората. В България няма дефиниция на език на омразата. Езикът на журналистите обаче е далеч по-толерантен от езика на политиците\", категорична бе Жотева. \"Няма нищо обидно в думата циганин. Това е една автоцензура при медиите и политиците. Не мисля, че в последните дни е имало език на омраза, но стигнахме до една граница, която трябва да внимаваме да не пресечем. Най-доброто решение е, в най-добрия смисъл го казвам, циганите трябва да излязат от гетата и те да се разрушат. Факт е, че процентно престъпността сред циганите е много по-голяма отколкото сред българския етнос. Ное факт, че сред циганите престъпността е много по-дребна. 10 години да крадат циганите, не могат да откраднат толкова, колкото един банкер с един подпис. Пак ще повторя, че докато не се премахнат гетата, проблемът няма да се реши\", добави на свой ред проф. Константинов.", "date": "2019.01.18", "title": "Експерти: Няма нищо обидно в думата циганин, но ромите трябва да излязат от гетата"}
{"url": "https://www.faktor.bg/bg/articles/holandskiyat-premier-kam-mey-nyama-kak-sdelkata-za-brekzit-da-bade-pipnata", "text": "Холандският премиер Марк Рюте заяви днес, че е казал на британската министър-председателка Тереза Мей, че не вижда как сегашната сделка за излизане на Великобритания от Европейския съюз може да бъде \"пипната\", предаде БТА, цитирайки Ройтерс. Рюте заяви, че е казал това на Мей по телефона вчера, след като сделката беше отхвърлена от британския парламент. \"Аз казах: \"Не виждам как сегашната сделка може да бъде пипната\", заяви той пред журналисти. По думите му Мей \"наистина очаква Брекзитът да се осъществи на 29 март\". Председателят на Европейския съвет Доналд Туск заяви в Туитър, че днес е обсъдил по телефона с Мей \"следващите стъпки от британска страна\" по въпроса за Брекзит.", "date": "2019.01.18", "title": "Холандският премиер към Мей: Няма как сделката за Брекзит да бъде \"пипната\""}
{"url": "https://www.faktor.bg/bg/articles/novini/svyat/pompeyo-prie-pratenik-na-severna-koreya-vav-vashington-podgotvyat-vtorata-sreshta-na-varha", "text": "Във Вашингтон започна срещата на американския държавен секретар Майк Помпейо с Ким Йон Чхол, високопоставения пратеник на севернокорейския лидер Ким Чен Ун, предаде Франс прес, цитирана от БТА. Двамата разговарят в хотел в американската столица. Разговорът им е от голямо значение за евентуална втора среща на върха на Тръмп с Ким Чен Ун. Възможно е днес севернокорейският емисар да се срещне в Белия дом и с Доналд Тръмп. Тръмп и Ким Чен Ун се срещнаха за първи път на 12 юни миналата година в Сингапур. Това беше първата среща на върха на действащ американски президент и севернокорейски лидер. Тя приключи с ангажимент на севернокорейския лидер за пълна денуклеаризация на Корейския полуостров. Но след това преговорите за постигане на това обещание забуксуваха и конкретните постижения се броят на пръстите на едната ръка, отбелязва Франс прес. Ким Йон Чхол трябваше да посети Вашингтон в началото на ноември, но тогава визитата му беше отменена в последния момент.", "date": "2019.01.18", "title": "Помпейо прие пратеник на Северна Корея във Вашингтон, подготвят втората среща на върха"}
{"url": "https://www.faktor.bg/bg/articles/ako-sdelkata-za-imeto-na-makedoniya-se-provali-tova-shte-raztarsi-balkanite", "text": "От почти 30 години виждаме каква мощна двигателна сила могат да бъдат националните въпроси в Югоизточна Европа: от кървавите войни в Босна и Херцеговина и Хърватия до фарса в спора за името между Гърция и нейната северна съседка. Протестът срещу желанието на една бивша югорепублика да носи името Македония изкара по улиците толкова много хора, колкото и недоволството от последиците от дълговата криза. Заради този спор преди няколко дни се разпадна управляващата ляво-дясна коалиция, която преди това беше устояла и на най-тежките удари в тези трудни за страната икономически времена. Дори и след спечеления от премиера Ципрас вот на доверие не е сигурно, че парламентът ще приеме компромиса за името Северна Македония. Ако Преспанското споразумение се провали, много бързо ще стане ясно колко е тънка границата между фарса и трагедията: сътресенията в двете страни биха засегнали целия регион. Страната, която вече се нарича Северна Македония, е крехка държава, в която едно албанско малцинство живее в лабилен баланс със славянското мнозинство. То пък, от своя страна, е дълбоко разединено между поддръжниците на новото правителство и националистите, които преди това управляваха в продължение на 10 години. Най-сигурният път към стабилизирането на страната е членството ѝ в НАТО - една от малкото теми, по която цари единодушие сред големите народностни групи. То обаче е възможно само ако Гърция одобри приемането на страната в пакта под новото ѝ име.", "date": "2019.01.18", "title": "Ако сделката за името на Македония се провали, това ще разтърси Балканите"}
{"url": "https://www.faktor.bg/bg/articles/novini/svyat/siriyskite-kyurdi-atakuvaha-sayuznitsi-na-ankara-turskata-armiya-otgovori-sas-strelba-s-gaubitsi", "text": "Отрядите за народна самозащита (ОНС) на Партията на демократичното единство (ПДЕ) на сирийските кюрди атакуваха на два пъти позиции на подкрепяната от Турция Свободна сирийска армия (ССА) край Африн, предаде телевизионният канал НТВ, цитиран от \"Фокус\".  При първото нападение са ранени четирима, а при втората атака са ранени трима души от ССА. Ранените са откарани за лечение в Африн. Министерството на националната отбрана на Турция оповести, че турската армия е отговорила на нападенията със стрелба с гаубици и сирийските кюрди са се оттеглили от района, посочва още НТВ.", "date": "2019.01.18", "title": "Сирийските кюрди атакуваха съюзници на Анкара, турската армия отговори с гаубици"}
{"url": "https://www.faktor.bg/bg/articles/anton-kutev-1", "text": "За БСП няма проблем със самите изтребители. Ние сме против начина, по който беше направена процедурата. Това заяви в \"Още от деня\"  на БНТ Антон Кутев от БСП. По думите му дебатът по темата в пленарната зала е бил пряка атака срещу президента. За хората е важно за какво се плаща, ако процедурите бяха светли, нямаше да има проблем, каза Кутев. По темата \"магистрали\" Кутев заяви, че заделените от правителството 1 млрд. и 300 млн. лв. за \"Хемус\" ще бъдат разпределени без процедури. Нарочно се сваля приходната част на бюджета, за да може по този начин да се разпределят суми, коментира Кутев и допълни, че това се прави от години. Депутатът от левицата каза още, че с промени в конституцията насилието над жени няма да спре. Усилията трябва да бъдат като цялостно законодателство, кампании и личен пример, призова Кутев. За него Сергей Станишев задължително трябва да участва в листата за европейските избори. Странно, според Кутев, ще бъде лидерът на ПЕС да не бъде водач на листата на БСП.", "date": "2019.01.18", "title": "Антон Кутев: Странно ще бъде лидерът на ПЕС да не бъде водач на листата на БСП"}
{"url": "https://www.faktor.bg/bg/articles/dali-tova-ne-poli-pone-tolkova-kolkoto-shamarite", "text": "Признавам, не разбрах как точно ще се осъществят многобройните хубави неща, заложени в националната стратегия за детето - жанрът прилича малко на „визия за България“. Ако питате мен, основното, което трябва да преосмислим, е сакрализираната роля на биологическия родител, който следва да бъде подложен на много по-сериозен обществен натиск. Да се поучим например от Норвегия, където деца лесно могат да бъдат отнемани от родителите им, за да бъдат дадени за отглеждане на по-отговорни хора. Да започнем да подкрепяме не само медицинските средства за справяне с безплодието, но и осиновяването, което в цялата човешка история е било наравно с биологическото раждане на човешки същества. Да търсим сметка на родителите, които сякаш не забелязват, че децата им се връщат вечер след вечер пияни или дрогирани. Може да ви звучи твърде нелиберално, но не разбирам как деца могат да пушат на два метра от училището и никой да не реагира. В България дебатите се завъртяха основно около шамарите - може би защото този аспект предлага на медиите търсената образност. Доколкото знам, в България насилието над деца е криминализирано още през 2000 година в Закона за закрила на детето. Би трябвало да съществува телефон, на който жертвите да се оплакват от родители насилници, но не знам дали се ползва. Вероятно ключът е думичката „пълна“ - сега забраната щяла да е пълна. Тоест забранява се дори попляскването. Социолозите твърдят, че макар да са ги практикували, повечето родители били против тази възпитателна мярка. Сиреч биеш, но се чувстваш виновен. Което все пак не е зле като начало. Въпросът е дали не се изхвърляме малко по тази тема. Агресия срещаме навсякъде в нашето общество. Претърпяхме поражение по темата за насилието над жени заради мошеничествата на националисти социалисти относно Истанбулската конвенция. Опитваме се да забравим какво става в ромските гета, а ЮНЕСКО май скоро ще обяви саморазправата между автомобилисти за наше нематериално културно наследство. И все пак е факт, че както България, така и светът като цяло вървят към умиротворяване. А заедно с това общественото мнение става все по-нетърпимо към всяка проява на насилие. Оттук и парадоксът - на практика насилието намалява, но субективното усещане е, че се увеличава. Кой ще победи в това благородно надбягване - не знаем. Най-добре би било нетърпимостта леко да изпреварва обективните данни, без обаче да ни довежда до истерия. Първото законодателство срещу родителското насилие беше прието през 1966 г. в Швеция. И навремето дълбоко шокира света - гледай сега, забраняват да удряш собственото си дете, ами как ще го възпитаваш? Оказа се обаче, че шведите възпитават децата си не по-зле, даже напротив. Постепенно примерът се разпространи из голяма част от развития свят - първо забраниха насилието в училище, после и вкъщи. През миналата година след колоритни дебати подобно законодателство приеха и французите. В много страни важи уговорката, че наказанията трябва да са в разумни граници. В САЩ и в Англия случаите се решават единично и в контекст - въпрос на здрав разум е да правиш разлика между родител, плеснал веднъж детето си, и такъв, който всяка вечер сваля колана и го пребива. Впрочем, тенденцията към пацифициране на нравите не спира до хората: все повече стават законодателствата, които изискват хуманно третиране на животните - карате добитъка към кланицата, но сте задължени да му дадете почивка и вода. В научната фантастика пък вече се появи темата за хуманното третиране на роботи. Психолозите отдавна са доказали, че възпитание без бой и наказания е много по-ефикасно. Работата е там, че то отнема много време и търпение. И в този смисъл е възможно само във високоразвити общества. Докато шамарът, знаем, действа мигновено - пращаш разплаканото дете в другата стая и сядаш да си гледаш мача. Да не забравяме и това: самите ние, родителите, сме отглеждани във време, когато физическото наказание се смяташе за естествен атрибут на родителската (учителската, казармената) власт. В най-общия случай детето попива насилието до такава степен, че по-късно самото то става агресивен родител и гражданин, който решава проблемите си с бой. Разбира се, че е най-добре наказанията да имат символична форма: наместо удар - каране, сърдене, лишаване от нещо. Проблемът е, че понякога символичното наказание боли поне колкото физическото (тук не говоря за истинските насилници, които повреждат здравето на децата си, това е друга тема). Забраняваме значи шамарите, но веднага идва следващото ниво - какво правим със символичните наказания? Може би някой ден ще трябва да търсим отговорност защо някой е викнал на детето си „не те е срам“. В дебатите за забраната на шамарите цивилизационната посока със сигурност е правилна. Нека родителите се чувстват виновни, нека ги възпитаваме да се въздържат. Но твърде радикалните мерки рискуват да си останат на хартия. Нека първо започнем да изкореняваме сериозното насилие, което се шири из нашето общество, а срещу битовите всекидневни форми на патриархално възпитание да работим със средствата на примера и обществения натиск. Родителите трябва да се научат да заменят физическите форми на възпитание с думи, с време, с внимание. А това със сигурност няма да е много лесно. Едно твърде радикално законодателство рискува да лиши не особено образованите сред нас от ресурс за общуване с децата - ще им стане сложно и просто ще ги зарежат. А кажи-речи всеки, който работи с деца, ще ви каже, че най-сериозният проблем на днешното дете е самотата. Бутаме му в ръцете един таблет и се затваряме в другата стая. Заминаваме на гурбет и го оставяме на баба. Нямаме пари за извънкласни занимания, не ни се занимава да му търсим компания за игра, а самò на улицата вече ни е страх да го пускаме. Ако това не е насилие, не знам…", "date": "2019.01.18", "title": "Дали това не боли поне толкова, колкото шамарите..."}
{"url": "https://www.faktor.bg/bg/articles/mazh-izgorya-kato-fakla-v-tsentara-na-praga", "text": "Мъж се самозапали днес на Вацлавския площад в Прага, където преди 50 години същото направи студентът Ян Палах в знак на протест срещу съветската инвазия в Чехословакия, предадоха световните агенции, цитирани от БТА. Мъжът е получил 30% изгаряния по главата и ръцете, приет е в болница и е поставен в изкуствена кома. Според първоначална информация той е роден през 1964 година, но повече подробности за самоличността му не се съобщават засега.", "date": "2019.01.18", "title": "Мъж се самозапали в стил Ян Палах в центъра на Прага"}
{"url": "https://www.faktor.bg/bg/articles/prokuror", "text": "\"Военният завод \"Дунарит\" е актив на Корпоративна търговска банка (КТБ) и НАП и КПКОНПИ би трябвало да имат интерес да го придобият, а вложителите на фалиралата банка е логично да искат той да се продаде и да си получат парите\". Това заяви зам.-главният прокурор Иван Гешев пред журналисти, като поясни, че изразява лична позиция, а не в качеството си на прокурор. По-рано днес собственикът на оръжейното предприятие \"Емко\" Емилиян Гебрев, който се опита да придобие \"Дунарит\" след фалита на КТБ, се оплака от натиск от страна на държавата, след като беше прецизирано обвинението му в пране на пари. Бизнесменът отрича да е опитал да купи завода с пари от КТБ с помощта на банкера Цветан Василев. \"Завод \"Дунарит\" е придобит със средства от КТБ по начина, по който са придобити всички предприятия от организираната престъпна група, за която е внесен обвинителен акт в Специализирания наказателен съд, с ръководител подсъдимият Цветан Василев. Придобито е преди инкриминирания период, т.е. той е купен с пари от КТБ\", обясни още Гешев. Зам.-главният прокурор отбеляза, че върху акциите на завода има наложени запори от КТБ, КПКОНПИ и НАП. \"Определен кръг лица, освен тези държавни структури, полагат усилия да не се случи това нещо и този завод да не отиде или при вложителите от КТБ, или при държавата\", каза още Иван Гешев. По думите му за тази цел са били използвани \"адвокатски трикове\" и \"определени престъпления\".", "date": "2019.01.18", "title": "Зам.-главният прокурор: \"Дунарит\" да бъде продаден, за да се плати на вложителите в КТБ"}
{"url": "https://www.faktor.bg/bg/articles/18-godishnoto-momichentse-v-gabrovo-e-bilo-ubito", "text": "Окръжната прокуратура в Габрово образува досъдебно производство по чл.115 от Наказателния кодекс - за умишлено убийство на 18-месечното момиченце, което в сряда вечерта бе открито мъртво с тежки изгаряния. Сигналът е подаден около 20.57 часа, а пристигналите на адреса полицейски и медицински екипи са установили смъртта на момиченцето. Детето е починало в апартамент в габровския кв. \"Младост\", където родителите му са го оставили за кратко на грижите на свои приятели - 33 -годишен мъж и 27-годишна жена. Двамата са били отведени за разпит. Под ръководството на прокуратурата се извършват процесуално - следствени действия, разпити и е назначена съдебно-медицинска експертиза. Тялото на бебето е транспортирано за аутопсия. От социалните служби в града коментираха, че са работили с майката след сигнал на личния лекар, че тя не го води редовно на консултации и е пропуснала някои ваксини. Социалните обаче уточниха, че не са установили рискова среда за двете деца в семейството.", "date": "2019.01.18", "title": "18-месечното момиченце в Габрово е било убито"}
{"url": "https://www.faktor.bg/bg/articles/es-gotov-na-sdelka-sas-sasht-svalyate-mitata-varhu-promishlenite-stoki-i-pregovaryame-za-kolite", "text": "ЕС е готов да преговаря със САЩ за митата върху автомобилите, ако Вашингтон се съгласи да бъдат премахнати митата върху всички промишлени стоки. Това съобщи днес в Брюксел еврокомисарката по търговията Сесилия Малмстрьом. „Готови сме да поставим нашите мита върху колите на масата за преговори, ако САЩ се съгласят да работим заедно за нулеви тарифи върху промишлените стоки“, каза тя в специална декларация. Малмстрьом допълни, че ЕС е готов да отговори на САЩ, ако те наложат мита върху вносните автомобили. Предложението на Европа обаче не се отнася до земеделските продукти. Това става ясно от огласените от комисарката преговорни директиви, които Комисията е предала на Съвета на ЕС за одобрение. Директивите са две и са следните: • 1. Търговско споразумение, строго фокусирано върху премахването на митата върху промишлените стоки, с изключение на земеделските продукти. • 2. Второ споразумение за оценяване на съответствието. То ще помогне за премахването на несвързаните с митата бариери и ще улесни компаниите да докажат, че техните продукти изпълняват техническите изисквания от двете страни на Атлантика. Стъпката е резултат от съвместното изявление на председателя на Еврокомисията Жан-Клод Юнкер и американския президент Доналд Тръмп от юли 2018 г. „Юнкер беше пределно ясен по време на съвместното изявление с президента Тръмп – тази област (земеделските продукти - б.р.) остава извън преговорите, както и много други теми, по които би било трудно да се постигне споразумение, като например, географски понятия, обществени услуги, авторско право“, каза още Малмстрьом. Огласеното днес решение е взето и след последното посещение на Сесилия Малмстрьом в САЩ и разговорите й с американския търгоски представител Робърт Лайтайзър. ЕС вече е въвел някои части от съвместното изявление от юли, припомни Малмстрьом. Например вносът на соя от САЩ за ЕС е нараснал за една година със 112 на сто. Сга САЩ са най-големият доставчик на семена от соя за ЕС и скоро ще могат да разширят допълнително своя пазар след решението на ЕК да предприеме разрешаване на употребата на семена от соя от САЩ за биогорива. Последните данни показват нарастване на доставките на втечнен природен газ от САЩ през октомври и ноември 2018 г.", "date": "2019.01.18", "title": "ЕС готов на сделка със САЩ: Сваляте митата върху промишлените стоки и преговаряме за колите"}
{"url": "https://www.faktor.bg/bg/articles/layf-stayl/osadiha-ubietsa-na-vnuchkata-na-morgan-friyman", "text": "33-годишният Ламар Девънпорт беше осъден на 20 години затвор. През 2015 г. пияният мъж е намушкал 25 пъти с нож внучката на Морган Фриймън ЕʼДена Хайнс. Убийството се е случило близо до къщата, където живееше в Ню Йорк. Прокурорът Сайръс Ванс определи инцидента като престъпление с изключителна жестокост. \"Светът никога няма да види таланта, който притежаваше\", заяви Фрийман пред \"USA Today\". Младата жена е внучка на първата съпруга на Морган Фрийман – Джанет Брадшоу. През 2012 г. се оказа принуден да разсява слухове, че ще се жени за Хайнс.", "date": "2019.01.18", "title": "Осъдиха убиеца на внучката на Морган Фрийман"}
{"url": "https://www.faktor.bg/bg/articles/grigor-dimitrov-izravni-natsionalen-rekord-i-stigna-1/8-finalite-na-australian-open", "text": "Григор Димитров победи италианеца Томас Фабиано в двубой от 3-ия кръг на Откритото първенство на Австралия по тенис. Бившият световен номер 3 бе категоричен в успеха си със 7:6(5), 6:4, 6:4 за 129 минути игра на покрития корт \"Мелбърн Арина\" и за пети път в кариерата си (от девет участия) стигна осминафиналите на първия турнир от \"Големия шлем\" за годината. Това е изравнен национален рекорд, след като и легендарната ни тенисистка Катерина Малеева пет пъти е стигала до 4-ия кръг в Мелбърн, припомня sportal.bg.  Гришо напълно превъзхождаше противника си по всички параграфи на спорта, като началният му удар го улесняваше във важните моменти, независимо че два пъти (в първия и втория сет) се стигна до рибрейкове. Димитров наниза 13 аса, направи три двойни грешки, но в безопасни ситуации, като вкара 63% от първия си сервис, който обаче бе ефективен в 85% от случаите и му носеше точки. Второто подаване също бе достатъчно надеждно с 61%, а Григор не изневери на атрактивния си стил и поднесе на зрителите някои спиращи дъха отигравания. Той приключи двубоя с 37 уинъра и 33 непредизвикани грешки, докато Фабиано се отчете с 19 печеливши удара и 32 сбъркани топки. Следващият опонент на българина в Мелбърн ще бъде победителят от двойката Франсис Тиафо - Андреас Сепи. Григор вече има пет победи от шест участия в третия кръг в Australian Open, като единственото му поражение на този етап от турнира е от Роджър Федерер през 2016 година. Той има да защитава 360 точки от достигнатия миналия сезон четвъртфинал, където сега може да срещне Рафаел Надал.", "date": "2019.01.18", "title": "Григор Димитров изравни национален рекорд, отива на 1/8-финалите на Australian Open"}
{"url": "https://www.faktor.bg/bg/articles/pochina-legendata-na-balgarskiya-futbol-ivan-vutsov", "text": "На 79-годишна възраст почина легендата на българския футбол Иван Вуцов. Възпитаник на Янтра от родния Габрово, защитникът преминава в Левски, с който има 213 мача за първенство, 41 за купата и 60 международни срещи. С националния отбор Иван Вуцов играе на световното първенство в Англия през 1966 г.   Като старши треньор води Левски 5 сезона, в които печели една титла и 2 купи. В Купата на УЕФА сините елиминират митичния Аякс и достигат четвъртфинал с Барселона през 1976 г. Като треньор на националния отбор класира България на световните финали в Мексико през 1986 г. Дълги години е изпълнителен директор на Българския футболен съюз.   Поклон пред паметта му!", "date": "2019.01.18", "title": "Почина футболната легенда Иван Вуцов"}
{"url": "https://www.faktor.bg/bg/articles/za-kakvo-li-bil-geyts-se-redi-na-opashka", "text": "Неведнъж сме стигали до извода, че най-богатите хора са в пъти по-скромни от тези, които по-скоро парадират с фиктивно състояние. Като започнем от обикновените дрехи и обикновената кола на Марк Зукърбърг и стигнем до Бил Гейтс, който явно не се взема особено насериозно, пише lifestyle.bg. Или по-скоро не се приема за нещо повече от останалите хора, въпреки онези над 96 милиарда долара, които притежава. Затова снимката на основателя на Microsoft, която обиколи социалните мрежи в последните часове, не ни изненадват, а затвърждава мнението ни за него. снимка: Youtube \"Когато имаш близо 100 милиарда долара и най-голямата благотворителна фондация в света, но се редиш на опашка за бургер, пържени картофки и кола в Dick's (верига за бързо хранене). Ето така се държат наистина богатите хора, а не като онзи позьор в Белия дом и неговите златни тоалетни\". Това написа човекът, публикувал снимката във Facebook. И всички останали думи стават излишни... Е, не можем да не споменем огромните и супер скъпи имоти на Гейтс, както и неговите коли и самолети. Но важната поука в извода е, че парите развалят човека само ако човекът им позволи.", "date": "2019.01.18", "title": "За какво ли Бил Гейтс се реди на опашка?"}
{"url": "https://www.faktor.bg/bg/articles/pesen-za-putin-na-ulichni-muzikanti-sabra-12-miliona-gledaniya-v-internet", "text": "Клип на улични музиканти, които пеят любовна песен за руския президент, е събрал над 12 милиона гледания в интернет. Музикантите на записа са членове на групата \"Злачное место\" от Казан. Но песента \"Такого, как Путин\" (\"Такъв като Путин\") първоначално е изпълнявана от групата \"Поющe вместе\". Героинята на песента се оплаква от приятеля си, който \"отново е в беда\", съобщава . \"Омръзна ми от него и го изгоних, сега искам такъв като Путин\", казва отчаяното момиче. \"Като Путин - пълен със сила. Като Путин - да не пие. Като Путин - да не обижда. Като Путин - да не бяга\", описва героинята на песента съвършения мъж. Не е лесно обаче да си като Путин, който сподели, че през 1990-те е лягал да спи с пушка, отбелязва Russia Beyond.", "date": "2019.01.18", "title": "Любовна песен за Путин взриви интернет - събра 12 милиона гледания за отрицателно време (видео)"}
{"url": "https://www.faktor.bg/bg/articles/ikonomika/biznes/andrey-delchev-nelegalni-benzinostantsii-u-nas-keshirat-goriva-skriti-ot-darzhavata", "text": "Озадачаваме твърдението, че Законът за горивата бил писан под диктовката на Валентин Златев. Законът последно се писа от работна група, назначена от вицепремиера Дончев. Накрая се реши да бъде внесено от депутати, както и се случи. Но ние го научихме пост фактум, след като беше внесен в НС. Това каза в студиото на Би Ти Ви Андрей Делчев, изпълнителен директор на Българската петролна и газова асоциация (БПГА), който коментира решението да бъде отложено прилагането на новия Закона за горивата с 6 месеца по предложение на правителството.  Той обясни как според него с влизането в сила на новия закон ще бъде преборена сивата икономика и изчисти проблемите в петролната индустрия. Един от големите проблеми на петролния бизнес, че  не е ясно кой точно прави търговията в този бизнес. На практика всеки с 2 лева капитал може да отвори фирма и да прави търговия на едро. И ако случайно някой го хване – зад такава фирма реално нищо не стои, няма никакви активи. Нека всички, които искат да имат бензиностанция и искат да правят търговия, се регистрират. Защото сега има нелегални бензиностанции, в които се кешира онова нелегално горива, което е скрито от държавата. Тоест, да се извадят на светло всички играчи на пазара на горивата, настоява шефът на БПГА.", "date": "2019.01.18", "title": "Андрей Делчев: Нелегални бензиностанции у нас кешират горива, скрити от държавата"}
{"url": "https://www.faktor.bg/bg/articles/sasht-trupa-v-rumaniya-i-polsha-moderni-balistichni-raketi", "text": "Обекти в Румъния и Полша ще получат в най-скоро време новата модификация на управляемата зенитна ракета SM-3, която се предвижда да мине изпитания против междуконтиненталните балистични ракети, са обявили в Пентагона, пише вестник „Взгляд“. В обширен доклад за противоракетната отбрана на Пентагона се съобщава още, че през 2020 година ще бъде изпитана управляемата зенитна ракета SM-3 Block IIA по цели, свързани „с класа на междуконтиненталните балистични ракети“. Тя притежава възможности за повишен отбранителен потенциал. Така ще се намали натовареността на системите за наземно базиране (GBI), които са осигурявали продължителна защита за САЩ срещу ракети с голям радиус на действие. Още през февруари 2017 година военните на САЩ извършиха успешни изпитания на най-новата ракета SM-3 Block IIA с морско базиране, прехващаща балистични ракети в космическото пространство. Ракетите SM-3, според обявените публично данни, и преди това успешно са поразявали цели в космоса. И по-рано в САЩ са признавали, че системите за противоракетна отбрана в Полша и Румъния могат лесно да се трансформират от отбранителен режим на действие в нападателен, предаде „Фокус“.", "date": "2019.01.18", "title": "САЩ трупа в Румъния и Полша от най-модерните балистични ракети"}
{"url": "https://www.faktor.bg/bg/articles/ivitsa-dachich-pee-kalinka-na-ushentse-na-putin", "text": "Министърът на външните работи на Сърбия Ивица Дачич, известен с певческите си наклонности, не пропусна да поздрави държавния глава на Руската федерация Владимир Путин при посещението му в Белград. Ръководителят на дипломацията на западната ни съседка е поздравил руския лидер с песните „Калинка“ и „Рябинушка“, предава скопската телевизия „Сител“. Дачич е изпълнил песните с рамките на официалния обяд, който сръбският президент Александър Вучич в чест на Путин. На него присъстваха около 100 гости. Наред с високопоставените представители на двете страни, министри и други членове на делегацията, на обяда присъстваха няколко публични фигури, като режисьорът Емир Кустурица, актьорът Милош Бикович и други. В навечерието на визитата на Путин министърът на външните работи на западната ни съседка призна, че репетира песента „Калинка“ специално за посещението на държавния глава на Руската федерация. Той увери, че няма да се откаже от „песента на дипломацията“ – въпреки критиките, които получава за странния според мнозина навик да поздравява с пеене различни политици. „Посещенията на президента Путин обикновено са кратки и няма много възможности за по-спокойна атмосфера. Но и той обича да пее, а ако има удобен момент, моят избор е най-красивата руска песен – „Подмосковски вечери“ и – разбира се, „Калинка“.  Дачич твърди, че последната песен е задължителна част от неговия „дипломатически репертоар\", и че я изпълнява не само пред руснаците, но и пред европейски и американски политици. Всички го аплодират след изпълнението й, увери първият дипломат на Белград.", "date": "2019.01.18", "title": "Ивица Дачич пее \"Калинка\" на ушенце на Путин"}
{"url": "https://www.faktor.bg/bg/articles/alternativa-za-germaniya-byasna-zaradi-iztekliya-doklad-za-terorizam", "text": "Крайнодясната партия \"Алтернатива за Германия\" разкритикува изтичането на доклад, произведен от специалните служби за сигурност, който разглежда екстремистките тенденции в партията, съобщава \"Асошиейтед прес\". Съпредседателят на партията Александър Гауланд уточни, че контраразузнавателната служба BfV е отказала да му предостави копие от доклада, обосноваващ неотдавнашното решение на службата да наблюдава по-изкъсо партията. Германското сп. \"Шпигел\" цитира класифицирания доклад, в който се посочва, че Гауланд е използвал същата агресивна реторика като фракция в партията, известна с етно-националистическия си език. Партията заяви, че ще предприеме правни действия срещу контраразузнавателната служба. Бившият лидер на \"Алтернатива за Германия\" каза пред \"Асошиейтед прес\", че е предупредила преди три години, че партията би могла да се сблъска с проверка на службите. Фрауке Петри, която напусна партията през 2017 г., заяви, че Гауланд и други \"грандиозно са подценили и омаловажили\" риска.", "date": "2019.01.18", "title": "\"Алтернатива за Германия\" бясна заради изтеклия доклад за екстремизъм"}
{"url": "https://www.faktor.bg/bg/articles/tsvetanov-i-izraelskiya-poslanik-u-nas-da-ne-zabravyame-urotsite-na-istoriyata", "text": "Председателят на парламентарната група на ГЕРБ и зам.-председател на партията Цветан Цветанов проведе работна среща с посланика на Израел в България Н.Пр. Ирит Лилиан. Двамата обсъдиха двустранните отношения, като набелязаха действия за засилване на сътрудничеството на парламентарно ниво между двете държави, особено в сектор „Сигурност“ с цел обмен на добри практики, съобщиха от пресцентъра на ГЕРБ. ЦЦветан Цветанов и посланик Лилиан дискутираха и предстоящото отбелязване на 27 януари на Международния ден в памет на жертвите на Холокоста. В тази връзка Цветанов подчерта, че подобни възпоменателни дати са от ключово значение не само за да не забравяме историята и научените от нея уроци, но и за да покажем истинския ефект, който езикът на омразата има в нашите общества и да не позволяваме той да се разпространява под каквато и да било форма.", "date": "2019.01.18", "title": "Цветанов и израелският посланик у нас: Да не забравяме уроците на историята"}
{"url": "https://www.faktor.bg/bg/articles/lukashenko-konfliktat-v-ukrayna-e-vtoriya-nay-golyam-podarak-za-zapada", "text": "Конфликтът в Украйна е вторият най-голям \"подарък\" за Запада след разпадането на Съветския съюз. Това са думи на президента на Беларус Александър Лукашенко, посочва ТАСС. \"Често казвам публично: слушайте, този подарък, който представихме под формата на Украйна на Запад и преди всичко на Америка, дори не са и мечтали. Първият подарък е разпадането на Съветския съюз. Вторият е Украйна. Какво искат американците\", допълва Лукашенко. Лукашенко коментира, че проблемите, възникнали в двустранните отношения между Беларус и Русия, са причинени от разрушителната позиция на някои руски официални лица.  \"Някой не харесва курса, който провежда Беларус. Дори и външната политика. И икономиката, която изграждаме, социалната структура, която създаваме на принципите, преди всичко, на справедливостта\", добави президентът. Той не смята, че моментът в отношенията с Русия \"критичен или остър\". \"Трябва само да кажа, че там (Русия) не само са се появил ... но има и бивши лидери, които работят дълго време, които оказват определен натиск дори на своя президент Путин. При срещата ми с него виждам, че човекът по никакъв начин не иска да прекъсва отношенията между Беларус и Русия.\" \"Това е изключително нерентабилно. Това ще бъде пагубно за него (Путин) като политик и за мен. Тъй като винаги сме провеждали, може да се каже, проруски курс и многоцелева външна политика, винаги сме определяли Русия не само като наш основен партньор, но и като най-близката, братска държава, в която живеят нашите хора, така и ще бъде\", коментира Лукашенко. Президентът на Беларус вижда обаче опасност от евентуално разполагане на ракети с малък и среден обсег на НАТО в Украйна, съобщава още ТАСС. \"Дано в Украйна не бъдат доставени ракети с малък и среден обсег. Защо сега това споразумение (ИНФ) е зачертано? Цяла Русия до Урал може да бъде подпалена. Конфликтът в Донбас трябва да бъде решен възможно най-скоро\", обяснява той", "date": "2019.01.18", "title": "Лукашенко: Доставянето на ракети в Украйна от САЩ може да подпали цяла Русия до Урал"}
{"url": "https://www.faktor.bg/bg/articles/bogatctvoto-na-pyc-iya-oligapx-oleg-depipac-a-ce-yvelichi-c-679-miliona", "text": "Бoгaтcтвoтo нa pycĸия oлигapx Oлeг Дepипacĸa ce yвeличи пpeз янyapи зaeднo c yтиxвaнeтo нa пpoблeмитe мy cъc CAЩ, пишe Вlооmbеrg. Бoгaтcтвoтo мy нaбъбвa c oщe $679 милиoнa пpeз тaзи гoдинa дo $3,5 милиapдa, cлeд ĸaтo aĸциитe нa ĸлючoвия мy aĸтив - Еn+ Grоuр Рlс - ce пoĸaчиxa c 19 пpoцeнтa. Πpeз 2018 г. тoй зaгyби $5,8 милиapдa - нaй-мнoгo cpeд yлтpaбoгaтитe pycнaци, cлeд ĸaтo тoй и ĸoмпaниитe мy пoпaднaxa пoд aмepиĸaнcĸитe caнĸции. Baшингтoн ceгa плaниpa дa пpeмaxнe caнĸциитe въpxy Еn+ Grоuр, ЕurоЅіbЕnеrgо и Unіtеd Со Ruѕаl. Caнĸциитe cpeщy caмия нeгo oбaчe щe ocтaнaт. Πpeмaxвaнeтo нa чacт oт oгpaничeниятa e блaгoдapeниe нa cпaзeнo cпopaзyмeниe зa дpacтичнo нaмaлeниe нa coбcтвeнocттa нa oлигapxa в ĸoмпaниитe. Πpoизвoдитeлят нa aлyминий Ruѕаl e cpeд нaй-гoлeмитe ĸoмпaнии, caнĸциoниpaни няĸoгa oт CAЩ. Bъпpeĸи вcичĸo, yвeличeнoтo бoгaтcтвo нa милиapдepa щe ocтaнe зaceгa caмo нa xapтия, тъй ĸaтo зapaди caнĸциитe тoй нe мoжe дa yпpaвлявa aĸтивитe cи в Зaпaдa. Ocвeн тoвa тoй нямa дa пoлyчaвa дивидeнти.", "date": "2019.01.18", "title": "Бoгaтcтвoтo нa pycĸия oлигapx Oлeг Дepипacĸa ce yвeличи c $679 милиoнa"}
{"url": "https://www.faktor.bg/bg/articles/norvegiya-arestuva-rusnatsi-planirali-teroristichna-ataka", "text": "В норвежката столица Осло, Норвегия полицията задържа руски гражданин, който нападна жена в центъра на града с нож. Жертвата е в критично състояние. В същото време руснакът заяви, че планира да извърши нападението и иска да убие колкото се може повече хора. В съобщения в местни медии, цитирани от ръководителя на Норвежката служба за сигурност Бенедикт Бьорнланн, се казва, че задържаният е мюсюлманин. Според полицията един 20-годишен родом от Башкирия пристигнал в Норвегия през 17 януари. Разследването подсказва, че е избрал случайно своята жертва. Той нападна една жена на опашка в магазина за хранителни стоки и я намушка с нож в гърба. Полицията не вярва, че руснаците са били съучастници.", "date": "2019.01.18", "title": "Норвегия арестува руснак, планирал терористична атака"}
{"url": "https://www.faktor.bg/bg/articles/bivsh-natovski-general-aliansa-ochakva-balgariya-da-ima-samoleti-ne-samo-za-ohrana", "text": "НАТО очаква България да има самолети и за другите типове мисии, не само за Air Policing (охрана на въздушното пространство), смята бившият главнокомандващ на силите на НАТО в Европа (2013-2016 г.) генерал Филип Брийдлав, съобщава \"Дневник\". В момента той е стратегически съветник на \"Локхийд Мартин\" - компанията производител на F-16. Тази седмица парламентът даде мандат на правителството да преговаря със правителството на САЩ за покупката на 8 нови изтребителя F-16 блок 70. Всяка нация, държава - членка на НАТО, трябва да даде на съюзниците способности за колективната отбрана, не само за защитата на самата държава, каза Брийдлав. \"В мирно време първата мисия е oхраната на въздушното пространство - Air Policing. Ако се наложи конфликт, НАТО разчита ВВС на страните членки да имат способности за въздушна отбрана и реакция при нападение по въздух и по земя. Необходими са изтребители, които да гарантират въздушна отбрана, прецизни наземни атаки и прехващане на вражески самолети. Наличието на способности само за една-единствена задача не са достатъчни\", обясни Брийдлав. Той каза, че често се говори за чл. 5 от Вашингтонския договор (договорът за НАТО - бел. авт.), който е за колективната отбрана, но не и за чл. 3, който гласи, че всяка страна трябва да е готова да защитава сама себе си. \"Отбраната започва вкъщи\", заключи генералът и добави, че би се радвал след няколко години да се включи в операцията на НАТО за Air Policing на Естония. Брийдлав не отговори директно на въпроса дали българските ВВС имат способности за национална отбрана, въоръжени със съветските изтребители МиГ-29 и щурмовите Су-25. \"Миг-29 допринася само към опазване на въздушното пространство\", каза той на въпроса и добави, че знае за проблемите с доставките на резервни части за МиГ-а. \"България трябва да допринесе и за способностите на НАТО\", заключи бившият командир на Алианса. За оценката на НАТО за несигурност в Черноморския регион голяма роля играе Русия с авантюризма им в Крим, Донбас и мащабните военни учения, смята Брийдлав. Той очаква появата на нови руски оръжия. Този самолет, който сте намислили да купувате - бих дал всичко, да летя с него, дори и десния си крак, пошегува се Брийдлав, който има над 2500 часа в кабината на Ф-16 като военен пилот. Предлаганите на България изтребители F-16 Block 70 са с пълно оборудване за всички необходими способности, заяви Брийдлав. Той акцентира на радара и компютърните системи за огневи контрол. Изтребителите са оборудвани с многоцелевия радар (AESA), базиран на разработки в F-22 и F-35. Безопасността на този самолет е удивителна, това е най-доброто за едномоторен самолет, което сме имали на въоръжение, каза още Брийдлав. \"Ако се избере нашето предложение, до една година трябва да бъдат изпратени български военни пилоти да бъдат обучени да летят на F -16. Обучението трае между 18 и 24 месеца. И преди да бъдат доставени българските изтребители, те да бъдат обучени\", каза Брийдлав, който е бил командир на базата на САЩ за обучение на пилоти на F -16. \"Има много дезинформация по отношение на цената на самолета ни, предлагани за всяка отделна държава. Мога да ви кажа, че цената на F-16V за България е много подобна на цената за Словакия и Бахрейн.\" Това заяви мениджърът по международно бизнес-развитие на корпорацията Lockheed Martin Джеймс Робинсън. \"Това, което е важно да се запомни, е че има много други неща, които влизат в цената на цялата програма и може да видиш само части от тях в интернет. Както каза ген. Брийдлав, ние предлагаме пълен пакет – оръжия, поддръжка, резервни части, контейнери за прихващане на целите, всичката екипировка за поддръжка, от която имате нужда. Също включва симулатор за българските ВВС, както и тренировка за пилотите и механиците\", допълни Робинсън.", "date": "2019.01.18", "title": "Бивш натовски генерал: Алиансът очаква България да има самолети не само за охрана"}
{"url": "https://www.faktor.bg/bg/articles/tomislav-donchev-ima-naprezhenie-v-administratsiyata-nikoy-ne-iska-da-sakrashtava", "text": "Съкращения  на държавни чиновници ще има. Като брой администрацията не е от най-големите в Европа. Но тя е оразмерявана за друго време. Големият проблем идва от това, че в някои звена работят повече хора, отклокото има нужда. И всички го знаят. Има и звена, където броят на заетите е по-малък от натоварването. Опитваме се да направим тази оптимизация по интелигентния начин. Това заяви вицепремиерът Томислав Дончев в \"Лице в лице\" на bTV. Това включва няколко стъпки. Първата стъпка, по предложение на министрите ще се каже, къде с колко бройки ще се разделят, празни бройки, съкращаване,  преструктуриране, защото и това е редно да има. Започваме с 1600 щатни бройки от различни министерства, но този процес ще продължи, каза още  той. Тези 1600 души са малко под 2%.. Прецизният анализ ще е готов напролет. Сега е първата вълна. Има напрежение в администрацията, никой не иска да съкращава, обясни той. Дончев обясни как ще строи магистрала \"Хемус\" и дадат 1,5 млрд. за това без обществена поръчка: Трябва да се чете. Не съм го казал, казано е от законодателството, дори европейското. Възложителят има право да възлага без процедури, т.н. вътрешно възлагане,  когато има контрол на 100 % върху дружеството. Това е абсолютно законно. Фирмата за строителство е държавна. Няма право да прехвърля изцяло дейността на други фирми, посочи вицепремирът.", "date": "2019.01.18", "title": "Томислав Дончев: Има напрежение в администрацията, никой не иска да съкращава"}
{"url": "https://www.faktor.bg/bg/articles/ot-govori-moskva-rusnatsi-gotvete-se-za-razplata-za-checheniya-video", "text": "\"Руснаци, гответе се за разплата за Чечения. Това заяви в ефира на радио „Гласът на Москва\" Леонид Гозман, председател на политическия съвет на руската партия «Съюз на десните сили» основател на «Център за психологически и социологически изследвания» (ЦПСИ). Той смята, че руснаците носят отговорност  за направеното в Чечения.  „Бил съм в Грозни в края на войната, това беше нещо като  Сталинград в съветските филми, съвършенно страшно нещо“, казва той. Вижте какво още казаЛеонид Гозман:", "date": "2019.01.18", "title": "От \"Говори Москва\": Руснаци, гответе се за разплата за Чечения (ВИДЕО)"}
{"url": "https://www.faktor.bg/bg/articles/biser-petkov-nad-3000-detsa-se-razhdat-ot-detsa-novorodenoto-vednaga-stava-dete-v-risk", "text": "Над 3000 деца годишно се раждат от деца, в повечето случаи те се оставят на грижите на държавата. Целта ни е да доближим социалните услуги до хората. Това е идеята и на законопроекта, който ще се гледа днес в парламента”, заяви в ефира на Нова тв министърът на труда и социалната политика Бисер Петков. През последните години броят на децата, родени от непълнолетни майки остава стабилен. При такива случаи новороденото веднага става дете в риск. Явно средата, в която живее въпросното момиче (малолетната Румяна от Лом), трябва да бъде променена. Това е предизвикателството, в тази посока са насочени действията. Публикувана е Национална стратегия за защита на детето, в която се гарантира майчиното и детското здраве и подобряване на здравословния начин на живот, заяви Петков. Първо трябва да се подобри здравната, включително и сексуалната култура на децата. Всяко дете на всеки един етап от своето детство трябва да живее в среда, която го подкрепя. Изграждането на капацитет и в родителите, и в професионалистите, които се грижат за децата, е много важно. Трябва да доближим социалните услуги до хората. Ще има национална карта на социалните услуги, така че те да бъдат по-равномерно разпределени и повече хора да имат достъп до тях, посочи социалният министър. Третият законопроект от пакета разпоредби за хората с увреждания ще се разглежда на първо четене. След протеста на майките на деца с увреждания, в края на миналата година, правителството одобри проекта на Закон за социалните услуги. Основната му цел е гарантиране на достъпа до социални услуги, тяхното качество и ефективност. В законопроекта е заложено още да се създаде и нова Агенция за качеството на социалните услуги, която ще има контролни функции. Министър Петков обясни още, че хората с увреждания, които досега не са получавали месечна добавка, трябва да подадат заявление затова до края на януари. Помощта за останалите автоматично ще се увеличи, считано от 1 януари. Размерът й зависи от процента на увреждане и е от 24 до 198 лв.  Вече са генерирани около 43 000 от винетките за хора с увреждания, увери министърът. Трябва да бъдат издадени още приблизително 20 000. Декларациите за получаването им могат да се подават и по пощата, както и чрез системата за сигурно електронно връчване.", "date": "2019.01.18", "title": "Бисер Петков: Над 3000 деца се раждат от деца, новороденото веднага става дете в риск"}
{"url": "https://www.faktor.bg/bg/articles/vera-ivanova-nyama-darzhava-v-evropa-s-telk-kato-nashiya", "text": "„Това е страшно закъсняла реформа. Все от някъде трябва да се започне“, каза пред БНР Вера Иванова от \"Системата ни убива\". По думите й Законът за социалните услуги, който днес влиза на първо четене в парламента, е много важен. Голям проблем за хората с увреждания е месечната грижа. Този въпрос сега ще бъде уреден частично, подчерта Иванова и обясни: „Когато този, който се грижи за човек с увреждане, се разболее или по някакъв начин е в невъзможност да се грижи за болния – какво става с този човек или с това дете? В момента няма никаква алтернатива и това е огромен проблем. Има хора, които отлагат операции или влизане в болница само заради това, че няма място, където може да се остави човек с увреждане за дни, седмица или колкото е необходимо, или да дойде друг човек да го гледа“. Вера Иванова посочи, че в момента има работни групи в министерствата на здравеопазването и на труда и социалната политика по методологията на законите за личната помощ и за хората с увреждания. Ако променят нещо от методологията, то и законът може да се промени, предупреди тя. По думите й все още не се усеща ефектът от тези закони. „От февруари ще започне да се усеща новата финансова подкрепа. А самата промяна – след 1 април. От 1 април хората с увреждания ще могат да подават заявления за индивидуална оценка на всеки според потребностите“, посочи жената. Оценката на ТЕЛК трябва да се промени, категорична бе още Иванова и добави: „1% разлика в оценката на ТЕЛК, може да бъде до 450 лв. ощетение за някое дете. Това трябва да се промени - да не зависи нищо от самите проценти на ТЕЛК. Няма държава в Европа с ТЕЛК като нашия“. Като друг основен проблем Иванова посочи липсата на контрол в системата.", "date": "2019.01.18", "title": "Вера Иванова: Няма държава в Европа с ТЕЛК като нашия"}
{"url": "https://www.faktor.bg/bg/articles/hristo-panchugov-prezidentat-se-luta-ne-znae-nakade-da-tragne", "text": "\"И занапред очаквам от президентската институция повече от същото. Ситуационният конфликт между правителство и президентство и отиграване на ситуациите за краткосрочни дивиденти ще продължат. Около конфликта ще се градят предизборни стратегии\". Това коментира пред БНР политологът Христо Панчугов. Според него през изявления и действия президентът ще участва в предизборната битка. „Президентът Румен Радев е изпаднал в ситуация, в която да не знае накъде да тръгне - да се лута между личната си популярност и това, че беше избран като символ на борбата със статуквото, слуховете, че се опитва да прави самостоятелен политически проект и невъзможността си да намери фокуса на тези две неща – да намери тази тема и този политически инструмент, който да покаже, че той реално може да постига неща в политиката, а не само да говори за тях“, изказа мнението си политологът.  За изминалите две години, откакто президентът встъпи в длъжност, Христо Панчугов заяви: „Като че ли през по-голямата част от тези 2 години изглеждаше, че президентът се вълнува повече от скандала, който тече краткосрочно, около щекотливи за българското общество проблеми, отколкото от реално постигане на резултати. Изминалите 2 години от мандата му всъщност го позиционираха ситуационно – дали срещу ГЕРБ, дали лично срещу Бойко Борисов. Тази ситуационност беше свързана по скоро с отиграване на различни скандали и отлагането им във времето, за да може да се лъска имидж, а не толкова да се постигат реални неща. Нито една от темите, по които президентът реши все пак да наложи вето през изминалата година, не остана да присъства в българския политически дневен ред. А една от много важните функции на президента е именно тази – да зададе политическия дневен ред, да се опита да го подреди и да намери механизмите, чрез които той да постигне нещата, за които е обявил, че са важни. Точно в тази задача като че президентът Румен Радев се провали. Няма как българското общество да продължава да поддържа мита за това той колко ще бъде промяна в статуквото на политическата система“.  Според политолога нито един от българските президенти не е бил последователен в тази си задача. Панчугов подчерта още близостта на президента Радев до БСП. По думите му за Радев няма да има позитив от това, защото Левицата вече е постигнала своя максимум. В този смисъл съвсем логично излезе темата за негов политически проект, смята той и добави: \"Рейтингите на президентите падат много бързо и затова е по-добре ако ще се прави нещо, това да стане докато е популярен. Почти нито един от българските президенти в последствие не е успял да се впише успешно в българската политика след мандатите си\".", "date": "2019.01.18", "title": "Христо Панчугов: Президентът се лута, не знае накъде да тръгне"}
{"url": "https://www.faktor.bg/bg/articles/gebrev-poluchi-pretsizirano-obvinenie-v-nss", "text": "Собственикът на \"Дунарит\" Емилиян Гебрев излезе от следствието на Специализираната прокуратура с прецизирано обвинение след час престой там. През 2017 г. той стана клиент на прокуратурата по обвинение, че е участник в престъпна група за придобиването на \"Дунарит\", след като знаел, че преди това заводът бил купен с мръсни пари от Цветан Василев. С Гебрев по това дело са обвинени още двама, каза самият той. Единият е адвокат Лазар Карабелиев, който получи своето обвинение през миналата година. Другият е бивш директор в \"Дунарит\".", "date": "2019.01.18", "title": "Специализираната прокуратура с прецизирано обвинение срещу Емилиян Гебрев"}
{"url": "https://www.faktor.bg/bg/articles/tragediya-v-dobrich-dvama-zaginaha-pri-tokov-udar-ot-boyler", "text": "Двама мъже са загинали заради токов удар от електрически бойлер. Това съобщиха от ОДМВР - Добрич. Сигналът за намерените две тела е получен на 17 януари около 17.10 часа. Двамата мъже са на 71 години и на 54 години. Те са открити в частен имот на бул. \"Русия” в град Добрич. При огледа на място е установено, че двамата са починали при късо съединение в електрическата инсталация от електрически уред - бойлер. По случая е образувано досъдебно производство.", "date": "2019.01.18", "title": "Трагедия в Добрич: Двама загинаха при токов удар от бойлер"}
{"url": "https://www.faktor.bg/bg/articles/krasimir-valchev-ne-chuh-nikakvi-dovodi-ot-bsp-za-romskata-integratsiya", "text": "БСП критикуват механизма на ромската интеграция, но всъщност не чух никакви доводи от тях, а по механизма работиха над 11 000 души в над 1000 екипа. Аз не бих омаловажил толкова лековато работата на всички хора. Напротив, механизмът показа, че когато институциите работят заедно, има ефект. Над 30 000 деца са допълнително записани. Това каза пред журналисти в парламента министърът на образованието и науката Красимир Вълчев. Много по-трудно е, ако учителят отиде сам в дома на детето, чиито родители не искат да го пуснат на училище. Работата на екипите вече не е фокусирано само върху записването на децата на училище, а и върху оставането им в училище, заяви Вълчев. БСП не разбират, че проблемът не е само социално-икономически, а социално-културен. Затова и сме заложили толкова на учителите, защото те ежедневно полагат усилия, посочи образователният министър. Не е цел на образователната система да изхвърлим децата от системата, а да ги задържим, добави той. В училища с проблемни деца трябва да се работи 3-4 пъти по-усилено, затова предоставихме допълнителни средства. Трябва да ги задължим с всички инструменти на държавата да ходят на училище. Ранното обхващане в детска градина също е ключов фактор. Всяко едно дете има необходимост от различна подкрепа и от допълнителна работа. Много се надяваме, опозицията да разбере, че най-важният актьор е и ще остане учителят. Когато се реализира увеличението на заплатите на учителите, те ще станат с над 25% от средните за страната, каза още Красимир Вълчев.", "date": "2019.01.18", "title": "Красимир Вълчев: Не чух никакви доводи от БСП за ромската интеграция"}
{"url": "https://www.faktor.bg/bg/articles/mashtabna-operatsiya-na-sluzhbite-v-tsyalata-strana-svarzana-e-s-natsionalnata-sigurnost", "text": "Прокуратурата, ДАНС и МВР провеждат мащабна операция в София и няколко областни града в страната. Задържани са над 20 души. Не се знае колко от тях ще получат обвинения. Арестите са свързани със заплаха за националната сигурност, казаха неофициално от прокуратурата. До няколко часа ще има повече информация, съобщи \"24 часа\". Акцията е подготвяна няколко месеца.", "date": "2019.01.18", "title": "Мащабна операция на службите, свързана със заплаха за националната сигурност"}
{"url": "https://www.faktor.bg/bg/articles/sadat-opravda-valeri-simeonov-po-obvineniyata-za-diskriminatsiya-na-romite", "text": "Лидерът на НФСБ Валери Симеонов не е дискриминирал ромската общност и конкретно един неин представител с изказването си, че част от ромите са се превърнали в \"нагли, самонадеяни и озверели човекоподобни, изискващи право на заплати, без да полагат труд, искащи помощи по болест без да са болни, детски за деца, които играят с прасетата на улицата и майчински помощи за жени с инстинкти на улични кучки“. Това реши окончателно тричленен състав на Върховния административен съд (ВАС), който отмени първоначално наложената на Симеонов глоба от 1000 лева, предаде lex.bg. Симеонов направи изказването от парламентарната трибуна в средата на декември 2014 г. след няколко нападения над лекари. След него, шуменецът Асен Асенов подаде жалба в Комисията за защита от дискриминация (КЗД). В нея твърди, че Валери Симеонов е осъществил дискриминация спрямо цялата ромска общност и конкретно срещу него, като неин представител. Асенов посочва, че се чувства обиден, защото не се е превърнал в нагло самонадеяно същество и озверяло човекоподобно, изискващо право на заплата без да полага труд, изискващ помощи по болест без да бъде болен и не иска детски надбавки за деца, които си играят с прасетата на улицата, а неговата майка и съпруга нямат инстинкт на улични кучки. В отговора си на жалбата Валери Симеонов твърди, че изказването не е насочено към цялата общност, а само за онази част от нея, която престъпва законите и нормите на общуване, не се грижи за децата и бъдещето им, злоупотребява с техните помощи и върши престъпления. И добавя, че разединяващата политика, която критикува, дискриминира големи части от малцинствата и ги превръща в изолирани и декласирани групи без възможности за развитие, достойнство и самочувствие. Комисията за защита от дискриминация прие жалбата за основателна и наложи 1000 лева глоба на Симеонов за това, че е осъществил дискриминация под формата на тормоз и му предписа в бъдеще да се въздържа от изявления, които засягат честта и достойнството на личността по признак „етническо положение“. Решението бе потвърдено от Административния съд в Бургас, след което стигна до Върховния административен съд, който отмени както решението на бургаските магистрати, така и това на КЗД. Върховните съдии Йовка Дражева (председател на състава), Анна Димитрова и Емил Димитров (докладчик) посочват, че дискриминацията под формата на тормоз е отделен, самостоятелен вид дискриминация и е дефинирана в закона като всяко нежелано поведение, изразено физически, словесно или по друг начин с цел или резултат накърняване достойнството на лицето и създаване на враждебна, обидна или застрашителна среда. В конкретния случай обаче целта на Валери Симеонов не е била да засегне достойнството на Асен Асенов, става ясно от решението на ВАС. Съдиите обясняват и защо това е така: „При внимателен прочит както на конкретизираната част, така и на целия текст от процесното изказване на Валери Симеонов, се установява, че в същото не се съдържат словесни изрази, насочени срещу конкретен субект т.е. Асен Асенов. Този персонален субстрат налага извода, че волята на законодателя не цели санкционни последици спрямо поведение (в случая словесно изразено), обективирано в изявления – вербални, писмени или др., които по своя характер са абстрактни, и са насочени към неопределен кръг субекти, включително когато тези субекти са част от определена раса, пол, група по интереси, религиозна, етническа или друг вид социална общност“.", "date": "2019.01.18", "title": "Съдът оправда Валери Симеонов по обвиненията за дискриминация на ромите"}
{"url": "https://www.faktor.bg/bg/articles/arbitrazhat-na-chez-sreshtu-balgariya-otpada", "text": "Решение на Европейския съд от миналата година (Achmea v Slovak Republic C-284/16) постанови, че международинте арбитражи не са част от европейската съдебна система и са несъвместими с европейското законодателство. Това съобщи във Фейсбук Георги Ангелов. Официално становището на Еврокомисията по казуса бе публикувано вчера - 17 януари.  Вторият ред вляво - подписът на представителя на Чехия. С него Чехия поема ангажимент да накара държавните компании да спрат международните арбитражи срещу държави-членки на Европейския съюз. Така че арбитражът на ЧЕЗ срещу България отпада.  Държавите - членки на Европейския съюз поемат ангажимент да спрат всички международни арбитражи, насочени срещу друга страна-членка. Това е задължително за 28-те държави и те са се подписали, че ще изпълнят произтичащото от решението на Европейския съд задължение. На практика това означава, че ще бъдат прекратени вече заведени арбитражни дела, попадащи под тази клауза, в това число и арбитражното дело на ЧЕЗ срещу България. А ако не бъдат прекратени, решенията им губят правна сила за държавите от ЕС. Освен това, в срок до края на 2019 година ще бъдат анулирани от двустранни договори между държави от ЕС клаузите, предвиждащи международен арбитраж между инвеститор и държава. Страните-членки на ЕС информират международните арбитражи и съдилищата, че нови арбитражни дела помежду им не могат да бъдат завеждани. Решението важи за компании, в които съответната европейска държава има дял. Пред Dir.bg специалистът по търговско право Неделчо Попов каза, че решението е правилно, защото така се подкрепя европейското законодателство, което има правна сила в държавите - членки. Според него, по този начин се гарантира, че заведени искове в национални съдилища ще бъдат удовлетворени, ако има съответните основания. Същото е и мнението на Георги Ангелов, според който е добре такива дела си отидат в съд и да се съдят, ако имат реални основания. Според него, повечето арбитражи са абсурдни и няма да издържат на съдебен контрол.", "date": "2019.01.18", "title": "Арбитражът на ЧЕЗ срещу България отпада"}
{"url": "https://www.faktor.bg/bg/articles/politika/hlyab-i-pasti/ne-oplakvayte-ostrova-britaniya-e-zavisima-samo-ot-bog-i-sadbata-si", "text": "След драматичните събития в Лондон, световната левица и „десните\" с големите кавички се превъзбудиха извънредно. СНН, Дойче Веле, Би Би Си и пр. започнаха да крещят победно и денонощно – съкрушително поражение на Тереза Мей, историческа загуба за Брекзит и колко е лошо за Кралството да напусне ЕС. НИКОЙ, обаче не обърна внимание на:  99% от гласувалите в Парламента против Тереза Мей, ВСЪЩНОСТ СА ЗА Брекзит, вкл. и марксистите (лейбъристите на Дж. Корбин)  Основната причина за разгрома на Мей е ВАСАЛНОТО споразумение, което тя трябваше да подпише с ЕС, защото ЕС не прие нищо друго. Защо е васално е дълго обяснение – много важна причина – границата между Ейре и Северна Ирландия е компроментирана, което е изцяло недопустимо за почти век кръвопролития между Англия и ирландците.   от неизбраните от никого, жалки брюкселски левичари. Демократичната юнионистка партия(дясна, поддръжник на Мей) не иска да остане насаме с Шин Фейн(ляворадикална ирландска партия, политическо крило на терористите от ИРА). Има и други жизнени причини, поради които сделката на Мей беше правилно отхвърлена от Парламента – който, разбрал – разбрал. И да чете и да се учи.   Тереза Мей няколко пъти предупреди водачите на ЕС, че споразумението няма да бъде прието, но водачите не обърнаха внимание.   Водачите на ЕС не обърнаха внимание на Мей, защото искаха   заради невъобразимата дързост да напусне шоколадения им, ислямо-левичарски, социалистически ЕС. Това е основната причина за сегашното сложно положение – злобното желание на Германия , Франция, Испания, и другите ислямо-левичари да накажат Англия за смелостта и. Германия и Франция, безсрамно искат да командват Европа, за сметка на Вишеградската четворка, и да - за сметка на България! И двете страни искаха да лишат 150 хил. български семейства от препитанието им (превозвачите), заради егоизма си на велики, настоящи сили. „Десните\", които постоянно обвиняват други(Тръмп) в заплаха за български национални интереси, сега дума не казаха против Германия и Франция!   Какво предстои – Тереза Мей вече спечели гласуване за доверие в Парламента и сега трябва да представи план Б за излизане от ЕС, с неизвестен, но кратък срок. UK трябва да напусне ЕС до 29 март т.г.. Според мен тя няма да успее, защото ЕС няма да се съгласи на нова сделка, няма да има и втори референдум. Това значи, че Великобритания ще напусне ЕС без споразумение, и ще заплува в непознати води, в пълна неизвестност. Оплаквачите на Острова тук заридаха в нестроен хор, до кресчендо - колко ужасно е това за Англия и дори за ЕС. Но така ли е? Ако UK напусне ЕС без договор, това значи:  - Британия ще се върне към миналото си на свободна страна,   Британия така е живяла столетия успешно – ще живее и в бъдеще.  - Независим Брекзит ще бъде одобрен от Америка на Тръмп. Америка ВИНАГИ ще бъде зад Англия - очаквайте безброй свободни търговски споразумения, безмитни със САЩ, между първата и петата световна икономика. - Очаквайте същото с Канада, Австралия и Нова Зеландия, както и с всички бивши британски колонии в Третия свят.  Това на вниманието на жалките „десни\", за левите, не ми се говори: Не оплаквайте Великата Британия, тя винаги ще бъде велика. Няма причина Британия да не се справи с трудното сегашно положение.  Тереза Мей е изключителна жена – тя премина през безброй бури и оцеля. Именно тя е днешният символ за друга изключителна жена – Маргарет Тачър. Мисля, че това ще пише в бъдещите учебници по история на Европа.  Оливър Кромуел, за някои кръвожаден убиец, за други - велик реформатор, през юни 1647, при най-напрегнатите часове и дни на революцията, се обръща към бунтовния Парламент: „ Вие дойдохте тук да облекчите страданията на народа, но сега вие сте най-големите му страдания. В името на Бога – вървете си!\"  В първия миг на катастрофалното поражение на Тереза Мей в Парламента, точно за Кромуел си спомних.   Дано и тя да се е сетила за Кромуел!", "date": "2019.01.18", "title": "Не оплаквайте Острова! Британия е зависима само от Бог и Съдбата си!"}
{"url": "https://www.faktor.bg/bg/articles/vanshno-otvarya-nov-ofis-v-london-zaradi-brekzit", "text": "Информационна кампания сред българската общност заради Брекзит е започнало Външното ни министерство, подсилва се съставът на консулството ни в Лондон, като се отваря и нов офис, съобщи външната министърка Екатерина Захариева в рамките на парламентарния контрол. На страницата на посолството е публикувана информация за новите правила. Общо 20 срещи не само в британската столица, но и навсякъде на Острова ще бъдат организирани за първите 6 месеца на годината, като две вече са се провели. Ние се готвим за всички варианти още от миналата година, обобщи още Екатерина Захариева във връзка с развръзката от Брекзит. У нас пък живеели 4000 британци, които били добре дошли да останат, каза министърката на външните работи. И те, и българите във Великобритания ще трябва да се пререгистрират, обяс", "date": "2019.01.18", "title": "Външно отваря нов офис в Лондон заради Брекзит"}
{"url": "https://www.faktor.bg/bg/articles/germaniya-rusiya-ima-raketa-koyato-narushava-dogovor-i-tya-tryabva-da-bade-premahnata", "text": "Според Берлин отговорността за запазване на Договора за ракети със среден и малък обсег (ДРСМО) е на Москва. Това заяви министърът на външните работи на ФРГ Хайко Маас в рамките на срещата с руския си колега Сергей Лавров в Москва, предава TACC. „Считаме, че Русия може да спаси този договор и не е тайна, че ние, както и другите държави от НАТО, вярваме, че има ракета, която нарушава този договор и тя трябва да бъде премахната“, подчерта Маас. „Ние отново говорихме за ДРСМО, той осигурява сигурност в Европа в продължение на 30 години и е крайъгълният камък на европейската архитектура на сигурността, така че ние сме много заинтересовани да запазим този договор. Федералното правителство [на Германия] прави всичко, за да гарантира, че този договор има бъдеще”, увери първият дипломат на Берлин. „Въпреки това виждаме, че се водят преговори, че руската страна е готова да продължи тези преговори, за да използва оставащото време, за да отговори на въпроси и да предостави информация, за да допринесе за спазването на ДРСМО\", заяви външният министър на Германия.", "date": "2019.01.18", "title": "Германия: Русия  има ракета, която нарушава договор и тя трябва да бъде премахната"}
{"url": "https://www.faktor.bg/bg/articles/kaharen-velizar-enchev-sarbiya-ne-e-tvard-sayuznik-na-rusiya-na-balkanite", "text": "Сърбия продължава да играе двойната геополитическа игра от времето на Тито, като си партнира и със Запада, и с Русия. Това заяви в предаването „Хоризонт за вас“ политикът и журналист Велизар Енчев, който коментира вчерашната визита на руският президент Владимир Путин в Белград. Интервюто е на самия Петър Волгин. „Не бих нарекъл Сърбия твърд съюзник на Русия на Балканите. Предвид официално заявеното намерение на Сърбия да стане член на ЕС. Тя играе старата двойна игра от времето на Йосип Броз Тито. В много отношения тя е прагматична и полезна, за този, който я играе. Тя е следната – приемане на западни инвестиции и същевременно много сериозно суровинно и икономическо обвързване със СССР“, смята Енчев.   „Успяваха да смучат и от вимето на Запада, и от това на Русия“, допълни той. Според него, Путин е отишъл в Белград, за да подкрепи сръбския си колега  Александър Вучич, предвид вътрешнополитическите му проблеми – протестите срещу управлението му и спекулациите за предсрочни избори през 2019-а. Наред с това руският президент затвърди икономическото присъствие на страната си в Сърбия, допълни Енчев. Той изтъкна факта, че цялата газопреносна мрежа на западната ни съседка ще се управлява от руската „Газпромнефт“. Заявките, че разклонението на газопровода „Турски поток“ в крайна сметка ще мине през Сърбия обаче не означават нищо, преди България да получи позволение за тръбата от Европейската комисия, каза още Велизар Енчев. „Трябва да се признае на сърбите, че поставят на първо място националната чест, а на второ място прагматизма“, каза още журналистът и изтъкна, че именно това обаче е довело до разпада на бивша Югославия. Според него в крайна сметка босненската Република Сръбска ще се обедини със Сърбия, а Косово ще стане част от Албания.   Относно посещението на Путин, Енчев обобщи: „Посещението е в пропаганден план много успешно. В икономически план също – ще има инвестиции от 1 милиард и 400 милиона долара в сръбската газопреносна мрежа, около 300 млн. долара в сръбската железница. Като се включат и китайските инвестиции, в пътната инфраструктура ще се инвестират 2 милиарда долара\". “Сърбите са царе на двойните геополитически игри, а ние сме царе на раболепието. Ние, при членство в ЕС и НАТО, не успяхме да се договорим с Македония, а признахме измислените в Белград техни език и история“, смята Енчев, който изтъкна още, че външният дълг на Сърбия е по-малък от наш", "date": "2019.01.18", "title": "Кахърен Велизар Енчев: Сърбия не е твърд съюзник на Русия на Балканите"}
{"url": "https://www.faktor.bg/bg/articles/bryuksel-shte-izslushva-maya-manolova-za-dvoynite-standarti-pri-hranite", "text": "Омбудсманът Мая Манолова заминава на двудневно посещение в Брюксел, където ще представи петицията на българските граждани срещу двойния стандарт при храните и напитките в Европейския съюз. Изслушването ще се състои на 22 януари 2019 г., вторник, от 10.00 ч. /11.00 ч. българско време/ в Комисията по петициите в Европейския парламент.  Припомняме, че омбудсманът Мая Манолова в качеството си на гражданин на ЕС, заедно с редица публични личности, изпрати на 2 октомври 2017 г. до Европейския парламент петиция за нарушение на правото на ЕС с искане за промяна в европейското законодателство, включително в Директивата за нелоялните търговки практики. Целта бе спиране на производството и разпространението на храни от една и съща марка, но с различни съставки и качество в страните-членки на ЕС. Според Манолова това е не само нарушение на правата на българските граждани, но и на гражданите от Вишеградската четворка, Гърция, Хърватия и Румъния, както и на принципите за функциониране на общия европейски пазар. За проблема общественият защитник беше сезирана от български майки, които установиха, че техните бебета консумират храни и напитки с по-ниско качество и в пъти по-висока цена. Това провокира Мая Манолова да предприеме редица действия и инициативи за преустановяване на нелоялната търговска практика, която е дискриминационна и обидна за българите. На 30 април 2018 г. в рамките на българското председателство на Съвета на ЕС, омбудсманът организира в София форум на високо равнище, под патронажа на министър-председателя Бойко Борисов, в който участваха еврокомисарят по правосъдие, права на потребителите и равенство на половете Вера Юрова, еврокомисарят по цифровата икономика и общество Мария Габриел, много европейски министри и институции от държавите-членки на ЕС. На него Вера Юрова представи Новия търговски механизъм за потребителите, където проблемът за двойния стандарт заема значително място и обяви края на двойния стандарт, както и ангажимента на Европейската комисия да предложи изменения в законодателството на Европейския съюз.", "date": "2019.01.18", "title": "Изслушват Мая Манолова в Брюксел за двойните стандарти при храните"}
{"url": "https://www.faktor.bg/bg/articles/politsai-s-avtomati-ottsepiha-rayona-na-stolichnata-avtogara", "text": "Отцепен е районът около Централната автогара, съобщи \"Фокус\". Цялата гара е оградена с ленти. На място има коли на полиция и жандармерия, част от органите на реда са въоръжени и с автомати. Все още няма информация дали това е част от мащабната акция, при която са задържани 43-ма души.  Припомняме, че специализираната прокуратура провежда разследване срещу група за престъпления по Глава Първа от Наказателния кодекс (престъпления против Републиката).  43-ма чужденци са задържани при мащабната операция на ДАНС, ГДБОП и Специализираната прокуратура за престъпления по Глава Първа от Наказателния кодекс, а именно престъпления против Републиката, в София, Плевен, Благоевград, Разград, Хасково, Пловдив и Ловеч, съобщиха от държавното обвинение. Предмет на разследването е дейност на група чужди граждани по организиране и осъществяване на територията на България на нерегламентирани парични преводи в и от страната в особено големи размери по т.нар. метод „хавала“ в рамките на международна организирана престъпна група. Специализираният наказателен съд е издал 126 разрешения за извършване на претърсване и изземване – в 50 адреса на жилища и офиси и в 26 автомобила, както и обиски на 50 души. При условията на неотложност, като единствена възможност са събиране на доказателства, са извършени 7 претърсвания и изземвания. В хода на разследването са иззети са документи, 32 000 евро и други вещи. Установено е, че основният организатор на престъпната дейност – сирийски гражданин, пребиваващ в България, който е задържан в София, осъществявайки нерегламентирани „хавала“- преводи, е влязъл в контакт с лица, извършващи дейност по логистично подпомагане на международни терористични организации, както и с лица, за които има информация, че са свързани с финансиране на тероризъм и други видове престъпна дейност. Провеждането на операцията е предшествано от едногодишна работа на Специализираната прокуратура с българските служби за сигурност и партньорски служби за сигурност на страни – членки на Европейския съюз. Специализираната прокуратура ще извърши анализ на събраните доказателства и ще прецени на кои от задържаните ще бъдат повдигнати обвинения.  Методът \"хавала\" представлява нестандартен начин за парични транзакции (\"превеждам\", \"телеграфирам\" - на арабския банков жаргон). Системата е известна и с други названия: \"Фей-Чиен\" (Китай), \"Хунди\" (Индия), \"Падала\" (Филипините),\"Фей Куан\" (Тайланд) и пр. Използува се масово от имигрантските общности в Америка, Европа и Близкия Изток, които изпращат парични средства в своите страни.", "date": "2019.01.18", "title": "Полицаи с автомати отцепиха района на столичната автогара, службите разследват финансиране на терористи у нас"}
{"url": "https://www.faktor.bg/bg/articles/novini/svyat/ek-poiska-mandat-za-targovski-pregovori-sas-sasht", "text": "Европейската комисия предложи в петък два мандата за търговски преговори със Съединените щати, имащи за цел намаляване на митническите тарифи за промишлени стоки и задълбочаване на регулаторното сътрудничество между Европейския съюз и САЩ, съобщава Ройтерс. Мандатите, които ще трябва да бъдат одобрени от 28-те държави-членки на ЕС, са в съответствие с предварителното трансатлантическо споразумение, сключено през миналия юли, посочват от Комисията. В резултат на това предварително споразумение, договорено от Доналд Тръмп и от шефа на ЕК Жан-Клод Юнкер, президентът на САЩ се съгласи да отложи въвеждането на мита за вноса на автомобили от ЕС, докато двете страни преговарят за подобряване на търговските връзки между тях.", "date": "2019.01.18", "title": "ЕК поиска мандат за търговски преговори със САЩ"}
{"url": "https://www.faktor.bg/bg/articles/ivan-geshev-ne-stava-duma-za-terorizam-u-nas-a-za-parichni-pototsi-prednaznacheni-za-teroristi", "text": "Задържани са 43 лица от български и чужди граждани, предметът на делото е нерегламентирани преводи на парични суми, наречени в арабския свят \"хавала\", включително и за организации в чужбина, занимаващи се с терористична дейност. В София, Благоевград, Плевен, може би в Брезник и Пловдив, както и други. Това каза пред журналисти заместник-главният прокурор Иван Гешев пред журналисти, предаде Канал 3.  \"С това се е занимавало основното лице в организираната престъпна група с други лица, които го подпомагат. Това лице е влязло в контакти, финансирало е лица, които се занимават с логистика на международни терористични организации и тяхното финансиране\", уточни Иван Гешев.  Той изрично подчерта, че в случая не става дума за явни терористични действия или такава заплаха на територията на страната.  \"Накратко - един финансист, който финансира всякакви незаконни дейности чрез системата \"хавала\", вкл. и на лица извън територията на страната, занимаващи се с терористична дейност.  Хавала се нарича в арабския свят една древна система, като не е ясно дали е възникнала в Индия през 8 век или в Европа от еврейски търговци. Тя се появява далеч преди съвременното банково дело.  Общо взето принципът й е един: при едно лице - хавалда, идват определени хора, които носят определена сума и които искат тя да пристигне в друга част на света, вместо да бъде преместена от тях там\", обясни Иван Гешев.  \"Това дело е едно от първите в ЕС с такъв предмет, каза Гешев. Той добави, че между 100 и 300 млрд. евро годишно генерира организацията на \"хавала”.  Гешев уточни, че при акцията са претърсени над 50 адреса в 7 града, за които са издадени над 130 разрешения за различни претърсвания. \"Предстои колегите да преценят дали и по отношение на колко души ще бъде повдигнато обвинение\", заяви Гешев.", "date": "2019.01.18", "title": "Иван Гешев: Не става дума за тероризъм у нас, а за парични потоци, предназначени и за терористи"}
{"url": "https://www.faktor.bg/bg/articles/boris-velchev-filchev-vinagi-e-bil-obseben-ot-strah-osoben-psihopatichen-strah-postoyanen-uzhas-ot-vazmezdie-za-vsichki-merzosti", "text": "Председателят на Конституционния съд Борис Велчев изпрати до \"24 часа\" емоционално писмо, в което категорично обявява, че нито има конституционно право да повтори мандат като главен прокурор, нито подобна мисъл му е хрумвала, както твърди Никола Филчев. Ето част от писмото, публикувано от изданието: \"Нямах намерение да правя изявления по повод медийни изяви на Никола Филчев, но те твърде зачестиха и изискват реакция. Изобщо, възпитанието пречи. Тези, които го нямат, са значително по-свободни. Доскоро не можех да си представя, как в една цивилизована държава двама бивши главни прокурори се разменят обидни реплики през медиите, но всичко си има граници, дори и моето възпитание. Видимо медиите много обичат Филчев. Това е особена слабост към жанра „фрийк шоу“. Никола Филчев се опитва да ме обиди, но може да предизвика у мен само съжаление. Съжаление за това, което говори, за това как говори, за това, че е бил главен прокурор. „Доблестното“ му сърце беше притихнало през времето на мандата ми на главен прокурор и той не пророни и дума по мой адрес от уюта на своя „плод-зеленчук“. Нищо учудващо – Филчев винаги е бил обсебен от страх. Особен, психопатичен страх, постоянен ужас от възможното възмездие за всички извършени в миналото мерзости. Постоянната борба с вътрешните бесове сигурно ужасно износва психиката. Както и броенето на дългите дни до изтичането на давност, която продължава да бъде далеч. Страхът му от тези, които са власт, води до унизително раболепие, видно и от последните му интервюта. Омразата му към тези, от които се е страхувал, но от които вече не го е страх, е патологична. Вероятно психиатрите си имат дума за подобни състояния. Да бъда обвиняван за разбити човешки съдби точно от Никола Филчев в неговите предходни медийни изяви е цинизъм. Впрочем, макар и след време, аз се извиних на министър Николай Цонев. Чудя се, на колко хора Филчев се е извинил. Искам да кажа, от живите. Нямам предвид нито Николай Колев, нито когото и да било друг от починалите.\"", "date": "2019.01.18", "title": "Борис Велчев: Филчев винаги е бил обсебен от особен, психопатичен страх, постоянен ужас от възмездие за всички мерзости"}
{"url": "https://www.faktor.bg/bg/articles/ministar-mladenov-rabotim-aktivno-i-rezultatno-s-turtsiya-sreshtu-migratsiyata-kontrabandata-i-terorizma", "text": "Ще направим всичко възможно доверието между страните ни да се развива – с тези думи министърът на вътрешните работи Младен Маринов посрещна турския си колега Сюлейман Сойлу, съобщиха от пресцентъра на МВР.  Работим активно и резултатно за противодействие на общите предизвикателства - миграционен натиск, контрабанда на хора, борба с организираната престъпност и тероризма, наркотрафик, трафик на културно-исторически ценности и други. Изградили сме добри канали за обмен на информация и успешните реализации за задържане на големи количества хероин са пример за това. Като страна - съсед разбираме, че проблемът с нелегалната миграция не може да се реши без активното сътрудничество с Турция, за да има ефективно противодействие, подчерта министър Маринов.  Страните ни традиционно имат добросъседски и стратегически отношения. Изправени сме пред много предизвикателства, които не можем да разрешим самостоятелно. Трябва да ги разглеждаме не като две страни, а с обща отговорност, отбеляза министър Сойлу.  Двамата дадоха висока оценка на нивото на сътрудничество и перспективите за развитието му. Като успешен пример беше посочена и дейността на Тристранния контактен център България – Турция – Гърция, ситуиран на ГКПП-Капитан Андреево.  В българската делегация участваха заместник-министър Милко Бернер, началникът на кабинета на министъра Михаил Златанов, главният секретар на МВР главен комисар Ивайло Иванов, директорите на главните дирекции „Национална полиция“, „Гранична полиция“ и „Борба с организираната престъпност“ – главни комисари Христо Терзийски, Светлан Кичиков и Ивайло Спиридонов.", "date": "2019.01.18", "title": "Министър Младенов: Работим активно и резултатно с Турция срещу миграцията, контрабандата и тероризма"}
{"url": "https://www.faktor.bg/bg/articles/rusiya-krie-osoben-problem-v-dvigatelya-na-ruska-raketa", "text": "Двигателите на руските ракети „Ангара“ РД-191 може да доведат до тяхното унищожение по време на изстрелване, съобщи РИА Новости. Уточнява се, че особеност на ракетите „Ангара“ А5 е пакетното подреждането на първия и втория етап. Тоест четирите блока от първия етап обграждат втория блок. Заради това възниква необходимост от работа при понижено налягане и продължителна работа на двигателя на централния блок в режим на 30% от номиналната стойност на тягата. При тяга по-ниска от 38% в двигателите на ракетата започват нискочестотни колебания. Те могат да доведат до резонанс и разрушаване на ракетата носител. Посочва се, че мерките за борба с този проблем не винаги работят. За това и е бил монтиран специален клапан, който помага да се намали амплитудата на трептения. Въпреки това при различни модели на двигателя трептенията остават. На този етап е било извършвано само едно изстрелване на ракетата А5.", "date": "2019.01.18", "title": "Русия крие опасен проблем в двигателя на руска ракета"}
{"url": "https://www.faktor.bg/bg/articles/anita-meyzer-obzhalva-prisadata-si-za-ubiystvo", "text": "Върховният касационен съд ще гледа делото срещу Анита Мейзер. Скандалната миска обжалва наложените й присъди за убийство по непредпазливост на съпруга й и за предлагането на подкуп на разследващ полицай. Тя трябва да изтърпи три години затвор за причинената смърт на 39-годишния културист Николай Димов. Мейзер иска да бъде призната за невинна или наказанието й да бъде намалено. Прокуратурата също протестира срещу решението на Апелативния съд във Варна, настоявайки делото да бъде върнато за ново разглеждане на втора инстанция.", "date": "2019.01.18", "title": "Анита Мейзер обжалва присъдата за убийство на съпруга й и за подкуп на полицай"}
{"url": "https://www.faktor.bg/bg/articles/organizirat-protest-sreshtu-karakachanov-i-dzhambazki-v-bryuksel", "text": "В Брюксел ще се проведе протест срещу лидера на ВМРО Красимир Каракачанов и неговия заместник Ангел Джамбазки. Недоволните ще се съберат на площада пред Европейския парламент с искане за отсраняване от власт на двамата политици, съобщава Нова телевизия. Организаторите са планирали и втори протест в неделя в германския град Кобленц. Причината за недоволството е изказването на Красимир Каракачано, че \"ромите стават все по-нагли\".", "date": "2019.01.18", "title": "Организират протест срещу Каракачанов и Джамбазки в Брюксел"}
{"url": "https://www.faktor.bg/bg/articles/putin-preduprezhdava-s-provokatsiite-si-kosovo-mozhe-da-destabilizira-balkanite", "text": "По време на визитата си в Сърбия президентът Путин заяви, че предприетата в последните месеци „поредица от провокационни стъпки“ от страна на ръководството на Косово може да доведе до дестабилизация на ситуацията на Балканите, пише „Ведомости“.  „За съжаление те сериозно изостриха обстановката. Преди всичко имам предвид обявеното на 14 декември създаване на тъй наречената Армия на Косово“, каза Путин на пресконференцията след преговорите с президента на Сърбия Александър Вучич.  Така директно се нарушава Резолюция 1244 на Съвета за сигурност на ООН, с която се регулира положението в Косово, смята руският президент. Според резолюцията на косовска територия не може да има никакво друго военно формирование освен международният контингент на ООН.  \"Русия напълно споделя загрижеността на сръбското ръководство и на гражданите и разбира, че подобни безотговорни действия на ръководството на Косово могат да доведат до дестабилизация на Балканите\", каза Путин.  През декември по време на честванията за 100-годишнината от края на Първата световна война в Париж Путин разговаря с Хашим Тачи и изтъкна нуждата от постигане на споразумение между Прищина и Белград, заяви пред журналисти прессекретарят на държавния глава Дмитрий Песков. Тачи е обещал то да бъде постигнато.  На пресконференцията в четвъртък в Белград Путин не отговори на репортерски въпрос дали Москва може да посредничи при уреждане на спора между Косово и Сърбия, но заяви, че трябва да се изпълняват всички договорености между двете страни, постигнати с посредничеството на Евросъюза.", "date": "2019.01.18", "title": "Путин загрижен за Балканите: С провокациите си Косово дестабилизира региона"}
{"url": "https://www.faktor.bg/bg/articles/simeonov-veche-nyama-kak-da-si-govorya-sas-siderov", "text": "Атака\" е против Валери Симеонов да е съпредседател на ПГ на Обединени патриоти. В кулоарите на парламента Валери Симеонов не пожела да коментира въпроса. Сподели, че сам нямало да се предложи. Ако някой от групата го излъчи, е съгласен. Темата е била поставена на последния коалиционен съвет на ОП, на който обаче лидерът на \"Атака\" не е присъствал. В момента председател на групата е именно Волен Сидеров. Попитан говорил ли е с лидера на националистите, Симеонов само каза: \"Как да говоря с него, като не идва?\" Припомняме, НФСБ оттегли доверието си от Волен Сидеров като председател на парламентарната група като отговор на искането на Сидеров Валери Симеонов да си подаде оставката. Тогава Симеонов заяви, че атаките срещу него са били заради амбициите на Сидеров да стане водач на листата на ОП за евроизборите. Припомняме, че Волен Сидеров се оказа сред рекордьорите по отсъствия в Народното събрание през изминалата година според справка, която предостави парламентът.", "date": "2019.01.18", "title": "Симеонов: Как да обсъдя темата за председателството в ОП, като Сидеров не идва на работа?"}
{"url": "https://www.faktor.bg/bg/articles/deputatite-prieha-na-parvo-chetene-zakona-za-sotsialnite-uslugi", "text": "Депутатите приеха на първо четене Закона за социалните услуги. Предложението беше прието единодушно със 163 гласа „за“. Това е третият закон, който беше поискан от майките на деца с увреждания по време на продължителните им протестни действия през миналата година. Депутатите вече приеха другите два закона – Законът за хората с увреждания и Законът за личната помощ. Законопроектът за социалните услуги предвижда право на социални услуги да имат всички нуждаещи се хора в България. Въвежда се планиране на национално ниво на социалните услуги, финансирани от държавния бюджет, чрез разработване на Национална карта на социалните услуги, която ще се приема от Министерския съвет. Въвеждат се и допълващи стандарти за социалните услуги, чрез които се осигурява дневна или резидентна грижа за лица в невъзможност за самообслужване, за лица с агресивно и проблемно поведение и за лица с потребност от постоянно медицинско наблюдение и медицинска грижа. За първи път се създава законов ред за предоставяне на асистентска подкрепа за лица в надтрудоспособна възраст в невъзможност за самообслужване, както и за лица с трайни увреждания, ако не ползват такава подкрепа по друг закон. Предлага се и законов ред за контрол и мониторинг от доставчиците, от общината като орган на местното самоуправление, както и за независим мониторинг от международни, европейски и национални организации. Създава се Агенция за качеството на социалните услуги като изпълнителна агенция към министъра на труда и социалната политика, която ще лицензира частните доставчици и ще поддържа регистъра на доставчиците. Със законопроекта за първи път се въвежда и ежегоден мониторинг на социалните услуги на национално ниво.", "date": "2019.01.18", "title": "Право на социални услуги ще имат всички нуждаещи се хора в България"}
{"url": "https://www.faktor.bg/bg/articles/svetoslav-malinov-1", "text": "\"Най-доброто за европейските граждани в този момент е  да се отложи датата на излизане на Великобритания от Европейския съюз\". Това заяви пред БНР евродепутатът Светослав Малинов. Той припомни, че през  изминалите две години сигналите от Великобритания са били най-разнопосочни и отговорността за това  е на политическия елит на Острова.  \"Британският политически елит, всички заедно, бавно и постепенно тласкаха лодката към сблъсъка. Две години го наблюдаваме, като катастрофа в забавен кадър и не можем нищо да направим, защото сигналите от Великобритания бяха най-разнопосочни, а ние не можем да взимаме страна\". \"Това е вътрешна  информация от британския парламент, изпратена към нас. Следващите две седмици  върху Тереза Мей ще се окаже огромен натиск да се приеме закон, който да отмени  излизането на Великобритания на 29 март, не да отмени Брекзит, т.е. като се  махне това нещо, ще се престане с абсолютно нереалистичните опити до 29 март да  се направи някакво ново споразумение, за което наистина изглежда невъзможно. По  мнението на всички, това е единственото мнозинство, което в момента съществува  в британския парламент - да не се допусне Брекзит без споразумение\", коментира Малинов в интервю за предаването \"Преди всички\". Според евродепутата това е било единствено възможното споразумение с оглед на претенциите, които е имала Великобритания.", "date": "2019.01.18", "title": "Светослав Малинов: Най-доброто за европейските граждани е отлагането на Брекзит"}
{"url": "https://www.faktor.bg/bg/articles/karakachanov-evroizborite-shte-badat-indikator-za-stabilnostta-na-malkata-koalitsiya", "text": "\"Евроизборите ще бъдат индикатор за стабилността на малката коалиция\". Това обяви вицепремиерът и министър на отбраната Красимир Каракачанов в Казанлък. Той подчерта, че очаквал подкрепа при избора на боен самолет от своите партньори. Министърът на отбраната заяви, че има проблеми при охраната на военните обекти в страната. Има изработена концепция, която определя кои обекти да се охраняват от фирмата на Министерството на отбраната и кои от частна фирма. Предишното решение за охраната на общо дванадесетте обекта е взето от Съвета на командването на силите, посочи вицепремиерът. На въпрос дали е необходимо да имаме министър от ромски произход, Красимир Каракачанов каза, че в българската Конституция няма етнически малцинства. По думите му средствата за финансиране на ромската интеграция през последните години не са дали необходимия ефект. Като пример посочи 2013 г., когато е имало 380 непълнолетни майки, а през 2017 г. те са 3300. България е разделена на две - едната част учи и работи, а другата има само права, а не задължения. Вицепремиерът Красимир Каракачанов е в Казанлък по повод честването на 130 години от сформирането на 23-ти пехотен Шипченски полк.", "date": "2019.01.18", "title": "Каракачанов: Евроизборите ще бъдат индикатор за стабилността на малката коалиция"}
{"url": "https://www.faktor.bg/bg/articles/id-udarihme-ruskiya-grad-magnitogorsk", "text": "Ние стоим зад взрива в руския град Магнитогорск, заяви Ислямска държава (ИД), предаде РИА Новости. Информационен канал, близък до радикалната мюсюлманска  организация заяви, че експлозията е дело на шахид (мъченик за вярата в исляма). Следственият комитет в Москва отговори, че ИД си е приписала трагедията. \"Часове след взрива изключихме вероятността да става дума за атентат\", заявиха от институцията. Взрив разтърси десететажния блок на 31 декември. Заради неизправната газова инсталация загинаха 39 души.", "date": "2019.01.18", "title": "Ислямска държава: Ние ударихме руския град Магнитогорск"}
{"url": "https://www.faktor.bg/bg/articles/borisov-se-sreshtna-s-vatreshniya-ministar-na-turtsiya", "text": "Премиерът Бойко Борисов се срещна с министъра на вътрешните работи на Турция Сюлейман Сойлу, който е на посещение в София. Двамата обсъдиха сътрудничеството в сферата на сигурността, ограничаване на миграционния натиск, борбата с контрабандата и организираната престъпност. Това съобщиха от правителствената информационна служба.  „За България, както и за ЕС, Турция е стратегически партньор - приятелска съседна държава, съюзник в НАТО и важен партньор в областта на сигурността и обществения ред. Стабилното и устойчиво развитие на двустранните отношения е приоритет на българската политика“, заяви министър-председателят Бойко Борисов. Той подчерта, че съвместната работа на двете страни в тази област ще допринесе за укрепването на доверието и ускоряването на информационния обмен.  Премиерът Борисов посочи, че страната ни е готова да разшири и активизира контактите с Турция на професионално ниво между отделните структури на двете министерства със сходни функции. „Към момента успешните ни реализации са предимно по линия на наркотрафика и контрабандата на стоки. Бихме искали да развиваме проактивен обмен на информация по всички приоритетни линии“, заяви министър-председателят.  Турският министър на вътрешните работи Сюлейман Сойлу посочи, че в момента регионът е изправен пред много предизвикателства. Той даде висока оценка на нивото на сътрудничество в областта на сигурността, което България и Турция са изградили. В срещата взеха участие главният прокурор Сотир Цацаров и министърът на вътрешните работи Младен Маринов.", "date": "2019.01.18", "title": "Борисов към вътрешния министър на Турция: Страните ни са стратегически партньори и приятели"}
{"url": "https://www.faktor.bg/bg/articles/tezhka-katastrofa-sas-sapruga-na-kralitsa-elizabet-ii", "text": "Принц Филип – съпругът на британската кралица Елизабет II, претърпя тежка автомобилна катастрофа. Инцидентът е станал в близост до кралското имение Сандрингам днес малко преди 15 часа местно време. Сблъскали са се две коли, като рейнджроувърът на херцога на Единбург се е превъртял и е спрял на една страна. Именно 97-годишният Филип го е управлявал. Наложило се е двама души да го извадят, но по чудо той обаче се е отървал без сериозни наранявания, съобщиха официално и от Бъкингамския дворец. \"Той е бил в съзнание, но много шокиран и разтърсен от случилото се\", каза кралският кореспондент на \"Би Би Си\" Николас Витчел. Двама души от другия автомобил са откарани в болница, като и те са с леки наранявания. Принц Филип също е в лечебно заведение, но само за рутинен преглед, а медиите на Острова съобщиха, че кралица Елизабет II е при съпруга й. Засега причини за инцидента не се посочват, като се уточнява, че полицията разследва случая.", "date": "2019.01.18", "title": "Тежка катастрофа със съпруга на кралица Елизабет II"}
{"url": "https://www.faktor.bg/bg/articles/novini/svyat/13-martvi-bebeta-otkriha-vav-frizer-v-sarbiya", "text": "Телата на 13 бебета бяха намерени във фризер в болница, която се намира в централния сръбски град Кралево, написа белградският в. Вечерне Новости. Става дума за деца, които са починали в здравното заведение от 2006 г. до днешна дата. \"По закон близките получават тленните останки на покойните до 15 дни. Обаче никой не поиска тези телца\", каза директорът на болницата \"Студеница\" Зоран Мървич.   Специализираната прокуратура в Белград обяви, че проверява подобни случаи в други клиники в балканската страна.", "date": "2019.01.18", "title": "Кошмар в Сърбия: Откриха 13 мъртви бебета във фризер"}
{"url": "https://www.faktor.bg/bg/articles/ninova-rezhe-vsichki-vidove-pomoshti-ako-deteto-ne-hodi-na-uchilishte", "text": "Социалистите предлагат законови промени, с които да се отрежат всички видове помощи за фамилиите, чиито деца не ходят на училище. В момента наказанието в такива случаи е, че родителите им остават само без семейни помощи за деца. Мярката не работи, децата се водят по списък, че са в училище, констатира соцлидерът Корнелия Нинова в парламента. ГЕРБ и Обединените патриоти се провалиха с интеграцията на ромите, обобщи тя и цитира Конституцията, според която образованието е задължително до 16 г. Промените, които предлагат, са текстове в законите за социално подпомагане и в просветния закон, които от левицата ще внесат още следващата седмица. Заради делегираните бюджети и принципа \"парите следват ученика\", директорите водят такива ученици по списък, обвини още соцлидерката. Ние искаме този принцип да отпадне, тази политика не дава резултат, заяви соцлидерката. Промяната за отпадането на принципа \"парите следват ученика\" и преразглеждането на делегираните бюджети социалистите ще предложат с поправки в образователния закон. Третата мярка, която те предлагат, е корекции в Наказателния кодекс, с които да се засилят наказанията за лица, които съжителстват с малолетни и непълнолетни. Деца раждат деца трябва да спре, отсече Нинова. Тя призова за хладнокръвно решаване на проблемите, с разум и без емоция, за да не прерасне напрежението в етнически конфликт.", "date": "2019.01.18", "title": "Нинова реже всички видове помощи, ако детето не ходи на училище"}
{"url": "https://www.faktor.bg/bg/articles/martin-dimitrov", "text": "\"ДПС са предложили обезсмисляне на преференцията в Изборния кодекс. Предложението е йезуитско написано с идеята да мине без да бъде осмислено\". Това заяви във Фейсбук Мартин Димитров.  \"За да се задейства преференцията, кандидатът трябва да има лични гласове колкото \"изборната квота\". \"Изборната квота\" са гласовете за избиране на един депутат, обикновено около 14000, един съветник (за София около 6000). На практика прагът за задействане на преференцията драстично се увеличава. Това е огромен тест за ГЕРБ, дали след като решиха да отменят машинното и дистанционното електронно гласуване, сега ще зачеркнат и преференциалното, което е истинската мажоритарност\", коментира Димитров.", "date": "2019.01.18", "title": "Мартин Димитров: ДПС поставя пред огромен тест ГЕРБ с промените в \"Изборния кодекс\""}
{"url": "https://www.faktor.bg/bg/articles/sofiyanski-gotov-s-novata-konstitutsiya-namalyava-deputatite-na-175", "text": "\"Готова е нова конституция, според която има мажоритарен избор на депутати, областни управители, министри и се намалява броят на народните представители\". Това заяви пред БТВ Стефан Софиянски. Групата, която е работила по проекта, бившият служебен премиер нарече \"конституционен сбор\". Той заяви, че ще изграждат конституционни клубове в страната, както и че ще търси подкрепа от партии и личности, най-вече от дястното политическо пространство.  \"Предвижда се на всеки 40 000 души да има един депутат, което при днешния брой на хората у нас означава да бъдат намалени на 175 народните представители в парламента. Страната ще се разделя на 6 области и всяка от тях ще избира сама областен управител\", посочи Софиянски.", "date": "2019.01.18", "title": "Софиянски готов с новата конституция, намалява броя на депутатите на 175"}
{"url": "https://www.faktor.bg/bg/articles/drastichni-reformi-v-sotsialnata-i-pensionnata-sistema-na-italiya", "text": "Италианското правителство на популисткото движение \"5 звезди\" и крайнодясната \"Лига\" одобри драстични реформи в социалната и пенсионната система в държавата, с каквито обещания двете формации успяха да спечелят изборите миналата година, предаде Ройтерс. Социалните нововъведения предвиждат гарантиран минимален доход от 780 евро месечно на всички италианци, които живеят под прага на бедността и нямат недвижима собственост. Семейният такъв \"граждански доход\" за двама възрастни с едно дете е 1080 евро, а с три деца - 1280 евро. Това ще струва на бюджета на Италия 7 милиарда евро тази година - далеч под 17-те милиарда, които бяха обещавани преди изборите. Но лидерът на \"5 звезди\" и вицепремиер Луиджи ди Майо отбеляза, че така все пак ще бъдат спасени над 5 млн. бедни италианци. Пенсионната реформа, която пък беше обещавана от \"Лигата\", предвижда отмяна на увеличението на минималната възраст за пенсиониране, която в момента е 67 години. Според новите правила право да излязат в пенсия италианците ще имат, когато сумата на възрастта и трудовия им стаж достигне 100. За да влязат в сила реформите, трябва да ги одобрят двете камари на парламента в Рим.", "date": "2019.01.18", "title": "Драстични реформи в социалната и пенсионната система на Италия"}
{"url": "https://www.faktor.bg/bg/articles/kamarata-na-predstavitelite-na-sasht-glasuva-za-zapazvane-na-sanktsii-sreshtu-rusiya", "text": "Контролираната от Демократическата партия Камара на представителите (долната камара на Конгреса на САЩ) гласува за запазване на санкциите срещу руския олигарх Олег Дерипаска, но се очаква администрацията на американския президент Доналд Тръмп да ги отмени още днес, съобщават американските медии. Конгресмените гласуваха с 362 гласа \"за\" и 53 \"против\" за запазване на санкциите срещу три компании, свързани с приближения на руския президент Владимир Путин олигарх. Мнозинството републиканци в долната камара се присъединиха към демократите в подкрепа на запазване на санкциите. Вчера Сенатът на САЩ отхвърли законодателството за запазване на санкциите срещу компании, свързани с Дерипаска, включително и компанията за алуминий \"Русал\". 42-ма срещу 57 сенатори гласуваха за прекратяване дебатирането на мярката, след като 11 сенатори от Републиканската партия се присъединиха към демократите в подкрепа на резолюцията на фона на възникналите въпроси около отношенията на Тръмп с руския лидер Владимир Путин.", "date": "2019.01.18", "title": "Камарата на представителите на САЩ гласува за запазване на санкции срещу Русия"}
{"url": "https://www.faktor.bg/bg/articles/bat-sali-prizovavam-prokuraturata-da-se-samozira-za-zloupotrebi-s-parite-ot-romskata-dekada", "text": "Няма частно енерго в Самоков – не е имало преди, няма сега, няма да има и в бъдеще. Това каза в сутрешния блок на Нова телевизия бившият депутат от ДПС Александър Методиев, известен като Бат Сали. В ромската махала в Самоков от 4-5 години няма нито една постройка, която да няма законна партида, и хората там си плащат тока всеки месец. Нека в страната да последват примера на самоковци, заяви Методиев. Той попита къде бил кметът на Войводиново две години, за да не забележи незаконното строителство в ромската махала в пловдивското село. Това е политика, с която се манипулират нашите цигански гласоподаватели за купуване на гласове, посочи бившият депутат. Не знам дали в България има ромски барони, но има неофициални лидери, които помагат за развитието на ромската общност и търсят съдействие от държавните институции, за да бъде добре развито ромското общество, коментира Бат Сали. Призовавам прокуратурата да се самозира за злоупотреби с парите от ромската декада, ромското включване, защото те не са достигнали до обикновения ром. Милиарди са източени за интеграция, но интеграция не виждаме, подчерта Александър Методиев.", "date": "2019.01.18", "title": "Бат Сали: Призовавам прокуратурата да се самосезира за парите от \"ромското включване\""}
{"url": "https://www.faktor.bg/bg/articles/novini/balgariya/ekaterina-zaharieva-putin-vse-oshte-ne-e-posochil-data-za-poseshtenieto-si-v-balgariya", "text": "\"Българският премиер и президент отправиха покана към Владимир Путин да посети България, но нямаме потвърждение за дати. Надяваме се, че втората тръба „Турски поток” ще мине през нашата държава и ще продължи към Сърбия и Унгария\". Това заяви министърът на външните работи и вицепремиер Екатерина Захариева пред БТВ. \"Работим по това втората тръба от „Турски поток” да мине през България. Има индикации да се случи след визитата на Путин в Сърбия. Ако стане факт, това ще намали цената на газа и ще се отрази положително върху икономиката\", каза Захариева. \"Работи се и по това българските имена в Западните покрайнини да се пишат с женски български окончания. Сърбия вече обяви, че връща българските фамилни имена в Западните покрайнини\", обяви външният министър. Във връзка с положение около Брекзит още от самото му начало у нас има създадена работна група, в която се разглеждат всички възможни сценарии, обясни Захариева. Сега обаче е доста вероятен сценарият Великобритания да излезе без сделка. \"Около 4000 са гражданите на Великобритания, които живеят у нас по данни на МВР. Те ще трябва да се регистрират в МВР като живеещи тук, ако сделка за Брекзит няма. Българското желание е да има безвизово пътуване между двете държави, за да са улеснени и туристите\". \"Министерството на външните работи организира информационни дни в различни градове на Великобритания за българите, които живеят там. Ако няма сделка, според нашия изборен закон там ще има по-малко изборни секции за гласуване, след като Великобритания вече няма да е член на ЕС\", каза още Захариева.", "date": "2019.01.18", "title": "Екатерина Захариева: Путин все още не е посочил дата за посещението си в България"}
{"url": "https://www.faktor.bg/bg/articles/natsionalnoto-sledstvie-privika-za-razpit-biznesmena-emiliyan-gebrev", "text": "Националната следствена служба извика тази сутрин на разпит Емилиян Гебрев, чието име се свързва с оръжейния завод \"Дунарит\". Пред сградата на НСС бизнесменът, който е с висящо дело за пране на пари, коментира, че не знае защо са го извикали. Гебрев допълни, че не е получил призовка, а обаждане по телефона. Бизнесменът не се притеснява, че може да бъде задържан. Припомняме, че тази седмица той разкри, че някой се опитва да му пречи да придобие \"Дунарит\". Той сподели още, че е имало опит за физическото му отстраняване, както и на сина му, което също може да бъде повод за разпита в НСС.  \"Обвинението към мен, че съм организирал престъпна група за пране на пари е с цел спиране на придобиването на „Дунарит”, коментира пред БТВ собственикът на „Емко”. Той категорично отрече да е извършвал действията, за които беше обвинен на 3 август 2017 г.", "date": "2019.01.18", "title": "Националното следствие привика на разпит бизнесмена Емилиян Гебрев"}
{"url": "https://www.faktor.bg/bg/articles/novini/balgariya/atlantitsi-s-izbora-na-f-16-natsionalnata-otgovornost-naddelya-nad-lobizma", "text": "На 16 януари 2019 г. Народното събрание взе историческо решение, с което възложи на Министерския съвет да подготви проект на международен договор и да проведе преговори с правителството на САЩ за нов тип боен самолет F-16V, Block 70. Едновременно с това парламентът възложи на министър-председателя да създаде организация и преговорен екип за изготвяне на проект на международен договор и провеждане на преговори със САЩ за придобиването на F-16. „За“ гласуваха 130 депутати, а 84 бяха против, което е убедително мнозинство в полза на този стратегически по своя характер избор, който ще определи бъдещето на бойната ни авиация за поне 40 години напред и сътрудничеството с най-мощните и технологично напреднали военновъздушни сили в света – тези на САЩ. Атлантическият съвет на България в редица свои позиции се обяви в подкрепа на избора на F-16 V и аргументира защо този самолет е правилният избор, превъзхождащ по способности основния си конкурент в процедурата Грипен C/D. Атлантическият съвет на България приветства направения избор, в който този път националната отговорност надделя над лобизма. Решението на кабинета да поиска мандат от парламента да преговаря със САЩ отбеляза първата правилна стъпка за 2019 г. в дълго отлагания процес на превъоръжаването ни с нова и оперативно съвместима с НАТО техника. Атлантическият съвет на България вече изрази очакване първият договор за годината в процеса на технологичното превъоръжаване да бъде именно със САЩ за придобиването на F-16 V. Народното събрание направи следващата правилна стъпка за 2019 г., като подкрепи предложението на кабинета. който трябва да създаде организация и да сформира екип, който да преговаря и да подготви на проект на международен договор със САЩ. Тук идва най-трудната част от цялата процедура, от която зависи дали преговорите ще бъдат доведени до успешен край и дали тази година ще има подписан и ратифициран от парламента договор за придобиване на F-16. Тук могат да се очакват всякакви опити за нанасяне на удари върху процеса, така че сключването на договор или ратификацията и влизането му в сила да бъдат осуетени и изборът да бъде провален. Атлантическият съвет на България вече заяви, че продължава да следи процеса отблизо и е готов да реагира незабавно на всички опити за лобистки натиск, насочен към проваляне на придобиването на F-16, както и на всеки опит на институции, които нямат правомощия да решават този въпрос, да се опитват да влияят деструктивно на неговия ход. Какво следва оттук нататък? За да бъде успешно завършена процедурата и България да се присъедини към семейството на държави от НАТО, които имат на въоръжение F-16, Атлантическият съвет счита, че трябва да бъдат реализирани следните основни стъпки: 1. \t Незабавно да бъде изготвен времеви график на процеса на придобиването на F-16 отсега нататък, който да определи като крайна дата за внасянето на проекта на договора за придобиване на F-16 за ратификация от Народното събрание до 31 май 2019 г. Процедурата задължително трябва да приключи преди лятната ваканция на Народното събрание. Всяко отлагане и протакане на преговорите със сигурност ще бъде от полза на тези вътрешни и външни фактори, които са заинтересовани да бъде провален целият процес. 2. \t При гласуването на решението на Народното събрание част от политическите сили постъпиха национално отговорно и защитиха стратегическия интерес на България за по-тясна интеграция на страната ни в НАТО. За да не се позволи да се спекулира с хода на преговорите и постигнатия резултат, правителството трябва да преговаря със САЩ в условията на максимална възможна прозрачност и да дава периодични отчети пред парламента и обществото за хода на преговорите. 3. \t Атлантическият съвет на България вече настоя вместо осем да бъдат придобити ескадрила от 14 или 16 самолета и очерта предимствата на този вариант. Независимо от това дали в хода на настоящата процедура е реално възможно постигането на такова решение, това виждане следва да послужи като отправна точка в перспектива. Ето защо при формулирането на клаузите на бъдещия договор, дори да се отнася само за осем самолета сега, е необходимо да се заложи възможността за скорошно последващо придобиване и на останалите шест или осем самолета до формирането на ескадрила. От компанията-производител „Локхийд Мартин“ вече обявиха, че следващите осем самолета ще са на по-ниска цена. За тази възможност трябва да се помисли още на този етап. 4. \t Въпросите на бъдещото индустриалното сътрудничество трябва да бъдат уредени в договора, като се отчете ходът на стратегическото ни партньорство със САЩ в отбраната до момента и необходимостта от неговото задълбочаване и разширяване през идните години. Напредъкът на стратегическото ни партньорство със САЩ в отбраната е актив, който правителството може и трябва да използва в бъдещите преговори за постигането на максимално добри резултати по отношение на цената. 5. \t През 2016 г. за първи път законодателно беше въведена възможността за по охрана на българското въздушно пространство (air policing) в рамките на Интегрираната система за противовъздушна и противоракетна отбрана на НАТО. През септември 2016 г. беше осъществена първата съвместна мисия със САЩ по air policing. В тази връзка и предвид необходимостта от осигуряване на допълнителни способности за изпълнение на мисията по air policing до въвеждането на въоръжение в българските Военновъздушни сили на новите самолети F-16 V, необходимо е да бъде поставено началото на постоянна съвместна българо-американска мисия по air policing. Затова правителството трябва да договори на двустранна основа със САЩ у нас да бъдат базирани американски самолети F-16, които да участват в такава съвместна двустранна мисия по air policing до въвеждането на въоръжение на новопридобитите самолети F-16 V. Този въпрос следва да бъде уреден в процеса на изготвянето на договора със САЩ за F-16, така че американските самолети F-16 ефективно да подпомагат българските Военновъздушни сили в охраната на въздушното ни пространство. Това виждане съответства на изработената от Атлантическия съвет на България Визия за отбранителната политика до 2030 г. „България в НАТО и Европейската отбрана“, в която е заложено провеждането на повече съвместен air policing със съюзници от НАТО и която миналата година беше представена на вниманието на българското общество и нашите съюзници. 6. \t До края на 2019 г. правителството да представи план за поетапното извеждане от въоръжение на старите съветски МиГ-29 и СУ-25 в процеса на придобиването и въвеждането на въоръжение на новопридобитите F-16 V, както и на възможни опции за тяхната последваща пазарна реализация. 7. \t Не на последно място, още в хода на преговорите кабинетът трябва да постави пред САЩ въпроса за възможностите да ни бъде отпуснат целеви заем на преференциални условия за придобиването на F-16 V, с виждане за последващо закупуване на още шест или осем самолета. Началото на 2019 г. беше белязано с добро и обещаващо начало за превъоръжаването на българските въоръжени сили. Изпратихме 2018 г. с оптимизъм за бъдещето на бойната ни авиация заради избора на F-16 V. Независимо от това, все още е твърде рано да очакваме със сигурност, че на 31.12.2019 г. ще изпратим годината с такъв оптимизъм, с какъвто я посрещнахме. Затова тепърва ни предстои още много и тежка работа. Атлантическият съвет на България като активна гражданска организация на утвърдени експерти и общественици ще продължи да се бори за това да бъде успешно реализиран докрай вече направения от правителството и подкрепен от парламента правилен избор за придобиването именно на F-16 V!", "date": "2019.01.18", "title": "Атлантици: С избора на F-16 националната отговорност надделя над лобизма"}
{"url": "https://www.faktor.bg/bg/articles/ruski-bombardirovachi-se-razbiha", "text": "Два бомбардировача Су-34 се разбиха в Русия, съобщава ТАСС, позовавайки се на свои източници. Самолетите са излизали от морето и са се сблъскали във въздуха. Все още не се знае нищо за двата екипажа. По първоначална неофициална информация, единият е успял да катапултира. По-късно в Министерството на отбраната е потвърдено пред РИА Новости за катастрофата на двете машини. Според източника на агенцията, инцидентът е станал над пролива Татар между Сахалин и Хабаровския край.  Източник на службите за спешна помощ каза пред \"Интерфакс\" потвърждава, че пилотите и на двата самолета са успели да катапултират. Според информацията, пилотите не са могли да изчислят безопасното разстояние между самолетите.  Бомбардировачът Су-34 се използва за унищожаване на въздушни, наземни и водни обекти. Може да работи по всяко време на деня при всякакви климатични условия. Има въздушни оръжия с многоканално приложение, както и радарна система за противодействие и отбрана.", "date": "2019.01.18", "title": "Два руски изтребителя Су-34 се сблъскаха над Далечния Изток"}
{"url": "https://www.faktor.bg/bg/articles/sasht-s-preduprezhdenie-shte-unishtozhavame-vrazheskite-raketi-predi-izstrelvaneto-im", "text": "Съединените щати възнамеряват да унищожат, ако е необходимо, ракетите на потенциален противник преди техния пуск, предава TACC, цитирана от Агенция \"Фокус\".  Такова предупреждение се съдържа в изявление на изпълняващия длъжността министър на отбраната Патрик Шанахан, във връзка с нова стратегия за по-нататъшното развитие на американската система за противоракетна отбрана (ПРО), обявена в четвъртък.  Според него, тази доктрина определя \"всеобхватен и ешелониран подход за предотвратяване и отблъскване на вражески ракетни атаки чрез комбиниране на възпиращи, активни и пасивни мерки на противоракетната отбрана, както и на офанзивни операции с цел унищожаване на нападателни ракети преди стартирането им\".  Както беше отбелязано, Съединените щати също така възнамеряват да разработят \"всеобхватен подход към противоракетната отбрана от опасни държави и регионални ракетни заплахи\". Този подход ще осигури създаването на средства за прихващане на вражески ракети \"на всички етапи на полета след старта\".  Шанахан е добавил, че програмите за разработване и производство на ракети от КНДР и Иран предизвикват сериозна загриженост у Съединените щати. „Докато работим по нов път към мира на Корейския полуостров, ракетите в Северна Корея продължават да предизвикват сериозна загриженост у нас, както и иранските”, каза той.  Шанахан твърди, че американските \"конкуренти знаят, че сегашният отбранителен потенциал (на САЩ) е ефективен по много начини\".  \"Разочаровани от нашите средства за защита, те агресивно търсят нови технологии, за да заобиколят модерните системи\", заяви изпълняващият длъжността министър на отбраната.  “Тези нови технологии водят до нови заплахи и тези заплахи са по-трудни за проследяване и елиминиране\".  Обръщайки се към \"американските конкуренти\", той каза: \"Виждаме какво правите и предприемаме ответни действия.\"", "date": "2019.01.18", "title": "САЩ предупреждава: Ще унищожаваме вражеските ракети още преди изстрелването им!"}
{"url": "https://www.faktor.bg/bg/articles/novini/balgariya/kmetat-na-voyvodinovo-prebitiyat-komandos-ne-iska-otmashtenie-sreshtu-romite", "text": "\"Валентин Димов не иска отмъщение срещу ромите, които го пребиха зверски. Той не е такъв човек, който ще тръгне да търси реванш. Прибрал се е в дома си. Раните ще заздравеят, но психическите травми са по-трайни и се надявам да се излекува бързо от тях\". Това заяви пред BGonAir кметът на Войводиново Димитър Тосев. Той допълни, че на военния е поставен имплант в скулата, който след половин година трябва да се премахне.  Припомняме, че командосът Валентин Димов беше пребит зверски на Богоявление от двама цигани, единият от които непълнолетен. Инцидентът отключи масови протести в селото срещу ромите в махалата. След проверка във Войводино, беше установено, че част от постройките на циганите са незаконни. Багери влязоха в селото и събориха част от къщите.", "date": "2019.01.18", "title": "Кметът на Войводиново: Пребитият командос не иска отмъщение срещу ромите"}
{"url": "https://www.faktor.bg/bg/articles/petak-18-yanuari-2019", "text": "Валентин Михов , бивш президент на ПФЛ доц. Иван Чалъков , лекар Мирослав Севлиевски , бизнесмен Спас Гърневски , депутат, бивш кмет на Пловдив Пейо Колев , издател на \"Изгубената България\" Кевин Костнър,  американски актьор Кристиян Фитипалди , бразилски състезател от Формула 1", "date": "2019.01.18", "title": "Петък, 18 януари 2019"}
{"url": "https://www.faktor.bg/bg/articles/slanchevo-do-11-gradusa", "text": "Днес преди обяд ще е слънчево, но от запад облачността, предимно средна и висока, ще се увеличава и до края на деня ще обхване цялата страна. Ще духа слаб до умерен вятър от юг-югозапад. Остава топло, с максимални температури предимно между 6° и 11°, съобщават от НИМХ. По Черноморието ще е предимно слънчево, но по-късно през деня от запад ще се заоблачи. Ще духа слаб до умерен югозападен вятър. Максимални температури между 9° и 12°. Температурата на морската вода е 5-6°. Вълнението на морето ще е 1-2 бала. Над планините от запад облачността ще се увеличава, най-късно в източните масиви. Ще се задържи без валежи. Ще духа до умерен запад-югозападен вятър. Максимална температура на 1200 метра – около 3°, на 2000 метра – около минус 2°. Атмосферното налягане ще се задържи близко до средното за месеца, в края на денонощието ще започне да се повишава.", "date": "2019.01.18", "title": "Слънчево до обяд, с температури до 11 градуса"}
{"url": "https://www.faktor.bg/bg/articles/otnovo-mrasen-vazduh-v-sofiya-prahovite-chastitsi-sa-6-pati-nad-normata", "text": "Отново е мръсен въздухът в София и още няколко града. 6 пъти над нормата е нивото на фините прахови частици в отделни райони на столицата тази сутрин. Най-мръсен въздухът е в квартал „Младост” – при норма от 50 микрограма, измереното ниво на фини прахови частици е близо 300, сочат данните на „Еър Куолити” индекс. Замърсяване има още в „Надежда”, „Павлово”, „Хиподрума” и „Дружба”. Гражданските станции на „Еър бг” също показват лошо качество на въздуха като на места картата им е оцветена в лилаво. Завишени нива на фините прахови частици има още в Перник, Плевен, Велико Търново, Русе и Благоевград.", "date": "2019.01.18", "title": "Отново мръсен въздух в София, праховите частици са 6 пъти над нормата"}
{"url": "https://www.faktor.bg/bg/articles/deputatite-shte-obsazhdat-noviya-zakon-za-sotsialnite-uslugi", "text": "Депутатите ще обсъждат на първо четене част от мерките, заложени в новия Закон за социалните услуги. Предвижда се заместваща грижа за възрастните хора в невъзможност за самообслужване, както и асистентска услуга за деца и пълнолетни с увреждания, които не ползват лична помощ. Законът задължава общините да организират предоставянето за асистентска подкрепа в домашни условия. Услугата ще е безплатна за хора без доходи, а останалите ще заплащат различно от 10 до 50% от таксата по индивидуална преценка на всеки случай. Изборът каква услуга ще се ползва и с какъв срок е изцяло на потребителя. Сред предлаганите услуги е подкрепата за формиране на родителски умения. Акцент е координацията с болниците, тъй като решението за изоставяне на дете с увреждане най-често се взема непосредствено след раждане. Заложено е и създаване на национална карта на социалните услуги, наредба за планиране и нова изпълнителна Агенция за качеството на социалните услуги към министъра на труда. Петима министри ще участват в парламентарния контрол. Първа ще отговаря вицепремиерът Екатерина Захариева за мерките, които трябва да бъдат взети за българите, пребиваващи постоянно във Великобритания.", "date": "2019.01.18", "title": "Депутатите ще обсъждат новия Закон за социалните услуги"}
