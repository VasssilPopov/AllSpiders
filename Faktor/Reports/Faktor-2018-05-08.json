{"url": "https://www.faktor.bg/bg/articles/novini/balgariya/volen-siderov-se-yadosa-sreshtite-na-karakachanov-i-simeonov-s-korneliya-ninova-ne-sa-otorizirani-ot-obedineni-patrioti", "text": "Лидерът на АТАКА Волен Сидеров се разсърди на коалиционния партньор Красимир Каракачанов, че е поканил соцлидерката Корнелия Нинова на по бира. Срещите на Каракачанов и Симеонов с Нинова не са оторизирани от Обединени патриоти, скочи Сидеров и разпусна заседанието на парламентарната група на Обединените патриоти, на която е лидер, след като другите двама председатели на партии в коалицията - Каракачанов и Симеонов, станаха вицепремиери. Във връзка с информацията, че коалиционните ми партньори от ВМРО и НФСБ Красимир Каракачанов и Валери Симеонов ще се срещат с председателката на БСП Корнелия Нинова, която е политически опонент на управляващата коалиция, заявявам следното: Като председател на ПГ на ОП и създател на коалицията \"Обединени патриоти\" не съм упълномощавал въпросните лица да преговарят, с която и да е партия извън управляващата коалиция, отсече Сидеров във Фейсбук. Всякакви такива действия вредят на вече установените споразумения за управление на България между АТАКА, ВМРО, НФСБ и ГЕРБ. Те са извън решенията на коалиционния съвет на ОП, затова трябва да се смятат за нелигитимни. В тази връзка отменям заседанието на ПГ на ОП във вторник. И очаквам изясняване на позициите на НФСБ и ВМРО по отношение на коалиционната политика, обяви Сидеров. Срещата на Каракачанов с Нинова обаче не беше обявена като преговори, а изникна от призив на вицепремиера на 1 май по време на пресконференция на управляващите с аргумента, че трябва да седнат и да поговорят като българи, а не като опозиция и управляващи.", "date": "2018.05.08", "title": "Волен Сидеров се ядоса: Срещите на Каракачанов и Симеонов с Корнелия Нинова не са оторизирани от ОП"}
{"url": "https://www.faktor.bg/bg/articles/nikolay-nenchev-deloto-sreshtu-men-shte-bade-palen-fars-gotov-sam-sas-zashtitnata-si-rech", "text": "Делото срещу мен ще бъде пълен фарс. Подготвил съм силна защитна реч. Надявам се още утре да имам възможност да пледирам пред съда. Това обяви по Би Ти Ви бившият министър на отбраната Николай Ненчев. Той е съден по две обвинения – че не е изпълнил служебните си задължения и не е осигурил авиационна безопасност и летателна годност на самолети от изтребителната авиация на Военновъздушните сили на страната. Делото е насрочено за 9 май. „Делата бяха две, едното приключи с 3:0, бях оправдан на три инстанции”, подчерта бившият военен министър. „Чувствам се патриот и няма да съдя държавата си”, категоричен беше Ненчев. Според него парадът на военните за 6 май е изглеждал малко като ретропарад поради липсата на модернизация. „Надявам се в близките години вече да покажем нова, съвременна техника, която да отговори на очакванията на българските военнослужещи”, допълни той. На въпроса каква е оценката му за вчерашния парад, Ненчев бе лаконичен: Парада на 6-ти май ми изглеждаше малко като ретро парад, поради липсавата на мадернизация в армията. С какво летяха военно-въздушните сили на този парад, обаче? Ако имаше авиация на този парад – това е в резултат и на моите усилия. Очевидно не сме приземили авиацията, продължи коментара си той.  Ненчев посочи, че за армията много по-трудно е да се осигурят парите, отколкото да се похарчат.  „Мислех си, че много по-трудно е да осигуриш парите, отколкото да ги похарчиш. Сега започвам да се съмнявам. Пари са осигурени, но не се харчат, което ме кара да си мисля, че може да има и друга мотивация. Бавят се вече година и половина, ние бяхме пред финала за подписването на договор за изтребителната авиация, така че аз очаквах в рамките на месец-два този въпрос да приключи. Така и не се случи, не се случи и договорът с Военно-морските сили, който трябваше да бъде подписан за два нови кораба. Обезпокоен съм”, каза още бившият министър.   Николай Ненчев не пожела да коментира своя наследник Красимир Каракачанов, но сподели, че силно го смущава бавенето на модернизацията на армията, реагира остро срещу връщането на казармата, срещу сключването на договора с РСК-МиГ за ремонт на българските военни самолети.  Той коментира и позицията на президента, който е обявил наскоро, че е притеснен за това, че се бави модернизацията. Бившият военен министър обаче припомни, че Румен Радев още преди да стане президент е коментирал, че моденизацията на МиГ-29 ще струва толкова, колкото може да струва една нова ескадрила. Освен това самият Радев е бил и инициатор самолетите да се ремонтират в Полша, а не в Русия.", "date": "2018.05.08", "title": "Николай Ненчев: Делото срещу мен ще бъде пълен фарс, готов съм със защитната си реч"}
{"url": "https://www.faktor.bg/bg/articles/novini/svyat/arestuvaha-dvama-balgari-sa-arestuvani-s-kokain-za-200-miliona-dolara-v-peru", "text": "Двама българи са арестувани за превоз на голямо количество наркотици в Перу. Те били хванати заедно с още двама души – перуанци, с 329 килиограма кокаин, съобщава перуанското издание \"Ла Република\". Двамата българи са 39-годишният Георги Николов и 41-годишния Асен Чехларов. Наркотрафикантите били задържани на пътя в района на град Писко, като те се придвижвали с две превозни средства – хладилен камион и лек автомобил. Върху задържаната дрога били изписани буквите PCA, с които трафикантите маркират кокаина с много висока чистота. Според оценка на властите на дребно цената ѝ би достигнала до 200 милиона долара. Четиримата души били задържани при операция на местната Специализирана прокуратура, занимаваща се само със случаи с наркотици, както и антидрога звеното на полицията.", "date": "2018.05.08", "title": "Арестуваха двама българи с кокаин за 200 милиона долара в Перу"}
{"url": "https://www.faktor.bg/bg/articles/novini/balgariya/svetlana-sharenkova-upravlenieto-na-putin-ne-e-rezhim-toy-vazstanovi-rusiya", "text": "Режим не съвпада с това, което прави Путин. През първия мандат той възстанови Русия. През втория си мандат икономически възстанови страната. През третия мандат върна Русия като голям играч на политическата сцена. Сега си поставя като своя цел налагането на социалната държава, със собствен модел, който ще се определя от гражданите, и диалог с Европа и света. Краткият анализ направи в студиото на Би Ти Ви Светлана Шаренкова, изявена русофилка, представител на Тръмп обществото у нас и издател на „Русия днес“. Тя категорично отхвърли хипотезата за изолация на Русия и като аргументи приведе предстоящата среща на Путин с Тръмп, очакваните посещения Меркел и Макрон в Москва. Путин винаги е казвал, че е готов за диалог с всички големи лидери. Той не е сринал Русия нито икономически, нито духовно. Нещо повече - той представя визионерски проект, нещо което на нас ни липсва вече 30 години, подчерта дебело изявената русофилка.", "date": "2018.05.08", "title": "Светлана Шаренкова: Управлението на Путин не е режим, той възстанови Русия"}
{"url": "https://www.faktor.bg/bg/articles/novini/balgariya/politolog-bsp-ne-mozhe-da-stane-parva-politicheska-sila-misiyata-da-doyde-na-vlast-e-proval-za-korneliya-ninova", "text": "На 8 май 2016 година Корнелия Нинова стана новият председател на БСП. Тя спечели одобрението на 395 от делегатите срещу 349, гласували за предния лидер Михаил Миков. Две години по-късно - промени ли се нещо в партията? И защо мнозина анализатори не могат да поставят левицата в ролята на истинска алтернатива на управляващото мнозинство?  Това попитаха от Bulgaria ON AIR.  \"Корнелия Нинова се превърна в част от два големи проблема, съпътстващи БСП системно. Единият е свързан с политическата легитимност, защото не успя да се превърне в онази левица в класическия смисъл на думата. Тя все още е наследник на партията на авторитарния режим в общественото мнение\", коментира в студиото на \"България сутрин\" политологът Цветанка Андреева. По думите ѝ другият голям проблем, който червената лидерка не е успяла да преодолее, е \"системният дефицит на малките шансове БСП да спечели властта\". \"Партията не може да стане първа политическа сила и в този смисъл мисията да дойде на власт е провал за Нинова като председател\", подчерта Цветанка Андреева. Не на такова мнение обаче се оказа социологът Кольо Колев.   \"БСП страда от това, от което страдат всички леви социалдемократически и социалистически партии в Европа. Проблемът е, че те напуснаха идеята за защита на бедните и неоправданите и се захванаха с т.нар. реална политика\", посочи той. Пред Bulgaria ON AIR Кольо Колев допълни, че това предполага грижа за капитала и икономиката, което от своя страна не се харесва особено на работническата класа.", "date": "2018.05.08", "title": "Политолог: БСП не може да стане първа политическа сила, мисията да дойде на власт е провал за Корнелия Нинова"}
{"url": "https://www.faktor.bg/bg/articles/novini/balgariya/alpinistat-boyan-petrov-e-zvanyal-po-satelitniya-telefon-vchera-sutrinta", "text": "Алпинистът Боян Петров се е обадил на свой колега по сателитния телефон вчера сутринта. Това съобщи лидерът на \"Зелените\" Борислав Сандов във фейсбук профила си. \"Боян Петров е звънял вчера сутринта (09:52 непалско време - около 05:37 българско време) по сателитния телефон на свой колега алпинист. Всички се надяваме, че се е отправил към някой от по-ниските лагери и скоро ще се свърже с някой от нас. Нека се молим всичко да бъде наред! Има да покорява още няколко осемхилядника\", гласи текстът на Сандов. По-рано днес жената до алпиниста Радослава Ненова съобщи, че Петров е в неизвестност от няколко дни, някъде по склона на връх Шиша Пангма в Хималаите.", "date": "2018.05.08", "title": "Алпинистът Боян Петров е звънял по сателитния телефон вчера сутринта"}
{"url": "https://www.faktor.bg/bg/articles/novini/balgariya/dvizhenieto-po-chast-ot-am-trakiya-mezhdu-plovdiv-i-stara-zagora-shte-bade-ogranicheno", "text": "От днес движението по част от автомагистрала \"Тракия\" между Пловдив и Стара Загора ще бъде ограничено. Причината е началото на ремонт в участъка от 134-тия до 156-ия километър, който е строен преди повече от 20 години и е в изключително лошо състояние. Движението в посока Бургас ще се пренасочи към пътен възел Пловдив - Изток, по стария път 1-8, ще стига до село Поповци и от там ще се качва на второкласния път номер 66. На пътен възел Плодовитово, тежкотоварните камиони обратно ще слизат на магистралата. От същото място ще се отбива и движението в посока София. Като отново на пътен възел Пловдив - Изток ТИР-овете ще могат отново да се качат на магистралата. Освен преасфалтиране в участъка от 134-тия до 156-ия километър се предвижда ремонт на настилката, отводнителни дейности, нова хоризонтална маркировка, възстановяване на пътни знаци, подмяна на мантинелите. Ще се работи поетапно, като първо ще се ремонтира платното към Бургас, а движението на леките автомобили ще бъде двупосочно в лентата към София. В отсечката, която ще се ремонтира, максимално допустимата скорост за леките автомобили ще бъде 70 километра в час. След като завърши ремонтът в платното за Бургас, ще започне обновяването на платното за София. На пътноподдържащото дружество е разпоредено на обекта да се работи с пълна мобилизация. Целта е ремонтните дейности и в двете посоки да завършат до 30 юни, преди началото на активния туристически сезон.", "date": "2018.05.08", "title": "Движението по част от АМ \"Тракия\" между Пловдив и Стара Загора ще бъде ограничено"}
{"url": "https://www.faktor.bg/bg/articles/novini/svyat/blokiranite-na-letishte-champino-v-rim-balgari-oshte-tarsyat-varianti-za-pribirane", "text": "Продължава търсенето на варианти за прибиране на сънародниците ни, които не успяха да излетят от Рим за България заради отменен полет на нискотарифната авиокомпания „Райън еър“ на л етище „Чампино“.  35 души останаха да спят в хотел за сметка на превозвача, който обаче не им гарантира заминаване днес. Останалите потърсиха самостоятелно начин да се приберат.  Най-лошото е, че при отмяната на полета никой нищо не ни обясни и не даде информация, коментира Владимир Миленков:\"Наредиха ни на опашка и всеки трябваше да чака индивидуално решение. Около 4-5 часа чакахме на тази опашка. Междувременно хората, които имаха по-добри възможности и бяха по-организирани, се оправиха сами. Другите чакахме, чакахме и в крайна сметка и ние се оправихме сами, а хората, които нямат възможности, останаха на решенията на авиокомпанията.\" Миленков заяви, че ще търси обезщетение от авиокомпанията, като изчисли, че на семейство извънредното оставане в италианската столица ще излезе около 500 Е.", "date": "2018.05.08", "title": "Блокираните на летище „Чампино“ в Рим българи още търсят варианти за прибиране"}
{"url": "https://www.faktor.bg/bg/articles/novini/balgariya/ivan-sotirov-putin-ne-mozhe-da-e-tsar-zashtoto-e-naslednik-na-dinastiyata-kgb", "text": "Какви ще бъдат измеренията на режима по време на четвъртия мандат на Владимир Путин – трудно може да се прогнозира. Той поддържа една политика на изолационизъм, на търсене на външни врагове за несправянето на вътрешните врагове в страната. А антиевропейското говорене на Путин винаги е тласкало Русия към пропаст, той връща страната в Средновековието. Това коментира в студиото на Би Ти Ви бившият зам.-председател на СДС Иван Сотиров.  Той посочи, че Путин е спечелил при тотално ликвидиране на опозицията. Като президент възпроизвежда всички лоши практики от времето на сталинизма. А за разговор със Запада  - той е в пълна изолация в света. Включително и с евразийския съюз – и там той се изпокарал с всичките си верни съюзници. Това една пародия на призидент и монарх. В неговия манталитет той не може да се еманципира от това си мислене. Но той не може да бъде цар, защото от коя династия ще бъде – това на КГБ, с лека ирония отбеляза Сотиров. Той бе категоричен, че няма никакъв консерватизъм, нито православие в режима на Путин. Що се отнася до отношението на българските русофили към режима на Кремъл, той го определи като лицемерие. Лицемерие на българските русофили е тяхното отношение към Русия, защото на всички тях децата им учат и живеят на Запад. Освен това,  не отговаря на нагласите на хората в страната. Освен това за каква социална политика може да говорим – всички млади хора напускат Русия, алкохолизъм, самоубийства – това е днес путинова Русия, посочи още Иван Сотиров.", "date": "2018.05.08", "title": "Иван Сотиров: Путин не може да е цар, защото е наследник само на династията на КГБ"}
{"url": "https://www.faktor.bg/bg/articles/novini/balgariya/doychin-vasilev-boyan-petrov-mozhe-da-e-popadnal-v-kapan", "text": "Преполагам, че  алпинистът Боян Петров има сериозен проблем, след като не се е появал няколко дни. Би трябвало той отдавна да се е върнал, защото разчита на скоростно изкачване и скоростно длизане.  Това заяви легендата в алпинизма Дойчин Василев във връзка с изчезналия при връх Шиша Пангма в Хималаите негов колега, който е в неизвестност от 3 май.. Там има лавиноопасни пасажи, има изключително опасни ръбове. Предупредих го в София при нашата среща, дори му показах фотоси, за да може визуално да се ориентира, да знае какво го чака, обясни Василев. Дълбоко се опасявач, че Боян Петров може да е попаднал в някаква клопка горе, да няма физическа възможност да слезе, каза още той. По думите на алпиниста при изкачването на връх Шиша Пангма няма особени трудности. \"Има един класически маршрут, който съществува от 1960 г., когато е било първото изкачване. По него масово са се изкачвали алпинисти през годините - аз направих такъв успешен опит през 1999 г.\", обясни Василев. Не можем дори да помислим, че Боян Петров е допуснал грешка от неопитност. Това заяви по рано пред \"Фокус\"Дойчин Василев. Има голям шанс Боян Петров да е жив и здрав, да изчаква други хора, с които де се прибере надолу, каза Кирил Русев, директор на Българската спасителна служба, който гостува в студиото.", "date": "2018.05.08", "title": "Дойчин Василев:  Боян Петров може да е попаднал в клопка"}
{"url": "https://www.faktor.bg/bg/articles/shok-predstaviha-sv-georgi-kato-romski-svetets-v-balgarski-uchebnik", "text": "Урок в учебник по литература възмути майка на петокласник. Жената сподели в социалната мрежа снимка от изданието, нод без да уточнява кои са авторите на учебника, съобщава \"Дарик\". Постът си тя допълва с цитат от учебника: „Св. Георги е един от малкото светци, почитани както от християни, така и от мюсюлмани (...) Гергьовден е и голям празник на ромите в България - те го наричат Ерделез\". Елена Гунчева разказва, че на въпрос какво знае за Гергьовден, синът й изрецитирал наученото от учебника - а именно, че това е един от най-големите празници на циганите в България. Тя уточнява, че за значението на празника за българите, както и за празника на Българската армия е отделено едно изречение накрая на текста. В действителност поднесената в учебника информация не е невярна. Гергьовден се празнува от всички религии - мюсюлманите са го взели от тюрките, ромите също са го приели като свой. Родители обаче коментират, че ударението на урок по темата трябва да бъде поставено върху това какво е значението на празника за българите.", "date": "2018.05.08", "title": "Смутени родители: Представят св.Георги като ромски светец в български учебник"}
{"url": "https://www.faktor.bg/bg/articles/novini/balgariya/sledobed-shte-se-razviva-kupesto-dazhdovna-oblachnost", "text": "Днес следобед ще се развива \r\nкупесто-дъждовна облачност и на много места в Западна България и \r\nсевероизточните райони ще превали и прегърми. Такава е прогнозата за \r\nвремето на Националния институт по метеорология и хидрология (НИМХ) към \r\nБАН, съобщи пред Агенция „Фокус“ дежурният сеизмолог Мартин Славчев. По-интензивни и значителни по количество ще са валежите в Родопската \r\nобласт и Западна Стара планина. Ще духа до умерен вятър от северната \r\nчетвърт. Минималните температури ще са между 11° и 16°, максималните ще \r\nса предимно между 22° и 27°. Атмосферното налягане ще се понижи и ще \r\nбъде по-ниско от средното за месеца.\r\n\r\nСедмична прогноза за времето за 7-13 май\r\nСедмична прогноза за времето за 7-13 май\r\n\r\nВ началото на следващата седмица времето ще е неустойчиво. В понеделник \r\nще се развива купеста и купесто-дъждовна облачност, значителна...\r\nПрочети повече\r\nНад Черноморието ще се развива купеста и купесто-дъждовна облачност и на\r\n места, главно по северното крайбрежие, ще има краткотрайни превалявания\r\n и гръмотевична дейност. Ще духа до умерен вятър от север-североизток. \r\nМаксимални температури на въздуха: 20°-23°. Температурата на морската \r\nвода е 17°-20°. Вълнението на морето ще бъде 2-3 бала.", "date": "2018.05.08", "title": "Следобед ще се развива купесто-дъждовна облачност"}
{"url": "https://www.faktor.bg/bg/articles/kade-se-gubyat-sledite-na-balgarskiya-alpinist-boyan-petrov", "text": "Има шанс Боян Петров да е жив, оптимист е организаторът на експедицията по изкачване на 8-хилядника Шиша пангма в Хималаите, Тибетски автономен район, Мохам Ламсал. В експедицията са участвали още 10 души - унгарец, петима италианци и четирима водачи от непалски произход. Липсата на Боян е била забелязана от участниците в района на Шиша пангма на около 7500 м надморска височина. Веднага след това са изпратени трима души, за да го издирват. На 6 май сутринта на 7350 м надморска височина са били открити палатката и спалния чувал, без самия алпинист. „Според мен има шанс да е жив. Когато те са се качили, не са могли да изчакат повече от 30 минути, но това не означава, че той не се е върнал в лагер 3”, заяви пред NOVA Мохам Ламсал, организатор на експедицията. „Не изключвам да се появи сам, той е опитен катерач”, каза още Ламсал. По нашия предварителен план с Боян трябваше да тръгнем към Тингри в Тибет, там да се срещнем и да продължим заедно към базов лагер Еверест. За последно е видян ден преди да тръгне към базов лагер 1 на Шиша Пангма, т.е за последно е видян на 28 април, тръгнал е на 29 април”, разказа режисьорът Поли Генчева, която е част от български екип, който снима документален филм за Петров и в момента се намира в Катманду. „Той катери самостоятелно, това е неговия стил, той тръгва преди групата, преди всички останали и преди всички шерпи, сам си разбива пътя нагоре и сам си прави палатките, където да остане. На 4 май, когато шерпите стигат до лагер 3, намират палатката на Боян празна с неговия чувал в нея. Те се задържат не повече от 30 минути, защото времето не е било подходящо. Най-вероятно по това време Боян е бил нагоре по върха в опита си да го покори. Това е последната връзка с Боян. От момента, в който експедицията слиза от лагер 1 и 2 в базов лагер, Боян не е с тях, това се случва на 5 май”, споделя още Генчева.   „От утре са ни обещали съдействие самите шерпи, които са в базов лагер, ние поддържаме непрестанна връзка с тях. Ние дълбоко вярваме, че той се намира някъде между лагер 1 и лагер 2, където има кислород и храна, където би могъл да оцелее няколко дни”, споделя надеждите си Поли Генчева.", "date": "2018.05.08", "title": "Къде се губят следите на алпиниста Боян Петров?"}
{"url": "https://www.faktor.bg/bg/articles/zatvor-i-globi-za-protestirashtite-sreshtu-putin", "text": "Голям брой от протестиращите в Санкт Петербург, преди встъпването в длъжност на Владимир Путин, бяха осъдени на затвор и глоби, пише The Moscow Times. 76 протестиращи бяха осъдени на глоби до 150 хил. рубли (2,400 долара) и до десет дена затвор, обявиха от съда в Санкт Петербург. Трима от 47-те протестиращи обвинени в неподчинение на полицейски нареждания бяха осъдени на 20 часа общественополезен труд, докато другите бяха само глобени. Михаил Цакунов, който бе осъден с 10 000 рубли (160 долара) за нарушаване на правилата на обществените събрания, се очаква да бъде съден в понеделник заради предполагаема употреба на агресия срещу полицейски служител. Нарушението може да му донесе присъда до десет години затвор. „Никога не съм мислил, че ще се намирам в ситуация в живота си, в която да се озова в затвора без да съм направил нещо“, заяви Цакунов.", "date": "2018.05.08", "title": "Затвор и глоби за протестиращите срещу Путин"}
{"url": "https://www.faktor.bg/bg/articles/e-e-razbi-v-siriya", "text": "Руски хеликоптер Ka-52 се е разбил в понеделник по време на полет в Източна Сирия в резултат на предполагаема техническа повреда, обявиха от министерството на отбраната на Русия, предава Sputnik. Двамата пилоти на хеликоптера са загинали в резултат на инцидента. „По време на изпълнение на планиран полет над източните региони на Сирийската република, руският хеликоптер Ka-52 се разби. И двамата пилоти са загинали“, обявиха от министерството в изявление. Телата на пилотите са намерени от спасителни екипи и са пренесени до оперативната база. „Причината за инцидента е възможно да е техническа повреда“, добавиха от министерството.", "date": "2018.05.08", "title": "Руски хеликоптер се  разбил в Сирия"}
