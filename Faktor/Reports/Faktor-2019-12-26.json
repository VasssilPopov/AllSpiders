{"url": "https://faktor.bg/bg/articles/v-yaponiya-obesiha-kitayski-grazhdanin", "text": "Япония изпълни смъртна присъда за първи път от август насам, предадоха световните агенции. Това е 39-ата екзекуция при управлението на премиера Шиндзо Абе. Присъдата беше изпълнена чрез обесване. Осъденият се казва Вей Вей и е китайски гражданин, участвал в убийството на японско семейство през 2003 г. Той бил в ареста от 2011 г. През 2003 г. Вей Вей и още двама китайски студенти обрали и убили 4-членно семейство във Фукуока. Вей Вей бил заловен веднага, а останалите двама избягали. Те се върнаха в Китай, но там били арестувани. Единият е бил осъден на смърт, а другия получил доживотна присъда. Над 70% от държавите по света са премахнали смъртното наказание чрез присъда или на практика, показват данни на Информационния център за смъртното наказание, институт, базиран във Вашингтон. Международното право все още изрично не го е забранило, но доста страни смятат, че това представлява грубо нарушаване на правата на хората и в частност правото на живот, което заляга в съвременната юриспруденция.", "date": "2019.12.26", "title": "В Япония обесиха китайски гражданин"}
{"url": "https://faktor.bg/bg/articles/putin-zadeystva-poslednata-rezerva-za-severen-potok-2", "text": "Руският президент Владимир Путин заяви, че Русия има кораб, който да полага тръби, за да бъде завършено изграждането на газопровода Северен поток 2, предаде Ройтерс, като се позова на в. \"Комерсант\". Руският президент е говорил за кораба на среща на водещи руски бизнесмени вчера късно вечерта. Според изданието Путин е казал, че завършването на проекта може да се удължи във времето с няколко месеца заради санкциите. Американският президент Доналд Тръмп наложи миналата седмица санкции на Северен поток 2, замислен от Москва да заобиколи Украйна и да увеличи газовите доставки през Балтийско море до Германия, най-големия енергиен потребител на Русия. Швейцарско-холандската компания Олсийз обаче преустанови работа по проекта заради санкциите. Нейните два кораба - Солитер и Пайъниъринг спирит полагаха тръбите на Северен поток 2. Газпром купи през 2016 г. кораб за полагане на тръби, наречен Академик Черски, като идеята беше той да бъде използван като краен вариант, ако европейските компании преустановят работа по проекта, пише БТА. Източник от Газпром е заявил обаче, че средната скорост на Академик Черски по полагане на тръби е по-ниска от тази на единия от корабите на Олсийз. Преди да бъдат наложени американските санкции на компании, строящи Северен поток 2, руски представители бяха казали, че той ще бъде задействан преди или около средата на 2020 г.", "date": "2019.12.26", "title": "Путин задейства план с последната резерва за \"Северен поток 2\""}
{"url": "https://faktor.bg/bg/articles/na-balkanite-nay-svobodna-e-rumaniya-balgariya-e-treta", "text": "България е класирана на 39-то място в Индекса на Института за човешки свободи на Института Катон, САЩ, за 2019 г. с оценка 7,79 по 10-степенна скала.  Страната ни е подобрила класацията си с едно място в сравнение с предишното такова изследване.  На Балканите най-свободни според Института Като трябва да са румънците, чийто индекс 8,11 ги поставя на 30-място. Със „сребро“ е Албания – 7,84 (38-ма). РС Македония е със 7,34 (56-о място), след нея са Гърция -7,33 (57-ма) и Сърбия -7,30 (58-ма).  Турция е на 122 място с 6,21.  На дъното на Източна Европа е Украйна с 6,26 (на 118 място).  Индексните оценки се основават на 76 показателя, свързани с личните и икономическите свободи в много области, включително върховенството на закона, сигурността, след това свободата на движение, религията, сдружението и гражданската организация, изразяването и информацията, както и зачитане на собствеността, достъп до финанси, търговски свободи и регулиране на трудовите и бизнес отношенията.  Списъкът класира общо 162 държави по света с оценка от нула до 10 индексни точки.  В горната част на списъка са Нова Зеландия с 8,88 точки, изпреварвайки Швейцария (8,82), Хонконг (8,81), Канада (8,65), Австралия (8,62), Дания и Люксембург (по 8,56), Финландия и Германия (по 8,53) и Ирландия (8,52).  На самото дъно от 151 до 162 място са Ангола (5,40), ДР Конго (5,36), Етиопия (5,25), Иран (5,10), Алжир (4,99), Либия (4 , 64), Египет (4,50), Ирак (4,34), Судан (4,32), Йемен (4,30), Венецуела (3,80) и Сирия (3,79).  По региони най-високите показатели за човешка свобода са в Северна Америка, Западна Европа и Източна Азия, а най-ниски в Близкия Изток, Северна Африка, Африка на юг от Сахара и Южна Азия.  Страните в горната ¼ на класацията на свободата се радват на значително по-висок доход на глава от населението (30 006 долара) от тези в останалата част от класацията; доходът на глава от населението в най-малко свободната една четвърт е 2 615 долара.   Източник БГНЕС", "date": "2019.12.26", "title": "На Балканите най-свободна е Румъния, България е трета"}
{"url": "https://faktor.bg/bg/articles/trima-v-bolnitsa-za-esherihiya-koli-ot-vodata-v-pernishki-kvartal", "text": "Кризата в Перник се задълбочава. Както вече съобщихме, след проверка на РЗИ за качеството на водата в два квартала се появи съмнение за наличие на бактерията ешерихия коли. От болницата в града потвърдиха, че са приети трима пациенти със съмнение за заразата. Резултатите ще се потвърдят следващата седмица. От РЗИ информират, че водата не е годна за пиене. Болните са от един и същи блок от квартал \"Проучване\", където е открита заразата във водата. Водоподаването към два блока в квартала е спряно. Осигурени са водоноски и минерална вода за живущите. Започнала е подмяна на проблемния участък от водопроводната мрежа, обясниха от ВиК. След като водопроводът бъде подменен, ще бъде обеззаразен и пуснат в експлоатация. Хора от квартала разказват, че от една седмица от чешмите им тече мътна вода. И други имат стомашни проблеми, но не са потърсили лекарска помощ и се лекуват сами, предаде бТВ.", "date": "2019.12.26", "title": "Паниката в Перник расте заради заразената вода"}
{"url": "https://faktor.bg/bg/articles/api-s-merki-zaradi-golyamoto-zavrashtane", "text": "От 14.00 часа до 20.00 часа се спира движението на камионите над 12 тона по автомагистралите и натоваренитe пътища. Това съобщиха от пресцентъра на Агенция „Пътна инфраструктура“. Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа.  Шофьорите трябва да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.  Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.  Ограничено ще е преминаването на камионите над 12 тона по следните участъци от републиканската мрежа:  - автомагистралите;  - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;  - път I-1 - от Благоевград до ГКПП „Кулата“;  - път I-4 п. в. „Коритна“ - Велико Търново - Шумен;  - път I-5 Русе - Велико Търново;  - път I-8 ГКПП „Калотина“ - София;  - път II-18 Околовръстен път на град София;  - път I-9 Варна – Бургас;  - път II-99 Бургас - Царево.  Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).  В пиковите часове, когато много хора тръгват на път, е възможно на АМ „Хемус“ в района на тунел „Витиня“ да има по-бавно предвижване. Движението в тръбата за Варна е двупосочно, поради ремонт на тръбата за София. Алтернативен маршрут на АМ „Хемус“ в посока Монтана и Видин е проходът Петрохан и Искърското дефиле, а в посока Варна - път I-1 София - Ботевград.  За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.  Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.12.26", "title": "АПИ с мерки заради голямото завръщане"}
{"url": "https://faktor.bg/bg/articles/dps-otbelyazva-35-tata-godishnina-ot-vazroditelniya-protses-v-kardzhaliysko", "text": "ДПС в област Кърджали ще отбележи 35-тата годишнина от събитията по време на т.нар. „Възродителен процес“.  Първата проява е в кирковското село Могиляне, където през декември 1984 година местните жители протестират срещу смяната на имената им. Дадени са три жертви, една от които е 18-месечната Тюркян.  На проявата се очаква да присъстват лидерът на ДПС Мустафа Карадайъ, както и депутати от Движението, кметове и гости от съседна Турция.  По-късно през деня възпоменателен митинг ще се проведе и в Момчилград.", "date": "2019.12.26", "title": "ДПС отбелязва 35-ата годишнина от Възродителния процес в Кърджалийско с кметове и гости от съседна Турция"}
{"url": "https://faktor.bg/bg/articles/esplodirashti-granati-i-kartechnitsi-ot-piratki-hit-sred-piromaniatsite", "text": "Експлодиращи гранати и картечници от пиратки се оказват хит сред пироманиаците тази година. Картечницата например е низ от десетки пиратки, които гърмят една след друга. Ефектът е ”като на война”. Друго изделие се нарича \"гърмяща змия\", то предизвиква зрелищни звукови ефекти, съобщи още Нова телевизия. Картечници, гранати, лимонки са най-търсените, тъй като балканците обичат да гърмят, обясняват търговците. Модерните фойерверки обаче могат да се окажат опасни. Всяко десето изделие е рисково на пазара. Може да се получи временна загуба на слуха, дори разкъсване на тъпачето, обясняват лекарите. Най-чести се оказват разкъсвания на сухожилия, липсващи пръсти, през годините инцидентите намаляват, но десетки минават през спешните кабинети в презничните нощи. Има ракетни фойерверки, които, ако се отклонят от траекторията си, могат да се насочат към хората. Друга опасност е рискът от задушаване, а при нерегламентирани търговци има опасност изделието да е с изтекъл срок на годност. Ако фитилът е влажен, при запалването се забавя първия взрив и започва да гърми срещу човека, обясняват специалисти. Преди празниците униформените следят за нелегална продажба на пироизделия.", "date": "2019.12.26", "title": "Внимание! Експлодиращи гранати и картечници от пиратки"}
{"url": "https://faktor.bg/bg/articles/blizo-2000-dushi-minaha-prez-pirogov-za-koleda", "text": "За две денонощия и половина през \"Пирогов\" са преминали 1850 пациента, каза проф. Асен Балтов, директор на лечебното заведение, в ефира на БНТ. По думите му в \"Пирогов\" не е имало много пациенти от началото на празниците. \"Не беше много натоварено. За две денонощия и половина са преминали 1850 пациента, от които обаче 550 са деца до 18 години, като останаха на лечение 170 възрастни и 50 деца. Тук режимът на лечение си е постоянен, 24-часов, което означава, че ние продължаваме да работим като в непочивните дни. Бяха извършени общо 60 оперативни интервенции - 15 при млади и 45 при възрастни пациенти\", заяви проф. Асен Балтов, директор на УМБАЛСМ \"Н. И. Пирогов\". Едни от най-натоварените кабинети бяха вътрешните болести, педиатрията, травматологията и хирургията, добави той. За разлика от други години, по-малко са случаите на прекомерно потребилите алкохол. По думите му са имали един-единствен случай с пиратка при един 60-годишен пациент. \"Апелирам за новогодишните празници много да внимават всички. Има доста пациенти не само от София, но и от цяла България с по-тежки травми. Знаете, имаше няколко по-сериозни катастрофи\", каза още той. Балтов заяви, че няма случаи на деца, употребили алкохол. \"Повечето деца, които са приети в периода, са свързани с откритият преди година спешен педиатричен кабинет. Затова приемът на млади пациенти през този кабинет се увеличава', каза той. Те са обикновено около 100 на денонощие, което доста увеличи спешният прием на пациенти в \"Пирогов\". Общо за цялата година е с 12 000 повече спрямо миналата година. Нова информация за възникване на пожара в болницата няма и се изчаква да приключи разследването, каза директорът на болницата. А с настъпването на Новата година се очаква да започнат и ремонтите в лечебното заведение. Проф. Балтов сподели, че очакват ремонтите да започнат буквално след празниците.\"Успяхме да получим кредит от 13 млн. лева, с което ще бъдат обновени 5 сгради на \"Пирогов\"\", каза шефът на болницата.", "date": "2019.12.26", "title": "Близо 2000 души минаха през \"Пирогов\" за Коледа"}
{"url": "https://faktor.bg/bg/articles/16-godini-ot-atentata-v-kerbala-pri-koyto-zaginaha-balgarski-voenni", "text": "В Плевен ще бъде почетена паметта на българските военнослужещи, загинали при атентат в Кербала, Ирак, преди 16 години, съобщиха от Плевенския гарнизон. Духовници от Плевенската митрополия утре от 11.00 часа ще отслужат панихида пред паметната плоча до КПП на войскови район 1163 /бившето ШЗО/ и ще бъдат положени венци и цветя. Паметната плоча е за загиналите от състава на Пета Шипченска механизирана бригада - офицерски кандидат Иван Инджов, офицерски кандидат Свилен Киров, офицерски кандидат Гърди Гърдев и офицерски кандидат Димитър Димитров. Преди 16 години при атентата срещу базата \"Индия\" в Кербала загинаха четирима български военни от първия български контингент в Ирак, припомни Багрян Спасов от Плевенския гарнизон. 29-годишният командир на рота, капитан Георги Качорин, 36-годишният старши сержант Иван Инджов - командир на отделение, 26-годишният младши сержант Антон Петров - командир на отделение, и 25-годишният мерач, редник Свилен Киров, от българския пехотен батальон, загинаха при терористичното нападение срещу базата на българския контингент, уточни той. Денонощие по-късно в болницата в Багдад, от раните си почива 26-годишният лейтенант Николай Саръев, допълни той. Повече от 20 човека са ранени в различна степен при нападението с взривена кола-цистерна, пробила загражденията, въпреки реакцията на охраната, която не успяла да предотврати взрива, припомни още Спасов. На 27 декември 2003 г. по обед, два поста в района са сигнализирали за явна заплаха за самоубийствен атентат с камион-бомба. Караулът и групата за бързо реагиране са открили стрелба по движещия се камион. Въпреки че намиращите се в кабината нападатели са ликвидирани, камионът-цистерна е продължил да се движи към сградата. Вероятно цистерната е взривена дистанционно, като минута преди взрива базата е била обстреляна допълнително с минохвъргачен огън и ръчна противотанкова гранатохвъргачка. Взривът и мощната ударна вълна срутват оградната стена, както и почти всички стени от северната страна. След 10 минути е извършен подобен атентат в центъра на Кербала, непосредствено пред сградата на кметството и в близост до сградата на местната полиция. Петнадесет минути по-късно е извършен атентат и срещу Логистичната база на многонационалната бригада, допълни Багрян Спасов.", "date": "2019.12.26", "title": "В Плевен почитат паметта на българските военнослужещи, загинали при атентата в Кербала"}
{"url": "https://faktor.bg/bg/articles/obshtestvo-ulitsata-zabotehnitsite-skochiha-nyama-bezplatni-protezi", "text": "Зъботехниците скочиха на обявената от БЗС цена за труда им от 60-70 лева за протеза. Трудът е много тежък. Това каза пред БиТиВи Иван Бурджев от Асоциацията на зъботехниците. Никой не е питал зъботехниците за становище за безплатните протези. Има подвеждащи неща, категоричен бе той. Не можело да се внушава на обществото колко ще струват протезите, според Стоян Котев. Трудът на зъботехниците не струва 60-70 лева, според зъботехниците. Толкова можело да струва в нерегламентирани лаборатории. Тя ще е с ниско качество за подобна цена. Зъботехниците сега били в ситуация да обясняват на пациентите, че протезата не е безплатна и е по-скъпа от обявената цена от Български зъболекарски съюз.", "date": "2019.12.26", "title": "Зъботехниците скочиха: Няма безплатни протези!"}
{"url": "https://faktor.bg/bg/articles/balgarin-izgorya-v-zhestoka-katastrofa-v-germaniya", "text": "Българин е загинал при тежка катастрофа в Германия навръх Коледа – на път А1, край Холдорф. Две коли са се ударили челно и са се подпалили. Двамата шофьори – мъж и жена, са били блокирани в колите и са изгорели, предава Би Ти Ви. Загиналият е млад мъж на име Сердар Исмаил от с. Търновци, област Силистра. Приятели на младежа организират благотворителна среща в кафене в Хамбург, на която ще се събират средства за погребението му. Заради тежката катастрофа, станала в 3 ч. през нощта, отсечката от магистралата А1 между Холдорф и Нойнкирхен, е останала затворена до 14 ч. на Коледа, съобщава германската телевизия RTL. Това е предизвикало големи задръствания в района.", "date": "2019.12.26", "title": "Българин изгоря в жестока катастрофа в Германия"}
{"url": "https://faktor.bg/bg/articles/mashtabno-razsledvane-v-pernik-v-grada-e-glavniyat-sekretar-na-mvr-ivan-geshev-e-mobiliziral-magistratite", "text": "Главният секретар на МВР Ивайло Иванов е поел мащабното разследване за причините за водната криза, предаде NOVA. По разпореждане на премиера Бойко Борисов и на вътрешния министър Младен Маринов, Иванов е пристигнал в Перник в ранния следобед. Цялата полиция в града също е мобилизирана. Главният прокурор Иван Гешев е мобилизирал и магистратите. В следващите дни предстоят разпити и проверки. По-рано днес Борисов, министърът на икономиката Емил Караниколов и зам.-министър Николай Нанков бяха на проверка в града.", "date": "2019.12.26", "title": "Мащабно разследване в Перник, в града е главният секретар на МВР, Иван Гешев е мобилизирал магистратите"}
{"url": "https://faktor.bg/bg/articles/pochina-trenyorat-na-zhoro-i-vasil-ilievi-legendarniyat-iliya-pechikamakov", "text": "На 74-годишна възраст след кратко боледуване почина Илия Печикамъков, международен съдия по борба. Той бе заслужил треньор, дълги години беше наставник в ЦСКА, както и в ЦСУ „Олимпийски надежди”. Бивш треньор на националния отбор по класическа борба за юноши до 18 години и за младежи, както и в Централната армейска спортна школа. Той бе също ръководител на Съдийската колегия към БФ Борба.  Сред най-известните му възпитаници са покойният президент на Локомотив Пловдив Георги Илиев и брат му Васил Илиев. Поклонението ще бъде в събота, 28 декември, от 11,30 часа в ритуалната зала на Централни софийски гробища. БФ Борба изказва съболезнование на семейството и близките му. *** \"Като ученици Васил и Георги преживяха силен удар. Почина баща им. Васил беше в десети клас, а Георги в девети. Татко им беше миньор. Става в пет сутринта за работа и се приготвя да отиде на работа в мината. Пада като покосен на прага на апартамента. Умира от инфаркт. Станах като втори баща на Васил и Георги. В \"Олимпийски надежди\" Васил Илиев е сред най-добрите борци. Върви му и в училището. Нещо, което не може да се каже за брат му. Георги имаше качества за борец, но не спазваше режим. Много обичаше живота, момичетата, нощните заведения. Васил беше друг. Мислеше само за борбата. В нашия спорт често се намесва субективният фактор. На няколко пъти съдиите го режеха в мачове, когато е очевидно по-добър. Въпреки това стана шест пъти републикански шампион във всички възрасти\", разказва приживе в интервю за \"168 часа\" Печикамъков.", "date": "2019.12.26", "title": "Почина легендарният треньор на Жоро и Васил Илиеви, големият Илия Печикамъков"}
