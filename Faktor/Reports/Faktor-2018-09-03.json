{"url": "https://www.faktor.bg/bg/articles/istina-ili-propaganda-sasht-imali-plan-da-unishtozhat-sssr-i-kitay", "text": "През 60-те години САЩ са разработвали планове за тотално унищожаване на СССР и Китай като водещи индустриални държави, като при това американските военни са разглеждали възможността за масово изтребление на гражданите на тези страни. Това се казва в обзор, публикуван на уебсайта на организацията с нестопанска цел „Архив за национална сигурност“, предава РИА Новости, цитирана от „Фокус“.  Изследователите са публикували документи от Единния интегриран оперативен план (SIOP), датирани от 1964 г., в които се разглеждат въпроси за използване ядрено оръжие. В тях, конкретно, се казва, че трябва да бъдат унищожени 70% от промишления потенциал на СССР.  При това САЩ са допускали възможността за масова смърт на гражданското население. По оценките от 1961 г.по плана на SIOP се предполага унищожаването на 71% от жителите на съветските градове, а по оценки от 1962 година – смъртта на около 70 милиона съветски граждани. Освен това Обединения комитет на началник щабовете на САЩ даже е разглеждал идеята за унищожаване на населението в качеството на главен критерий за победата над Съветския съюз. Single Integrated Operation Plan, или SIOP е строго секретен комплекс от оперативни документи, съставящи подробен регламент за бойно използване на ядрено оръжие от Въоръжените сили на САЩ, уточнява РИА Новости.  През декември 2015 г. Националното управление за архиви и документация на САЩ обнародва списък от потенциални цели на американски атомни бомбардировки през 1959 година, които включват стотици точки в СССР, Източна Европа и Китай. Сред тях са 179 цели в Москва, 145 в Ленинград и 95 в Източен Берлин, припомня още руската агенция. Като главен приоритет в разсекретените документи са военновъздушните сили, а главната цел е унищожаването на съветските бомбардировачи още преди те да излетят и да се отправят към Европа и извън нейните предели.", "date": "2018.09.03", "title": "Истина или пропаганда: САЩ имали план да унищожат тотално СССР и Китай"}
{"url": "https://www.faktor.bg/bg/articles/bivshite-yugorepubliki-shte-delyat-nasledstvoto-na-yugoslavskata-narodna-armiya", "text": "Сърбия е оставила в бившите югорепублики над хиляда военни обекта, както и подвижна военна собственост, която е завладяна след изтеглянето на ЮНА (Югославската народна армия), предава македонската електронна медия „А1 Он“, цитирана от \"Фокус\". Каква е стойността на тези имоти, както и на тези, за които имат претенции другите бивши югорепублики, ще се разбере на 13 септември, на срещата на Съвместната работна група за прилагане на Анекс А от Договора за правоприемство, съобщава белградският ежедневник „Вечерне новости“. Това е първата среща по темата за Анекс А от началото на подялбата, а домакин е Белград. Очаква се, че на срещата ще бъде поставена рамка за бъдещите преговори и че ще бъдат обявени данни за това, което попада във военните имоти и кой какво иска, пише вестникът. Най-големи искания имат Сърбия и Хърватия, отбелязва „Новости“. Експерти от хърватското Министерство на отбраната смятат, че стойността на собствеността на ЮНА възлиза на 70 милиарда долара, от които Загреб иска 10 милиарда – осем от Сърбия и два от Черна гора. Освен другото, хърватите искат танкове, артилерия, подводници и кораби... Доколко е точна тяхната оценка, ще покажат архивите на бившата СФРЮ, тъй като, както очакват представителите на бившите югорепублики от Белград, в тази връзка трябва да се отвори документацията, принадлежаща на бившия Съюзен секретариат за народна отбрана, съхраняван в Сърбия, съобщава изданието, Иначе, според Договора за правоприемство от 2004 година, недвижимите имоти (казарми, командни пунктове, почивни станции), се предават на държавата наследник, на която територия се намират, така че това не би трябвало да бъде тема на дискусиите. Загреб досега единствен е поставил искания, но все още не е обявил кой ще го представлява в смесената работна група, отбелязва „Новости“. От февруари, когато за първи път бе обявено за срещата в Белград, Хърватия постави искания за над 500 танка, хеликоптери, цистерни... Както твърдят, повече от 80% от корабите на бившия югославски военноморски флот (ВМФ) остава в Которския залив, а от Черна гора се иска връщане на учебния кораб „Ядран“ и самолетът на Рудолф Перешин „МиГ-21“. (Перешин е първият пилот от ЮНА, който бяга на страната на хърватската армия. Това се случва по време на разузнавателен полет през 1991 година. През 1995 е свален от ПВО на ВС на Република Сръбска, успява да се катапултира, но загива при приземяването – бел. „Фокус“). Военният анализатор Александър Радич подчертава, че делбата на наследството на ЮНА ще бъде изключително тежка задача. Според него, хърватите, както и другите съседи на Сърбия, ще излязат с позиция, че Белград е взел всичките притежания на ЮНА за себе си, а освен това ще има и манипулации с цената на имотите и особено на военната техника. Основният сблъсък ще е около апартаментите, с които разполагаше ЮНА във всички републики, посочва експертът. Както твърди Сава Щърпац от „Веритас“, само в Хърватия, сърбите – цивилни, военни лица и полицията, са оставили между 40 и 50 хиляди апартамента, от които немалка част са принадлежали на армията, а засега само 2000 искания от програмата за жилищата са решени положително. „Хърватите настояват, че по-голямата част от научните съоръжения на ЮНА са останали за Сърбия – преди всичко, Военнотехническият център в Жарково. Техническо-изследователският център, Военномедицинската академия... И тук трябва да се очаква някакъв вид предложение или искане за компенсация“, казва Радич. Според него, словенците са специален проблем, тъй като при изтеглянето на ЮНА от тази република през октомври 1991 година, тя остави част от оръжията и техниката на съхранение при местните власти. Съществуващите договори по въпроса все още не са завършени. Най-малко проблеми трябва да има с Македония, защото според договора, тази страна се отказа от всички искания за имотите на Армията, отбелязва „Новости“.", "date": "2018.09.03", "title": "Бившите югорепублики ще делят наследството на Югославската народна армия"}
{"url": "https://www.faktor.bg/bg/articles/izpalnyavashtiyat-dlazhnostta-prezident-na-dnr-obyavi-che-ima-zadarzhan-za-ubiystvoto-na-zaharchenko", "text": "Правоохранителните органи на непризнатата Донецка народна република (ДНР) са задържали няколко заподозрени за убийството на Александър Захарченко, предава TACC. Информацията бе обявена от изпълняващия длъжността президент на ДНР Дмитрий Трапезников, който поясни, че задържаните са „потвърдили участието на Киев в престъплението“. „Няколко души са задържани, при разпита са потвърдили участието на Киев в престъплението“, разкри Трапезников, като същевременно допълни, че на територията на ДНР са засилени мерките за сигурност. „Гражданите обаче няма от какво да се безпокоят“, увери той.  Захарченко беше убит в петък в ресторант „Сепар“, разположен на булевард Пушкин в центъра на Донецк, на няколко стотин метра от резиденцията му. Бомба, заложена в автомобил паркиран до сградата, е избухнала около 17:30 часа. Захарченко е загинал на място, след като е получил смъртоносна рана в главата. Бил е убит и телохранителят на Захарченко, а ранен е бил министър Тимофеев. Общо са пострадали 11 човека, а шест са хоспитализирани. Заподозрените са били задържани почти веднага, в автомобил, спрян в съседния булевард Богдан Хмелницки. На следващия ден съветникът на лидера на ДНР Александър Казаков заяви, че убийството на Захарченко е било организирано от ССО на Украйна. По думите му, задържаните са признали за това след взрива в Донецк. Тази версия изглежда достатъчно логична- пише \"Взгляд\". „На първо място трябва да си зададем въпроса, на кого е изгодна смъртта на Захарченко. Тя е изгодна единствено на Украйна, която го счита за терорист, извън закона. Но, естествено, нито една спецслужба няма да поеме отговорност за подобно нещо“, заяви за Взгляд докторът на юридическите науки и професор, полковник към Федералната служба за сигурност (ФСБ) в запас и бивш заместник-началник на ростовското управление на ФСБ Сергей Воронцов. Въпреки това, тази версия си има и критици. Например, медийният експерт Анатолий Шарий отбеляза, че лидерът на ДНР е бил много добре охраняван, а организирането на неговото убийство са могли да направят само високопрофесионални спецслужби, а украинските не спадат към тях и е малко вероятно да извършат толкова сложна операция. „Операциите по отстраняване – обикновено това са чисто професионални операции на специалните служби, които се подготвят и координират щателно“, заяви за Взгляд бившият началник на израелската спецслужба „Натив“ Яков Кедми. Той обясни, че за организациите е необходимо да проведат разузнаване и наблюдение, да подготвят обекта и материалите за взрива, да поставят устройството, да координират действията между всички членове на групата, да определят точните координати, къде ще бъде човекът, да обработят схемата за детонирането на устройството и безопасното оттегляне след това. Следователно, подобни операции трябва да се проведат от професионалисти, които притежават всички нужни умения за тайна работа под наблюдение, обобщи той. Още един важен нюанс се състои в това, че охраната на Захарченко е била надценена и считана за неуязвима. „Считам, че има грешна оценка на охранителната служба. Съмнявам се, че охраната на Захарченко е била толкова квалифицирана, колкото се твърди. В противен случай, тя нямаше да допусне терористичния акт. В допълнение ми се струва, че провеждането на подобна операция в намиращ се във война субект не представлява извънреден труд“, подчерта Воронцов. Кедми отбеляза, че без да се знаят всички подробности за покушението на Захарченко, е трудно да се каже дали това е била професионална операция или е проработила заради някаква случайност. Според Воронцов, за противопоставянето на диверсионната активност на Украйна е необходимо подредено и качествено контраразузнаване и нормална работа по защитата на своите лидери. „Това е сложен въпрос, обаче, за малка територия с ограничени ресурси. Все пак, извършването на престъпление или терористичен акт е милиони пъти по-евтино, отколкото защитата на един човек“, заключи той.", "date": "2018.09.03", "title": "Задържаха заподозрени  за убийството на Александър Захарченко"}
{"url": "https://www.faktor.bg/bg/articles/novini/balgariya/politolog-sled-predsedatelstvoto-kabinetat-zapochva-da-chuvstva-defitsit-na-tsel-i-osnovanie-da-ostane-na-vlast", "text": "„Това е най-вероятният сценарий за развитие на кабинета. Липсва политическа програма и стратегически реформи. Това води до фокус към технологията на властта. Вероятно договорки свързани с това не се спазват, а те са поставени в началото на мандата”. Това коментира в ефира на Канал3 политологът Страхил Делийски.   „На първо четене се сещам за 2 хипотези: едната е, че времето във властта е много ограничено и това създава напрежение,  и кара малките групи във властта да търсят свой образ, а другата е свързана с излъгани очаквания за функциониране на властта.  Много е тъжно един кабинет да не се занимава  с нищо друго, освен с кризисен PR. Не им остава време за политика и това е некомфортна ситуация.  Има цел „да не допускаме някой друг да дойде на власт”. В момента кабинетът черпи своята сила от това, че няма кой да го смени”, категоричен е политологът.    „Постепенно в коалицията взема връх липсата на комуникация и идва време на дистанция. Това, на което ставаме свидетел с Валери Симеонов, сме го виждали и в миналите месеци. Да говорим категорично с подточки е прекалено.  Без да влизам в оценка- аргументът му е, че всяко едно назначение трябва да се договори, а в случая тази точка не е изпълнена и оставките не са съгласувани”, допълни Димитър Ганев.  „Тази скъсана комуникация доведе до това, че съвета не функционира като орган.  Основният проблем е, че след председателството, управлението започва да чувства дефицит на цел и основание да остане на власт.  Всички кадрови смени са реакция на обществено недоволство. Това е опит да се свали напрежението. Новите назначения няма да зададат линия и формиране на цел за след години. Спешно на правителството им трябва политическа линия, която да следват”, заяви политологът.", "date": "2018.09.03", "title": "Политолог: След европредседателството кабинетът започва да чувства дефицит на цел и основание да остане на власт"}
{"url": "https://www.faktor.bg/bg/articles/poroshenko-do-30-septemvri-shte-uvedomim-kremal-che-prekratyavame-dogovora-za-mir", "text": "Президентът на Украйна Петро Порошенко каза днес, че има намерение до 30 септември да уведоми Русия за прекратяване на действието на Договора за дружба, сътрудничество и партньорство между двете страни, предаде ТАСС. На среща с лидерите на парламентарните групи днес той каза, че в най-скоро време ще свика заседание на украинския Съвет за национална сигурност (СНС) за обсъждане на въпроса. Порошенко подчерта, че \"договорът не се анулира, защото това е сложна и дълга процедура, а прекратява действието си, защото то не се продължава\". Той добави още, че този въпрос е изключително от компетенцията на президента и не изисква гласуване в парламента. Порошенко обаче иска все пак да чуе мнението на депутатите и то да бъде отчетено при обсъждането на въпроса в СНС.  На 30 август външният министър Павло Климкин каза, че министерството е подготвило всички необходими документи за прекратяването на договора, чийто срок изтича през април 2019 г. През октомври 2018 г. изтича срокът, в който страните са длъжни да заявят дали смятат да продължат или да прекратят действието на договора за пореден 10-годишен срок.", "date": "2018.09.03", "title": "Порошенко: До 30 септември ще уведомим Кремъл, че прекратяваме Договора за мир"}
{"url": "https://www.faktor.bg/bg/articles/novini/balgariya/evrostat-s-84-e-poskapnal-zhivota-u-nas-biyat-ni-samo-rumaniya-islandiya-ungariya-i-latviya", "text": "България се нарежда на 5-то място в класацията за увеличение на цените в европейските държави. Най-много е поскъпнал животът в Румъния - с 257%. Следва Исландия с над 108%, после е Унгария с 98%, а непосредствено преди нас е Латвия с 86,7%. Най-малко са се повишили цените в Германия и Швеция, съответно с 28 и 29%. Както в целия Европейски съюз, така и у нас, най-много са поскъпнали алкохолът и цигарите. В България те са с над 408% по-скъпи. В Румъния пък са с 726% по-скъпи. На второ място сме и по поскъпване на здравните услуги - почти с 155%. С над 130% са по-големи сметките за наем, ток, вода и газ. Повече са и парите, които трябва да заделяме за образование - 214 %, като тук се нареждаме на 3-то място след Румъния и Обединеното кралство.", "date": "2018.09.03", "title": "Евростат: С 84% е поскъпнал животът у нас, бият ни само Румъния, Исландия, Унгария и Латвия"}
{"url": "https://www.faktor.bg/bg/articles/novini/svyat/pol-makkartni-sas-senzatsionni-razkritiya-za-svoyata-sreshta-s-bog", "text": "Бившият член на Бийтълс Пол Маккартни довери пред британски вестник, че се бил срещнал с Бога по време на едно от своите психеделични видения, предава Асошиейтед прес, цитирана от Новини.бг Седемдесет и шест годишният сър Пол призна пред \"Сънди Таймс\", че това преживяване предизвикало у него \"смирение\".  \"Беше невероятно! Една огромна стена, толкова висока, че не можех да видя върха й. А аз бях в основата й. Не мога да кажа, че беше само от дрогата и халюцинaцията. Мисля че видях нещо Свише!\"  Музиката на \"Бийтълс\" беше силно повлияна от психеделичните дроги през последните години на бандата. Сър Пол е убеден също, че близките, които е изгубил, включително и покойната му съпруга Линда, го \"наблюдават от небето\".  Маккартни в момента прави промоцията на новия албум и на турнето си. Той е един от най-популярните концертиращи музиканти, припомня агенцията.", "date": "2018.09.03", "title": "Пол МакКартни със сензационни разкрития за своята среща с Бог"}
{"url": "https://www.faktor.bg/bg/articles/trevozhna-novina-ima-zapadnonilska-treska-v-plovdiv", "text": "Западнонилската треска вече официално е у нас! Тревожната новина съобщи проф. Тодор Кантарджиев пред \"Фокус\".  Днес в 13.30 часа в Националната референта лаборатория в Националния център по паразитни и заразни болести се потвърди чрез реакция на PCR доказване на циркулираща РНК . Диагностицираната западнонилска треска е болест, свързана с възпаление на мозъка при пациент от Пловдив, уточни  директорът на Националния център по заразни и паразитни болести.", "date": "2018.09.03", "title": "Тревожна новина: Има Западнонилска треска в Пловдив"}
{"url": "https://www.faktor.bg/bg/articles/netanyahu-prez-putin-tramp-i-irban-do-koravite-momcheta", "text": "Израелският премиер Бенямин Нетаняху със сигурност ще представи първото в историята посещение на филипински лидер като нов успех на кампанията си да подобри международните отношения на Израел. Критиците обаче казват, че тези контакти си имат цена, и изтъкват, че Нетаняху се сближава с авторитарни лидери, някои от които са виновни за нарушения на човешки права. Нетаняху се гордее, че по време на неговото управление Израел намери нови приятели в Европа, както и в далечни страни в Азия, Африка и Латинска Америка, които дълго време заемаха страната на палестинците в ООН и други световни организации. Но макар че много от новите съюзници на Нетаняху изразиха най-обща подкрепа за Израел или поне безразличие към конфликта с палестинците, някои от тях проявяват и чувства, граничещи с антисемитизма, и възприемат ревизионистки подход към най-болезнените периоди от еврейската история. Филипинският президент Родриго Дутерте, известен с грубиянския си език, който е обиждал всички от Барак Обама до Господа, получава топъл прием в Светите земи. В неделя той пристигна на четиридневно посещение в Израел, първата президентска визита от 1957 г., когато страните установяват дипломатически отношения. Очаква се той да обядва с Нетаняху, да се срещне с други високопоставени израелски служители и да посети мемориала на холокоста. Освен това се очаква да подпише голяма петролна сделка и да разгледа оръжейно изложение. Силите на Дутерте са обвинявани за убийството на хиляди хора при антинаркотични операции от 2016 г. насам, когато встъпи в длъжност. Тази година Дутерте предизвика възмущение, сравнявайки кампанията си срещу наркотиците с холокоста, а себе си с Хитлер, заявявайки, че би се \"радвал да изтрепе\" три милиона пристрастени към наркотиците. По-късно се извини. Неотдавна целуна насила жена на сцената и заяви, че \"ако има много красавици\", във всеки филипински град ще има много случаи на изнасилване. Израелски защитници на човешките права планират протести срещу посещението и призоваха президента Реувен Ривлин да не се среща с Дутерте. \"Със сигурност няма начин един масов убиец и човек, който подкрепя изнасилванията и прострелването на жени в половите органи, както и бомбардирането на училища, да се срещне с израелския президент\", написа група, ръководена от адвоката правозащитник Ейтай Мак. Критиците на Нетаняху го обвиняват, че от политически съображения прави компромиси с авторитарни лидери. \"Асошиейтед прес\", цитиран от \"Дневник\", хвърля поглед към някои от другите приятели на Нетаняху на световната сцена. През юли Нетаняху посрещна управляващия четвърти мандат унгарски премиер на посещение, наричайки го \"истински приятел на Израел\". Миналата година Орбан беше критикуван за възхваляване на Миклош Хорти, унгарски лидер от времето на Втората световна война, въвел антисемитски закони и сътрудничил с нацистите. Критици на Орбан го обвиниха, че по време на предизборната си кампания е използвал антисемитски изрази срещу американския милиардер и филантроп от унгарско-еврейски произход Джордж Сорос. Говорейки срещу Сорос, унгарският премиер заяви, че враговете на Унгария \"не вярват в работата, а спекулират с пари; нямат родина, но смятат, че целият свят е техен\". Въпреки осъждането на тези забележки от евреи по цял свят, Нетаняху похвали Орбан за борбата му с антисемитизма и му благодари за произраелската позиция на Унгария. Орбан, който показа в родината си засилваща се склонност към авторитаризъм, се обяви за защитник на християнска Европа и възприе агресивна позиция за спирането на потока от африкански и мюсюлмански мигранти през Унгария. Нетаняху беше подложен на остри критики, че се споразумя с полския президент за приетия в Полша спорен закон за начина, по който се говори за холокоста. Законът криминализираше обвиняването на полската нация в престъпления срещу евреите по време на войната. Критиците на Нетаняху казват, че той, изглежда, е капитулирал пред твърдението, че поляците са били само жертви на нацистите, докато историци казват, че антисемитизмът е бил дълбоко вкоренен в предвоенна Полша и много поляци са сътрудничили в геноцида. Полша и Унгария все по-често заемат страната на Израел в близкоизточния конфликт в разрез със западноевропейските сили, които показаха симпатия към палестинците и оказаха натиск за подновяване на мирните преговори. В същото време партията на Дуда \"Право и справедливост\" постепенно подкопава полските демократични институции и се опитва енергично да намали до минимум ролята на гражданите си в убийствата на евреи по време на и след Втората световна война. Нетаняху е един от малкото световни лидери, които се радват на близки връзки както с руския, така и с американския президент. През последните години Нетаняху направи много посещения в Москва за срещи с Путин и координиране на израелските операции в съседна Сирия с тези на руските сили. Макар че Русия по традиция подкрепя арабските съседи на Израел, Нетаняху посочи, че каналът за тайна връзка с Путин е помогнал на Израел да избегне проблеми в гражданската война в Сирия и би бил полезен и за да се накара главният му враг - Иран, да изтегли силите си оттам. Той се въздържа да отправя каквито и да било критики към Путин, когото Западът обвинява в намеса в изборите в САЩ през 2016 г., отравяне на бивши шпиони и вземане на строги мерки срещу дисиденти. След трудна осемгодишна връзка с американския президент Барак Обама Нетаняху се радва на близките отношения с Доналд Тръмп. За разлика от предшествениците му Тръмп се въздържа от критики срещу израелската заселническа дейност и предостави на Нетаняху два големи международни подаръка - признаването на Ерусалим за столица на Израел и изтеглянето на САЩ от ядреното споразумение с Иран. Тръмп получи похвали от Израел и за драстичното съкращаване на финансирането на помощите за палестинците. Нетаняху застана зад Тръмп, когато критиците на американския президент го обвиниха, че не е опровергал антисемитските изказвания на някои свои последователи, както и че е омаловажил възхода на белите националисти, включително тези, които миналата година организираха шествие в Шарлотсвил под наслова \"Евреите няма да ни заменят\". На моменти Нетаняху, изглежда, следваше примера на Тръмп. Изправен пред засилващи се проблеми със закона, израелският лидер порица медиите, правната система и други, които възприема като опоненти - при това често използвайки социални медии като платформи, от които да започва атаките си.", "date": "2018.09.03", "title": "Приятелите на Нетаняху: От Путин и Тръмп - до  \"коравите момчета\""}
{"url": "https://www.faktor.bg/bg/articles/zasedanieto-na-koalitsiyata-zapochna-ataka-iska-stavkata-na-valeri-simeonov", "text": "\"Атака\" ще подкрепи оставките на тримата министри Валентин Радев, Николай Ненков и Ивайло Московски, заяви Волен Сидеров преди започването на коалиционния съвет. Той ще поиска оставка на вицепремиера Валери Симеонов. Според Сидеров поведението на вицепремиера било некоректно. Тези оценки за авторитаризъм изискват оценка и от колегите от ГЕРБ, подчерта Сидеров. Не е проблем друг човек от патриотите да смени Симеонов, обясни Сидеров. Като \"умиротворител\" на заседанието се появи Красимир Каракачанов със синя каска, като преди да влезе е позирал на шефката на правителствената пресслужба Севделина Аранаудова. Каракачанов обяви, че ще работи за запазване на коалицията. На коалиционният съвет присъстват премиерът и лидер на ГЕРБ Бойко Борисов, който дойде в последния момент, заместник-председателят на ГЕРБ и лидер на депутатите от най-голямата партия Цветан Цветанов, шефът на парламентарната група на \"Обединени патриоти\" Волен Сидеров и вицепремиерите Валери Симеонов и Красимир Каракачанов. Ще бтдат обсъдат предстоящите промени в правителството, наложени след трагедията на пътя до Своге.", "date": "2018.09.03", "title": "Заседанието на коалицията започна, Каракачанов пристигна като \"умиротворител\" със синя каска"}
{"url": "https://www.faktor.bg/bg/articles/simeon-sakskoburggotski-blagodari-za-podkrepata-po-kazusa-vrana", "text": "В обръщение по повод решението на съда за собствеността на двореца „Врана“ Симеон Сакскобургготски благодари за подкрепата, която е получил. И заявява, че тя е особено ценна в този мъчителен за семейството му момент, когато може да бъде принуден към второ изгнание. Той поставя въпрос доколко защитено е правото на собственост на всеки български гражданин и на чуждестранния инвеститор от подобни политически продиктувани посегателства. Те обаче няма да останат незабелязани в чужбина, където частната собственост е неприкосновена, смята Сакскобургготски. Симеон припомня, че 55 години е живял и без тези имоти, но се пита заслужава ли да го лишат от неговия дом и доколко е защитено правото на собственост на всеки български гражданин. \"Може би много хора не ме познават и мерят със своя аршин. За тях искам за пореден път да заявя, че 55 години съм живял и без тези имоти\", пише царят. \"Последните няколко дни получих стотици обаждания и мейли от страната и чужбина. Прочетох много статии, интервюта и позиции в социалните мрежи на хора, възмутени от откровените лъжи, които се тиражират за нас. Това искрено трогна мен и Царицата! Много от тях бяха от сънародници, които не познавам лично\", пише по този повод бившият монарх.", "date": "2018.09.03", "title": "Симеон Сакскобургготски благодари за подкрепата по казуса „Врана“"}
{"url": "https://www.faktor.bg/bg/articles/tragediya-v-ruse-mazh-se-samozapali-sled-kato-be-sakraten-ot-rabota", "text": "62-годишен мъж се самозапали с бензин тази сутрин във вилната зона в русенското село Николово.  Сигналът е подаден в 8,20 часа тази сутрин. Мъжът е отведен с линейка в Университетската болница \"Медика\" в Русе. Той е с 95 % изгаряния по цялото тяло. Вдишал е дим, който е увредил и белите му дробове. Поставен е на апаратна вентилация и обезболязаващи медикаменти. Състоянието му е критично, съобщиха от здравното заведение. Полицията разследва случая. Съседи разказват, че Петко Петков е живеел сам в къщата си, където допреди месец е гледал зайци и кокошки, но внезапно пуснал всичките си животни, заключил се е и е общувал почти само по телефон. Разтревожен от състоянието на баща си, последните два дни при него е бил синът му. Трагедията се е разиграла около 8 часа, докато по-младият мъж си правел кафе. Баща му го издебнал, излязъл навън, полял се с предварителното подготвено шише бензин и драснал клечката кибрит. Синът му и съседите чули неистов писък и излезли навън. Съседите донесли две кофи вода, за да залеят Петко. Хвърлили отгоре му и чаршаф и юрган, за да угасят пламъците. На мястото веднага е изпратена линейка, която да го откара в болница. Заради трудно достъпния терен пожарната не е успяла да стигне до вилната зона, но за щастие намесата й не се е наложила, съобщава местния сайт \"Русе Медиа\". Съседите са потресени от случилото се и разказват, че най-вероятно депресията на Петко е провокирана от това, че е останал без работа. Той бил отличен стругар, допреди няколко месеца работел в \"Дунарит\", но бил съкратен. Напоследък доста пиел ракия и почти не се хранел. На един от по-близките си съседи - Марин, той казал, че преди три дни е направил първия си опит да се самозапали. Отишъл на моста над ул.\"Волов\" с бензина и кибрита, но в последния момент се отказал. Опитите на съседите да повдигнат духа му не успели и той все пак направил фаталната крачка тази сутрин.", "date": "2018.09.03", "title": "Трагедия в Русе: Мъж се самозапали след като бе съкратен от работа (видео)"}
{"url": "https://www.faktor.bg/bg/articles/krizisen-shtab-zaradi-razprostranenie-na-afrikanska-chuma-po-svinete-zasedava-v-silistra", "text": "В Силистра заседава Областният кризисен щаб във връзка с опасността от разпространение на африканска чума по свинете. На този етап в областта няма сигнали за заболели животни. Експертите съветват собствениците на домашни прасета да ги заколят, за да избегнат евентуална зараза. Препоръката се отнасят най-вече за стопаните в селата Ветрен, Попина и Майор Ценович, където има големи свинекомплекси. По данни на Областната дирекция на Агенцията по храните в 960 частни дворове в областта се отглеждат около 1900 животни.", "date": "2018.09.03", "title": "Кризисен щаб заради разпространение на африканска чума по свинете заседава в Силистра"}
{"url": "https://www.faktor.bg/bg/articles/sadat-prashta-zad-reshetkite-za-23-godini-ubietsa-na-damla-grazhdanite-iskat-smartta-mu", "text": "Окръжният съд в Кърджали осъди на 23 години затвор при строг режим 25-годишния Мехмед Хасан, обвинен за изключително жестокото убийство на 7-годишната си първа братовчедка Дамла Муса в Момчилград. Делото се гледа по съкратената процедура, след като обвиняемият призна всички факти и обстоятелства по обвинителния акт. По този начин присъдата бе редуцирана с една трета. „Не знам какво да кажа! Няма как с думи да изразя, това което е в мен!”, бяха последните думи на Мехмед Хасан пред магистратите. След изчитане на наказанието родителите на 7-годишното момиченце бяха шокирани, а съдебната зала се огласи от викове \"Смърт!\". Кръвнината, която ще трябва да плати 25-годишният убиец на майката и бащата на детенцето, както и неговата баба, е в общ размер на 400 000 лева. Присъдата може да бъде обжалвана пред Апелативния съд в Пловдив. Тялото на първокласничката бе намерено на 17 декември м.г. около 7.30 ч. в семейното жилище в Момчилград от майка й Садет, която се връщала от нощна смяна във фабрика край Кърджали. Дамла е била сама в апартамента, тъй като баща й работи в Белгия, брат й в Истанбул, а бабата била заминала в Турция при болни близки. Момиченцето бе удушено, а главичката му - обвита с тиксо. Днес окръжните съдии конституираха Садет и съпругът й Гюнер като частни обвинители. Двамата поискаха общо 1 милион лева кръвнина. Бабата на убитата Дамла също поиска 300 000 лева обезщетение, като частен обвинител.", "date": "2018.09.03", "title": "Съдът постанови 23 години решетки за убиеца на Дамла, родителите й искат смъртта му"}
{"url": "https://www.faktor.bg/bg/articles/vanshno-ima-problemi-s-plavaneto-do-i-ot-gratskite-ostrovi-zaradi-stachkata", "text": "Заради продължаващата и във вторник стачка на Общогръцката морска федерация се очакват проблеми с плаването до и от островите в цяла Гърция, предупреждава посолството на България в Атина. Това съобщиха от МВнР От външното ни министерство припомнят, че синдикатът насрочи 24-часова стачка в понеделник, когато реши тя да бъде продължена и на следващия ден. Всички категории кораби ще останат в пристанищата и няма да обслужват редовните линии. В случай на необходимост засегнатите от стачните действия българи могат да потърсят допълнителна информация на телефоните на посолството: +30 210 674 8105 и +30 210 674 8106, както и на мобилен +30 6937 096220. Гражданите могат да се свързват и с бреговата охрана на Гърция, както и с туристическите компании, чиито услуги са използвани при резервациите.", "date": "2018.09.03", "title": "Външно: Има проблеми с плаването до и от гръцките острови заради стачката"}
{"url": "https://www.faktor.bg/bg/articles/kakvi-pensii-poluchavat-v-evropa-kade-sme-nie", "text": "Най-ниските пенсии в ЕС са в България - средната пенсия в България е 125 евро. Това констатира изследване на euromag.ru, което прави преглед какви пенсии получават възрастните хора в различни европейски страни, посочва БНР. Румънските пенсионери получават средно 175 евро, в Литва – 222, в Естония – 232, в Латвия – 304.  Чехите получават като пенсия половината от заплатата, която е средно около 1000 евро, а португалциите – 54% при средна заплата над 1000 евро.  Във Финландия пенсията е 58,4% от заплатата, която средно е около 3700 евро, но от тази сума трябва да се приспаднат данъци и други плащания. Словенците се пенсионират на 63 години, а словенките – на 61, и могат да разчитат на 62 процента от доходите си в активната възраст. Средната заплата в Словения също надхвърля 1000 евро.  За мъжете в Турция пенсионната възраст е 68 години, за жените – 58. Пенсията е 64,5 % от заплатата, която средно е около 900 евро.  В Италия пенсията е 65 процента от заплатата (средно 2300 евро), в Австрия – 77 % (средно 2700 евро).  В Испания пенсията е 81% от заплатата (средно 2200 евро), а в Люксембург при средна заплата 4300 евро (брутна) пенсията е 87 на сто от нея.  Най-висок процент спрямо заплатата получават като пенсия гърците – 96 на сто при средна заплата за страната 2100 евро.  В Русия пенсията е под 40 на сто от заплатата, коментира още euromag.ru.", "date": "2018.09.03", "title": "Какви пенсии получават в Европа - къде сме ние?"}
{"url": "https://www.faktor.bg/bg/articles/institutat-po-meteorologiya-prodalzhava-rabota-na-pilot-bez-nito-edin-rakovoditel", "text": "Националният институт по метеорология и хидрология (НИМХ) продължава работа, след като всички ръководители на звена и отдели са подали оставки. Причината е, че са несъгласни с решението на управителния съвет на Българската академия на науките (БАН) да освободи директора на института Христомир Брънзов в четвъртък. Единственият по-сериозен проблем е, че Министерският съвет и министър-председателят не получават ежедневните прогнози за евентуални аварии и замърсявания, защото няма нито един директор, който да подпише документите, каза Васил Гълъбов от института, цитиран от \"Дневник\". Решението на БАН да освободи Брънзов дойде ден след среща в Министерския съвет между него, министър-председателя Бойко Борисов, министъра на образованието Красимир Вълчев и ръководството на БАН. Резултатът от нея бе, че НИМХ ще може да се отдели от БАН, каквото беше желанието на метеоролозите, от 1 януари. Причината бе недоволството им от начина, по който академията на науките разпределя бюджета към институтите. По думите на Брънзов, годишно на НИМХ не достигат около 10 млн. лева, за да изпълнява всичките си задължения. В знак на солидарност към освободения директор всички други ръководители в института са напуснали постовете си. \"В БАН едва ли са очаквали такава колегиалност\", каза Васил Гълъбов, който работи в звено \"Изчислителни системи\" в НИМХ. По думите му след отправени запитвания от страна на БАН всички служители в метеорологичния институт са отказали да поемат временно поста директор. Така от БАН са предложили на служителите да посочат човек за позицията. \"Намерението ни е да предложим г-н Брънзов за изпълняващ длъжността директор\", каза Гълъбов.", "date": "2018.09.03", "title": "НИМХ работи \"без пилот\", МС и премиерът не получават ежедневните прогнози за евентуални аварии и замърсявания"}
{"url": "https://www.faktor.bg/bg/articles/tir-preletya-kray-kashta-tya-se-sruti", "text": "Къща в село Василовци се срути, след като покрай нея премина ТИР. Жителите на монтанското село смятат, че тежкият трафик заплашва още стари постройки. Няма пострадали при инцидента. Единственото останало от къщата обаче са руини, прах и останки от счупени мебели.  ,,Тирът прелетя с висока скорост, при което се чу силен шум. По пътя има неравности. Когато дойдох, половината къща беше на тротоара\", разказа пред Нова телевизия Цветан Георгиев, собственик на къщата. Къщата била стара, но поддържана. Почти цялата трябва да бъде бутната. След като рухнала, семейството на Цветан се преместило да живее в съседна постройка.   Пътят през селото е много натоварен и през него преминават стотици тежкотоварни автомобили на ден, както и тежка земеделска техника. Той е републикански и за неговото състояние са отговорни от Агенция \"Пътна инфраструктура\". Собственикът на къщата призова за спешни мерки от страна на институциите. Той смята, че трябва да бъдат изпратени машини, които да премахнат неравностите на пътя.", "date": "2018.09.03", "title": "ТИР профуча край къща, след което тя се срути"}
{"url": "https://www.faktor.bg/bg/articles/prekratiha-deloto-sreshtu-skandalnata-tantsyorka-koyato-nadrusana-pomlya-10-koli-v-plovdiv", "text": "Районният съд в Пловдив прекрати днес делото срещу танцьорката Габриела Медарова и го върна на прокуратурата заради допуснати съществени процесуални нарушения, ограничаващи правата ѝ. Срещу пловдивчанката бяха повдигнати четири обвинения. Два месеца и половина Медарова прекара в ареста, припомня агенция \"Булфото\". В началото на август районните магистрати я пуснаха на свобода срещу 5 000 лева гаранция.", "date": "2018.09.03", "title": "Прекратиха делото срещу надрусаната танцьорка, която помля 10 коли в Пловдив"}
{"url": "https://www.faktor.bg/bg/articles/ekshan-v-samokov-romi-se-mlatiha-s-bradvi-i-nozhove-9-arestuvaha", "text": "Девет души са задържани след свада между две ромски фамилии в Самоков, съобщи МВР. Сигналът за масов бой на местната улица \"Странджа” бил подаден късно вечерта в събота, 1 септември. 39-годишна жена заявила пред пристигналите полицейски екипи, че тя и нейни роднини били нападнати от семейство, с което имали стара вражда. Междувременно в Районното управление се явили трима души от въпросното семейство, които пък пожелали да пуснат жалба срещу другата фамилия. По думите им около 22:00 ч. същата вечер пред местен магазин трима от тях заплашили един от тях с нож. След излизане от сградата на районното обаче жалбоподателите били посрещнати от над 30 души, носещи брадви, бухалки и ножове, които нападнали тях и техни близки. В крайна сметка полицията успяла да предотврати масовото сбиване. При инцидента са пострадали двама мъже. Единият е прегледан и освободен за домашно лечение. Другият е приет в самоковската болница с прободна рана и без опасност за живота. Впоследствие била установена самоличността на 9 от най-дейните участници в сбиването, които са задържани.", "date": "2018.09.03", "title": "Екшън в Самоков: Роми се млатиха с брадви и ножове, арестуваха 9 от тях"}
{"url": "https://www.faktor.bg/bg/articles/v-petak-merkel-i-makron-se-sreshtat-za-da-obsadyat-evropeyski-vaprosi", "text": "Френският президент Еманюел Макрон и германският канцлер Ангела Меркел ще проведат в петък работна среща в Марсилия, предаде Франс Прес. На срещата ще бъдат обсъдени \"европейски въпроси като еврото, миграцията, информационните технологии и международното положение\", съобщи френското президентство. Говорителят на германското правителство Щефен Зайберт потвърди планираната среща в Марсилия, предаде ДПА. На следващия ден Меркел ще пътува до Македония, за да се срещне с премиера Зоран Заев. Те ще обсъдят регионалното развитие на Балканите и двустранни въпроси, добави Зайберт.", "date": "2018.09.03", "title": "В петък Меркел и Макрон се срещат в Марсилия, за да обсъдят \"европейски въпроси\""}
{"url": "https://www.faktor.bg/bg/articles/patnicheski-avtobus-se-vryaza-v-stalb-na-viadukt-v-ispaniya-4-rima-zaginali", "text": "Пътнически автобус се вряза в един от стълбовете на виадукт в град Авилес в Северозападната испанска провинция Астурия. Инцидентът се е случил този следобед, около 13.40 местно време. Това информира електронното издание на El Pais. До момента е потвърдена смъртта на 5 души. Някои от по-тежко пострадалите, сред които е и шофьорът на автобуса, са транспортирани с хеликоптер до най-близките лечебни заведения. Обстоятелствата и причините, довели до катастрофата, се изясняват.", "date": "2018.09.03", "title": "Пътнически автобус се вряза в стълб на виадукт в Испания, най-малко петима са загинали"}
{"url": "https://www.faktor.bg/bg/articles/natsionalniyat-muzey-na-braziliya-izgorya-izcheznaha-dva-veka-istoriya", "text": "Огромен пожар опустоши прочутия Национален музей на Рио де Жанейро, предадоха агенциите \"Асошиейтед прес\" и \"Франс прес\". Той е създаден преди 200 години и съхранява 20 милиона ценни експонати за историята на Бразилия и на други страни. Музеят е част от Федералния университет на Рио де Жанейро, посочва АП. Сред експонатите има египетска колекция, колекция с гръко-романски артефакти, палеонтологична колекция, включваща скелет на динозавър, открит в района на Минас Жераис, и най-стария човешки фосил, открит в Бразилия и наречен Лузия. Кадри на бразилската телевизия \"Глобо\" показаха огромни пламъци да поглъщат сградата с площ 13 000 квадратни метра в северната част на Рио. Някои от залите са напълно разрушени. Пожарникарите се опитват да овладеят огъня, бушуващ в Националния музей. Причината за пожара не е известна. Пожарникарите казват, че до няколко часа ще изгасят пламъците. Няма информация за пострадали. Огънят пламнал след затварянето на музея. \"Днес е трагичен ден за Бразилия. 200 години изследователска работа и познания бяха изгубени\", се казва в изявление на бразилския президент Мишел Темер. Заместник-директорът на музея Луиз Фернандо Диас Дуарте каза, че архивите на музея са изцяло унищожени, което значи заличени 200 години история. Музеят е бил в миналото кралска резиденция. Той е бил основан от португалския крал Жуау Шести и е отворил врати през 1818 г. Днес заместник-директорът му обвини бразилските власти, че не са обръщали внимание на музея и че не са оказали спешна помощ за модернизиране на сградата. Бидейки свързан с Федералния университет на Рио, музеят бе засегнат от бюджетни съкращения. И докато пламъците вече няколко часа изпепеляват всичко по пътя си, преподаватели, учени и студенти призоваха за протест по-късно днес пред опустошената сграда.", "date": "2018.09.03", "title": "Прочутият Национален музей на Рио де Жанейро изгоря, изгубени са два века история"}
{"url": "https://www.faktor.bg/bg/articles/atakuvat-ot-vsichki-strani-plana-na-mey-za-brekzit", "text": "По-малко от 2 месеца преди изтичането на срока, който Великобритания и Европейския съюз са си поставили, за да постигнат споразумение за Брекзит, планът на премиера Тереза Мей е подложен на унищожителни критики от всички страни – както у дома, така и в Брюксел. Главният преговарящ на Европейския съюз за Брекзит Мишел Барние заяви, че е \"силно\" против ключови части от предложенията на премиера Тереза Мей за бъдеща търговска сделка с Великобритания. В интервю за \"Франкфуртер алгемайне цайтунг\" Барние каза, че предложението за \"общ правилник\" за стоките, но не и за услугите, не е в интерес на ЕС. \"Нашата собствена система е израствала в продължение на десетилетия. Не можете да си играете с нея, като избирате отделни части\", заяви главният преговарящ. Макар и преди да е изразявал критики за предложенията на Мей, източници, близки до Барние, твърдят, че никога преди не е бил толкова категоричен. В отговор британското правителство настоя, че плановете са \"прецизни и прагматични\" и че ще са от полза за Великобритания и за ЕС. По думите на Барние преговорите между Лондон и Брюксел, които по план би трябвало да приключат през октомври, може да бъдат удължени до средата на ноември. В интервюто за германския вестник той заяви, че плановете на Мей \"ще бъдат краят на единния пазар и на европейския проект\". \"Британците имат избор. Те могат да останат в единния пазар, като Норвегия, която също не е членка на ЕС, но в такъв случай ще трябва да приемат всички свързани правила и принос към европейската солидарност. Но ако позволим на британците да избират каквото искат от правилата, това би имало сериозни последици. Тогава всички трети страни биха настоявали да им предлагаме същите облаги\", допълни Барние. Друг, посочен от него, проблем е, че много стоки сега са свързани с услуги и трудно могат да бъдат разделени в една търговска сделка. \"Ние имаме единен пазар на стоки, услуги, капитали и хора – наша собствена система, която е растяла в продължение на десетилетия. Не можете да си играете с нея, като си избирате отделни части. Има и друга причина, поради която съм силно против британското предложение. Има услуги във всеки продукт. Във вашия мобилен телефон например това е 20 до 40 процента от общата стойност\", допълни Барние. В отговор говорител на правителството в Лондон заяви: \"Уврени сме, че сме направили предложение, което е прецизно, прагматично и което ще работи и за Великобритания, и за ЕС. Това предложение постига баланса на права и задължения, който отговаря на нашата обща амбиция да установим дълбоко и специално партньорство, след като Великобритания напусне ЕС, запазвайки целостта на Великобритания. Няма друго предложение, което да постига това\". Остават по-малко от два месеца за договаряне на раздялата с ЕС след над 40 години в рамките на блока. Мей се опитва да накара собствената си партия и разделената страна да приеме нейният план за Брекзит, който тя представя като полезен за бизнеса. ЕС приветства колебливо плана, изложен неотдавна на съвещание в правителствената резиденция Чекърс край Лондон, отбелязва Ройтерс. В неделя Тереза Мей заяви, че няма да прави компромис с Брюксел за Брекзита.\"Няма да се боря за приемането на компромиси по предложението от Чекърс, които не са в наш национален интерес\", обеща Мей в статия във в. \"Сънди Телеграф\". \"Идните месеци ще бъдат от критично значение за бъдещето на нашата страна и съм наясно със задачата си\", добавя тя. Според сегашния план Великобритания остава в зоната за свободна търговия с ЕС за земеделски и производствени стоки. Някои поддръжници на Брекзита обаче казват, че това означава някои части на британската икономика да спазват правила, изработени в Брюксел. През юли двама министри напуснаха правителството ѝ. Според статия във в. \"Сънди Таймс\", водещи поддръжници на Брекзита от Консервативната партия са готови да публикуват собствен план за Брекзит преди годишната партийна конференция в края на септември. Това ще има за цел да засили натиска над Мей, която трябва да получи одобрение от парламента за евентуално споразумение с Брюксел, отбелязва Ройтерс. Стратегията \"Брексит\" на премиера Тереза Май означава бедствие за Великобритания, заяви бившият ѝ външен министър Борис Джонсън. Той отново отправи остри критики към плана на министър-председателката и заяви, че Брюксел ще излезе победител в преговорите с Лондон. \"Страхувам се, че неизбежният резултат ще бъде победа за ЕС. Великобритания ще бъде просната на пода и 12-те звезди ще се завъртят символично около полузамаяната ни глава\", пише в статия в \"Телеграф\" бившият външен министър. \"Може би има някои аспекти в предложенията от Чекърс (плана на Мей), които те (ЕС) твърдят, че не им харесват. Но в действителност в тези преговори ЕС досега спечели всички важни етапи\", продължава Джонсън, според когото Великобритания се е впуснала в битката, развявайки бяло знаме. Джонсън освен това обвинява правителството, че дори не се е опитало да намери решение на въпроса с ирландската граница. Позицията му е сходна с тази на бившия министър за Брекзит Дейвид Дейвис, който заяви вчера, че \"планът Чекърс\" е по-лош от оставане в Европейския съюз.", "date": "2018.09.03", "title": "Унищожителни атаки към Мей заради плана за Брекзит - у дома и в Брюксел"}
{"url": "https://www.faktor.bg/bg/articles/rumen-radev-ako-upravlyavashtite-sa-nesposobni-da-reshavat-problemite-sam-gotov-da-izveda-stranata-kam-novi-perspektivi-za-razvitie", "text": "През август българският бизнес преживя взрив на Търговския регистър …Преди дни 200 000 българи загубиха своите застраховки. Това не са просто инциденти, а пробиви в държавността. Това обяви в обръщение към нацията държавният глава Румен Радев в навечерието на новия политически сезон.  Очаквано той отправи своите критики както към управляващите, така и към опозицията, и заяви готовност да работи заедно с българските граждани в посока, която да даде нови перспективи за развитието на България. Оставките вече не са решение, а бягство от реална отговорност. Проблемът в държавата не е персонален, а системен. Нов изборен цикъл няма да отвори нова перспектива. Отговорното поведение диктува управляващата коалиция да се фокусира върху най-острите проблеми на обществото, предупреди Радев и отново посочи \"двата системни порока\" на България - несправедливостта и корупцията, които са \"рожби на злоупотребите на малцина, но и на примирението на мнозинството”. Скалъпени интриги засенчват в медиите фундаменталните проблеми на обществото: несправедливостта, бедността, демографската криза и беззаконието. Страната се нуждае от идеи, а се дави в скандали, подчерта президентът, като не пропусна да отбележи, че \"България се управлява повече през телевизиите, отколкото през институциите\". Според Радев предстоят „месеци на политическо усилие” както за политиците, така и за гражданите. Онези, които не поемат своята част от отговорностите, обременяват с нея всички останали. Ако политическата класа е неспособна да се справи в проблемите, българите ще бъдат принудени да намерят нови пътища за решаването им. В диалог и сътрудничество с вас, българските граждани, ще работя за извеждането на страната към нови перспективи за развитие, добави още президентът.", "date": "2018.09.03", "title": "Румен Радев: Ако управляващите са неспособни да решават проблемите, съм готов да изведа страната към нови перспективи за развитие"}
{"url": "https://www.faktor.bg/bg/articles/cherna-gora-vleze-v-ritorikata-na-sarbiya-iskat-referendum-koyto-da-othvarli-priznavaneto-na-kosovo", "text": "Сръбският национален съвет в Черна гора, който представлява сръбското малцинство в страната /27 процента от населението/ и води активна културно-просветна дейност, се обърна към президента Мило Джуканович с искане за референдум, с който да се отмени признаването на косовската независимост, предаде ТАСС, цитирана от БТА. В своето искане Сръбският национален съвет е посочил, че прави това предложение, защото то отговаря на волята на болшинството от народа, потвърдена недвусмислено от изявление на премиера Душко Маркович, че правителството е признало Косово \"въпреки волята на 85 процента от населението\". Бившата сръбска област Косово обяви независимост през 2008 г., която Сърбия не признава. Белград и Прищина водят диалог с посредничеството на ЕС за нормализиране на отношенията си. Черна гора бе сред първите страни, признали Косово като независима държава.", "date": "2018.09.03", "title": "Черна гора влезе в риториката на Сърбия – иска с референдум да отхвърли признаването на Косово"}
{"url": "https://www.faktor.bg/bg/articles/siderov-sled-vsichki-porazii-koito-napravi-simeonov-da-se-ottegli-ot-vlastta", "text": "Лидерът на \"Атака\" Волен Сидеров призовава своя коалиционен партньор Валери Симеонов да се оттегли от изпълнителната власт. Според него \"след всички поразии\", които е направил Симеонов, е време да направи това. \"Не може един човек с комплески на командир на поделение да си играе с правителството, държавата, политическите сили и парламента\", заявява Сидеров само няколко часа преди коалиционният съвет да се събере, за да обсъди бъдещето на правителството. Според Волен Сидеров цялата пресконференция на НФСБ от днес по обяд е била подчинена на това той да не е председател на групата на патриотите в парламента. \"Това отново издава стар комплекс на Симеонов. Крайно време е и премиерът да се произнесе категорично за изнудванията на Валери Симеонов\", подновява призива си към Бойко Борисов лидерът на \"Атака\". Само час преди изявлението на Волен Сидеров, третият партньор в патиротичната коалиция Красимир Каракачанов призова пък за обединение. Припомняме, от няколко дни напрежението в голямата коалиция отново се повиши, след оставката от миналата седмица на трима министри - Валентин Радев, Николай Нанков и Ивайло Московски - във връзка с тежката катастрофа край Своге, която отне живота на 17 души. На оставката остро се противопостави лидерът на НФСБ Валери Симеонов, тъй като те не са съгласувани с партньорите. На друга позиция е стои лидерът на \"Атака\" Волен Сидеров, който няма претенции към премиера Борисов. Днес НФСБ и Валери Симеонов излязоха с остро изявление, с което поставиха ултиматум на правителството да започне същностни реформи. Симеонов предупреждава, че може да оттегли подкрепата си и да излезе от управлението. От ВМРО поискаха коалиционен съвет заради оставките още в петък, а Каракачанов през цялото време призоваваше към диалог.", "date": "2018.09.03", "title": "Сидеров: След всички поразии, които направи, Симеонов да се оттегли от властта"}
{"url": "https://www.faktor.bg/bg/articles/iskat-ostavkata-na-deputat-ot-obedineni-patrioti", "text": "От движение \"Възражданe\" искат оставката на депутата от \"Обединени патриоти\" Йордан Апостолов, съобщи БНР. Според партията Апостолов е нападнал местен земеделски производител в добричкото село Славеево. Йордан Апостолов отрича подобен инцидент, като според него става въпрос за политически манипулации. \"Представител на управляващото мнозинство се държи като престъпник\", заяви председателят на партията Костадин Костадинов. Според Евгени Минчев (нападнатият земеделец) причината за нападението му е, че той е извикал Екоинспекцията във Варна за проверка на рибарник, собственост на Йордан Апостолов. Проблемът бил с отпадните води на рибарника. Минчев е категоричен, че ще съди депутата.", "date": "2018.09.03", "title": "Обвиняват депутат от \"Обединени патриоти\" в заплахи и обиди, искат оставката му"}
{"url": "https://www.faktor.bg/bg/articles/federika-mogerini-nyama-myasto-za-drugi-sili-na-balkanite-osven-za-es", "text": "Трети държави не трябва да се намесват в страните от Западните Балкани, каза първият дипломат на Европейския съюз Федерика Могерини, предаде РИА Новости. Върховният представител на 28-те за външната политика призова страните от региона, които кандидатстват за членки на политическото обединение и се притесняват от засилването на други страни в тази част от Стария континент. \"ЕС е опорна точка на Западните Балкани, докато ние сме в този регион, други държави нямат място там\", катетогична бе тя днес на среща със свои колеги от ЕС. Албания, Босна и Херцеговина, Косово, Македония и Сърбия, както и Черна гора дадоха заявка за членство в блока.", "date": "2018.09.03", "title": "Федерика Могерини: ЕС е опорна точка на Западните Балкани, трети държави нямат място там"}
{"url": "https://www.faktor.bg/bg/articles/novini/balgariya/anton-todorov-kakvo-obrashtenie-na-prezident-tova-beshe-udavyane-v-sobstvenata-zloba", "text": "„Румен Радев хейти в момента! Говори бавно, защото мисли още по-бавно. Срам и позор за България е тази Марианска падина на морала”. Така политологът Антон Тодоров определи изявлението на държавния глава Румен Радев, посветено на започващия нов политически сезон. „Освен няколко злобни и неадекватни изречени този тип не може да измисли нищо друго. Заканващ се арогантник - има ли нещо по-позорно от това. Какво обръщение на президент, та това беше удавяне в собствената злоба, негодност и неспособност да сътвориш дори един елементарен текст”, казва още Тодоров.", "date": "2018.09.03", "title": "Антон Тодоров: Какво обръщение на президент - това беше удавяне в собствената злоба"}
{"url": "https://www.faktor.bg/bg/articles/arestuvaha-vazrasten-mazh-strelyal-sreshtu-chasten-sadeben-izpalnitel", "text": "Полицията във Велико Търново задържа възрастен мъж, който тази сутрин e стрелял срещу частен съдебен изпълнител, предаде БНР. Частният съдебен изпълнител Дияна Колева тази сутрин е изпълнявала въвод във владение в жилището на 65-годишен мъж във Велико Търново. Собственикът, чийто апартамент е отнет, е отказал да пусне съдия-изпълнителя. Барикадирал се е в жилището, а след това е стрелял, научи „Хоризонт“. Информацията беше потвърдена от Областната дирекция на МВР. Стрелецът е задържан, газовият му пистолет е иззет. Мъжът е с чисто съдебно и криминално минало. Частният съдебен изпълнител не е пострадал. Дияна Колева отказа коментар за инцидента. По случая е образувано досъдебно производство.", "date": "2018.09.03", "title": "Арестуваха възрастен мъж, стрелял срещу частен съдебен изпълнител във Велико Търново"}
{"url": "https://www.faktor.bg/bg/articles/obshtestvo/zakon-i-red/sadat-osvobodi-valcho-arabadzhiev-sreshtu-20-hil-lv-garantsiya", "text": "20 хиляди лева парична гаранция за Вълчо Арабаджиев, Румелия Кирилова и Елена Караянчева, задържани за 72 часа при спецакцията в петък, в имоти на фамилията в София и Пловдив. Червена бюлетина вече е издадена за Ветко и Маринела Арабаджиеви. Според специализирания наказателен съд няма опасност тримата задържани да се укрият и да извършат ново престъпление. Съдът се мотивира, че през по-голямата част от живота си Вълчо Арабаджиев е живял извън България и може да се допусне, че не може да знае какъв в произходът на парите на родителите му, които той е държал в банкови касети. Спецпрокуратурата разследва Ветко Арабаджиев, синът му Вълчо е задържан (ОБНОВЕНА) Също така съдът прие, че през последните години Ветко и Маринела Арабаджиеви са внасяли данъци надвишаващи в пъти иззетата при акцията сума. Илиян Василев, адвокат на Вълчо Арабаджиев посочи, че няма извършено престъпление, но след като има искане за задържане, съдът трябва да направи обосновано предположение за вина. По думите му това значи, че може да се направи обосновано предположение, че си извършил престъпление, защото някой те е посочил с пръст. Кирил Пейчинов, наблюдаващ прокурор добави, че според съда няма предпоставки за постоянна мярка за задържане.", "date": "2018.09.03", "title": "Съдът освободи Вълчо Арабаджиев срещу 20 хил. лв. гаранция"}
{"url": "https://www.faktor.bg/bg/articles/obshtestvo/zakon-i-red/kak-darzhavite-ot-iztochniya-flang-na-nato-da-se-podgotvyat-da-protivodeystvat-na-hibridnite-zaplahi-na-kremal", "text": "В последния брой на   Journal бе публикувано най-новото изследване на експерта Михаил Найденов, член на Атлантическия съвет на България. То е посветено на все по-актуалната тема за хибридната война, публикацията е на английски език.   В отговор на водената от Кремъл хибридна война срещу НАТО и ЕС, особено срещу държавите по източния фланг, вкл. и срещу България, авторът предлага да бъдат реализирани конкретни мерки за укрепване на системите за национална сигурност на тези страни. Те са насочени към изграждане на способностите на източноевропейските държави от НАТО да се справят с хибридните заплахи. Тези държави и най-вече България днес са особено уязвими на хибридни въздействия, осъществявани от подривната реваншистка стратегия на Руската федерация, насочена към възстановяване на сферите на влияние на бившия СССР и разрушаване на единството на НАТО и ЕС. За да бъдат подготвени   независимо от техния източник, на базата на наблюдаваните до момента проблемни области, източноевропейските страни от НАТО, вкл. и България, трябва да насочат вниманието си към следните критично важни области:  • \t укрепване на политическото съгласие за евроатлантическия избор и ефективното участие в НАТО и ЕС;  • \t укрепване на върховенството на закона;  • \t развитие на силно и критично мислещо гражданско общество;  • \t приемане и изпълнение на национална стратегия за противодействие на хибридните заплахи;  • \t изграждане на институционален капацитет за борба с хибридните заплахи;  • \t развитие на ефективно междуведомствено взаимодействие;  • \t изграждане на устойчивост на държавата, особено в гражданските й аспекти, както и осигуряване на устойчивост на енергийните доставки;  • \t ефективни стратегически комуникации (STRATCOM);  • \t реформиране и модернизиране на националните системи за командване и управление, особено на държавно стратегическо ниво, така че да се осигури единство на командването и управлението в рамките на изпълнителната власт в четирите възможни състояния: мир, нарастване на напрежението, криза и война;  • \t изграждане на надеждни отбранителни способности, като се постави ударението върху превъоръжаването, бързото освобождаване от съветската техника и съвместните решения в рамките на НАТО и ЕС. Изграждането на капацитет за борба с хибридните заплахи, вкл. и развитието на надеждна система за отбрана, е преди всичко   НАТО и ЕС обаче трябва да подпомагат техните усилия. Колкото по-скоро държавите по Източния фланг на НАТО се подготвят да се противопоставят на хибридните заплахи, толкова по-силни съюзници и генератори на сигурност ще бъдат те в рамките на Алианса.", "date": "2018.09.03", "title": "Как държавите от Източния фланг на НАТО да се подготвят да противодействат на хибридните заплахи на Кремъл"}
{"url": "https://www.faktor.bg/bg/articles/delon-aznavur-i-oshte-200-zvezdi-s-misiya-da-spasyavat-planeta", "text": "Двеста знаменитости от света на изкуството, шоубизнеса и науката, сред които Педро Алмодовар, Ален Делон, Пати Смит, Катрин Деньов, Шарл Азнавур, Силви Гилем и Аниш Капур, отправиха призив за спасяване на планетата, отбелязвайки, че това е най-голямото предизвикателство в историята на човечеството, предаде Франс прес, цитирана от БТА. В статия във в. \"Монд\", в която отговарят на отправения няколко дни след оставката на френския министър на екологичния и солидарен преход Никола Юло призив на актрисата Жулиет Бинош и астрофизика Орелиен Баро, въпросните актьори, журналисти, писатели, фотографи и учени преценяват, че е време да се погледне сериозно на този проблем. \"Преживяваме планетарен катаклизъм, свързан с климатични промени и намаляване на биоразнообразието\", заявяват подписалите призива. \"Прекалено късно е, за да се смята, че е възможно да се избегнат каквито и да било последствия. Възможно е обаче да се избегне най-лошото. Като се има предвид, че става въпрос за най-голямото предизвикателство в историята на човечеството, политиците трябва да вземат незабавни мерки.\" Апелът е подписан от редица актриси и актьори, сред които Еманюел Беар, Изабел Юпер, Изабела Роселини, Ромен Дюри и Джуд Лоу, както и от режисьорите Оливие Асаяс, Иво Ван Хове, Клер Дени, Вим Вендерс, Дейвид Кроненбърг, певицата Мариан Фейтфул, писателя Еманюел Карер, математика Михаил Громов.", "date": "2018.09.03", "title": "Делон, Азнавур и още 200 звезди с мисия - ще спасяват планета"}
{"url": "https://www.faktor.bg/bg/articles/ruskite-miliarderi-sa-zabogateli-s-blizo-9-mlrd-dolara-vizhte-koi-sa-v-top-klasatsiyata", "text": "Общият капитал на 23 руски доларови милиардери се е увеличил с 8,735 млрд. долара от началото на годината, сочи Индексът на милиардерите на агенция Блумбърг. Ръководителят на \"Новатек\" Леонид Михелсон, който е лидер сред руските милиардери и 43-ти в общата класация с богатство от 20,3 млрд. долара, е увеличил капитала си с 3,63 млрд. долара за осемте месеца. Вторият в руската класация Алексей Мордашов (47-мо място в целия индекс), основен акционер на \"Северстал\", е прибавил към състоянието си 108 млн. долара от началото на годината, натрупвайки общо 19,8 млрд. долара. Трети сред руснаците и 50-ти в общата класация е Владимир Лисин, председател на съвета на директорите на Новолипецкия металургичен комбинат (НЛМК). Неговият капитал е скочил с 1,33 млрд. долара до 19,4 млрд. долара. На четвърто място е Владимир Потанин, президент на Интерроса и председател на управителния съвет на Норилск никел, с 18,3 млрд. долара (увеличение с 608 млн. долара от началото на годината). Пети е основният акционер на \"Еврохим\" Андрей Мелниченко с 15,9 млрд. долара, който тази година е добавил към богатството си 2,06 млрд. долара.", "date": "2018.09.03", "title": "За осем месеца руските доларови милиардери забогатели с близо 9 милиарда"}
{"url": "https://www.faktor.bg/bg/articles/mazh-zastrelya-politsay-v-tsentara-na-moskva", "text": "Полицай бе застрелян на спирка на московското метро в центъра на руската столица, съобщи лайф.ру. 23-годишният полицай Андрей Райски, който давал дежурство, спрял до спирката на метрото в центъра на Москва мъж за рутинна проверка на документи, Мъжът, който се предтавил за Нурлан Муратов, заявил, че отива до тоалетната. След като дълго време се забавил там, полицаят решил да провери защо мъжът се бави. Когато наближил обаче, бил издебнат от Муратов, който успял да му отнеме служебното оръжие и го покосил с два изстрела. Тялото на 23-годишния служител на реда било намерено от хигиенистка. На младия полицай му предстояло да отпразнува годишнина от сватбата със своята съпруга и тяхното едногодишно дете. За Муратов се знае, че е бил регистриран в централния руски град Оренбург и е работил в сладкарска фабрика в руската столица. Той бил задържан няколко часа след извършеното от него престъпление. Федералният следствен комитет разпространи видео как убиецът говори с работничката по чистотата.", "date": "2018.09.03", "title": "Полицай бе застрелян със служебното му оръжие в центъра на Москва"}
{"url": "https://www.faktor.bg/bg/articles/geshev-arabadzhievi-ne-sa-na-pochivka-ukrivat-se", "text": "Ветко и Маринела Арабаджиеви не са на почивка, а се укриват. Такова мнение изрази в ефира на Нова ТВ заместник-главният прокурор Иван Гешев. „Към момента на провеждането на действията по разследването са се намирали във Франция, сега не мога да кажа къде са. Предприети са всякакви възможни действия за издирването им. Обявени са за издирване както от Интерпол, така и с европейска заповед за арест. Така че не са на почивка, а се укриват”, заяви Гешев.   Гешев уточни, че прокуратурата не е искала мярката за неотклонение на Вълчо Арабаджиев да се гледа при закрити врата, това е било искане на адвокатите. „Защитата се притеснява, прокуратурата не се притеснява от нищо”, заяви Гешев. По думите му фамилията е разработвана от месец. „Периодът е от януари, но предвид намерени доказателства ще бъде разширен. Едно от намерените неща е екселска таблица от 2008 година до момента, в която в табличен вид са описани невнесените данъци само от захарния комбинат в Пловдив от 2008 година до настоящия момент, съответно и фирмите, през които е станало това. Тази сума, според тази таблица, е десетки милиони левове, може да станат и над 100 милиона”, заяви Гешов. „Явно ще бъде разширен периодът на разследването ”.", "date": "2018.09.03", "title": "Иван Гешев: Арабаджиеви не са на почивка, укриват се"}
{"url": "https://www.faktor.bg/bg/articles/izchezna-saosnovatelyat-na-uikiliyks", "text": "Норвежката полиция обяви, че разследва изчезването на съоснователя на „Уикилийкс” и сътрудник на Джулиан Асандж Арен Кампхойс, видян за последно през август в Северна Норвегия, предаде БТА. \"Започнахме разследване\", казва говорител на полицията пред Франс прес, добавяйки, че няма никаква представа къде може да се намира Кампхойс, който е холандски гражданин. „Уикилийкс” написа в събота в профила си в Туитър за „странното изчезване\" на Кампхойс и уточни, че той за последно е бил видян да излиза от хотел в град Будьо в Северна Норвегия на 20 август. Според „Уикилийкс” Кампхойс е имал самолетен билет за 22 август за полет от град Тронхайм, намиращ се на повече от 700 км от Будьо.  Основателят на „Уикилийкс” Джулиан Асандж бе принуден да потърси убежище в еквадорското посолство в Лондон, за да избяга от американското правосъдие, което иска да го съди за публикуваните в „Уикилийкс” на американски военни и дипломатически документи.", "date": "2018.09.03", "title": "Изчезна съоснователят на „Уикилийкс”"}
{"url": "https://www.faktor.bg/bg/articles/radev-shte-nagradi-poslanika-na-avstriya-u-nas-s-orden-stara-planina-parva-stepen", "text": "Президентът Румен Радев ще награди утре посланика на Австрия у нас Роланд Хаузер с орден \"Стара планина\" първа степен, съобщиха от прессекретариата на държавния глава.  Церемонията ще се състои от 11.00 часа на \"Дондуков\" 2.  Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия.", "date": "2018.09.03", "title": "Радев ще награди посланика на Австрия у нас с орден \"Стара планина\" първа степен"}
{"url": "https://www.faktor.bg/bg/articles/smenyat-hartienite-dnevnitsi-s-elektronni-v-50-uchilishta-v-stranata", "text": "Учениците от близо 50 училища в България няма да купуват бележници за новата учебна година, съобщи в интервю за БНР директорът на столичното 119-о СУ Диян Стаматов. Причината е въвеждането на официален електронен дневник, който ще бъде под формата на мобилно приложение, а учителите и родителите ще могат да го използват на телефоните си. Така родителите ще бъдат информирани в реално време за оценките, отсъствията, забележките и други известия за техните деца, допълва Стаматов. След като миналата година въвежда пробно електронния дневник, директорът на 119-о СУ отбелязва, че много от родителите са го използвали и са доволни. За останалите, които няма да ползват мобилното приложение, ще бъде изпращана цялата информация на хартиен носител в края на всеки календарен месец. През април от Министерството на образованието и науката съобщиха, че се предвижда оценките в електронните дневници да се пазят 5 години.", "date": "2018.09.03", "title": "Сменят хартиените дневници с електронни в 50 училища в страната"}
{"url": "https://www.faktor.bg/bg/articles/da-ne-bi-da-sme-zabravili-kakvo-napravi-kubadinski-s-turtsite", "text": "Вестта за издигнатия паметник на Пенчо Кубадински в родната му Лозница беше посрещната по-скоро вяло. Да, имаше протестно писмо на група интелектуалци, имаше разнообразни подигравки в социалните мрежи, няма обаче сравнение с 2004 година, когато Кубадински бе обявен посмъртно за почетен гражданин на Лозница, но по настояване на обикновени граждани от областта званието му бе отнето. Вероятно с времето тече нормализация на онзи режим, а дейците на комунизма постепенно се превръщат в някакви известни хора, с които съселяните им могат да се гордеят. Самата ни представа за явлението паметник е леко абсурдна. Наместо мемориални знаци, които припомнят епохи, събития, ценности, в България очевидно се чувстват длъжни да поръчат бюст (понякога фигура в цял ръст, понякога на кон) за всеки един персонаж от миналото, за когото решат, че е важен - за нас или за евентуалните туристи. Затова и публичните ни пространства приличат на гробища - нарастващ брой бронзови персонажи, които не ни говорят нищо. Какво пък толкова - още един бюст, този път с мустаци, нека се радват хората. Проблемът е, че при тази персонализирана памет вкарваме в един образ различни неща - малко като подаръчните пакети при социализма, когато заедно с желаната книга трябваше да купиш застоялия одеколон „Тройной“. Представете си колко различни изображения на съселянина могат да направят лозничани, ако решат да излъчат послание, не просто надгробна плоча. Кубадински, арестуван от царската полиция. Кубадински с лопата организира бригадирите в Димитровград. Кубадински гласува за свалянето на близкия му другар Тодор Живков. Кубадински отстрелва африкански жираф... По антифашисткия сюжет би имало възмутени десни, които смятат, че партизаните са съветски агенти и терористи. Строежът на Димитровград ще се посрещне с консенсус, може би дори с умиление. Гласуването е твърде двусмислено, намирисва на предателство, нагаждане към новата власт. Жирафът пък е карикатура - през 1990-те беше предизвикал тежки подигравки и възмущение. Пакетирането на всички тези теми в един бронз става особено възмутително, когато си спомним за най-голямото престъпление на Пенчо Кубадински: т.нар. „Възродителен процес\", чийто вдъхновител и организатор беше именно той. Покрай лагерните огньове ще преглътнем значи лагера в Белене, активизиран с цел да поеме онези, които не искаха да се „възраждат\". Странна е липсата на силна реакция от страна на българските турци и ДПС. В писанията, които чета из мрежата, се говори не за преименуването, а за комунизма ан блок, който бил престъпен - този блок, който другата страна все повече е готова да идеализира, включително в паметникова форма. И сякаш забравяме, че в този период имаше събития, които представляваха особено големи престъпления - те трябва да се обособят и осъдят, а не да се пакетират заедно с модернизацията на страната в онези години. Фигурата на Кубадински рискува да стане тъкмо такъв пакет: един колоритен персонаж, авджия, направил едно за Димитровград, друго за Русе, ял и пил с много хора - и така покрай него преглъщаме най-скорошното насилие на тоталитарния режим, което мнозина още помнят. Пиша това, защото имам тъжното усещане, че вече поне десетилетие тече реабилитация на културния геноцид от 1980-те. До ден-днешен няма осъдени за него - през 1990-те имаше процеси за глупави неща като помощите за африкански страни, но не и за него. Партии, които се наместиха в публичното пространство с антитурска реторика, стигаща до расизъм, днес управляват. ДПС е враг уж защото всички там са корумпирани, ама май защото са турци. „Време разделно“ е абсурдисткият лозунг на тази страна, избрала да бъде етнос, не нация. Турците ще трябва да играят хора в училище, точно както ги караха по времето на т.нар. „Възродителен процес\", а когато някое училище реши да включи техни фолклорни обичаи, това неизменно поражда яростни реакции сред насъсканата срещу тях публика. Световните процеси предизвикаха и по-интелектуални реакции. Навремето ни обясняваха, че след окупацията на Северен Кипър ние сме заплашени от нещо подобно и затова трябва спешно да заличим всичко турско на територията на страната си. Сега същата роля играят терористичните атаки на джихадисти (при тях турците са обикновено жертви, не извършители, но кой ти гледа). Мултикултурализмът бил в криза, повтарят ни едни медийни мислители, Меркел сбърка, Канада няма бъдеще, вижте какво става в САЩ… Къде видяха при нас мултикултурализъм, какво точно очакват да се прави (освен всички да играят хора) - не знам. Но тези изказвания отново и отново засилват убеждението на публиката, че Кубадински е бил прав да преименува турците. Затова да не се чудим, ако утре някой нов „патриот“ отново ни хвърли в подобна лудост - на народопсихология явно го докарваме.", "date": "2018.09.03", "title": "Да не би да сме забравили какво направи Кубадински с турците?"}
{"url": "https://www.faktor.bg/bg/articles/gotvyat-veber-za-naslednik-na-yunker-podkrepata-mu-v-germaniya-raste", "text": "Премиерът на германската провинция Бавария Маркус Зьодер подкрепи днес предложението водачът на групата на Европейската народна партия (ЕНП) в Европейския парламент Манфред Вебер да застане начело на дясноцентристите на европейските избори догодина, подсилвайки кандидатурата му за председател на Европейската комисия, предаде \"Ройтерс\". \"Наистина се надявам, че (германските консерватори) ще направят нашия Манфред Вебер водещ кандидат на европейските избори\", каза Зьодер. Вебер и Зьодер са членове на Християнсоциалния съюз - баварската сестринска партия на християндемократите на германския канцлер Ангела Меркел, посочва БТА. Няколко германски вестника съобщиха миналата седмица, че Меркел е дала подкрепата си Вебер да води десноцентристите на изборите за Европейски парламент през май 2019 г. Членуващите в ЕНП партии участват в управлението в девет от 28-те държави от Европейския съюз и водят в социологическите проучвания в голяма част от Европа. Като лидер на най-многолюдната и богата страна в ЕС Меркел би имала значително влияние върху избора на ЕНП на водещ кандидат на десноцентристите, тоест кандидат за председател на Европейската комисия. Ако други членуващи партии подкрепят Вебер, баварският консерватор ще бъде водещ кандидат за председател на Европейската комисия, която не е била оглавявана от германец от десетилетия.", "date": "2018.09.03", "title": "Готвят Вебер за наследник на Юнкер, подкрепата му в Германия расте"}
{"url": "https://www.faktor.bg/bg/articles/ispanskiyat-premier-obeshta-referendum-za-po-golyama-avtonomiya-na-kataluniya", "text": "Испанският премиер Педро Санчес обеща днес на каталунците референдум за нов статут на Каталуния с по-голяма автономия, но за пореден път отхвърли възможността за вот за независимост, предаде \"Франс прес\". В интервю за испанско радио Санчес отбеляза, че референдумът ще е плод на диалог между него и каталунския лидер Ким Тора. Въпреки това испанският премиер подчерта, че това ще бъде \"референдум за автономия, но не за самоопределяне\", и не каза кога ще бъде проведено гласуването. Каталунските сепаратисти искат референдум за самоопределяне, което Санчес отхвърли категорично. \"Процесът по постигането на независимост е необратим. Правото на Каталуния на самоопределяне не може да бъде поставяно под въпрос\", заяви каталунският премиер Ким Тора в интервю за каталунска телевизия. Каталунците вече гласуваха през 2006 г. на референдум за определяне на статута на провинцията. Седемдесет и три процента от тях тогава изразиха подкрепата си Каталуния да се ползва с широка автономия и с правото да се нарича \"нация\". Впоследствие обаче резултатите от референдума бяха отменени от испанския конституционен съд, което даде тласък на движението за независимост. Каталуния обяви независимост на 27 октомври миналата година след организиран от местните власти референдум въпреки липсата на разрешение от Мадрид. Испания веднага постави провинцията под специален контрол, а каталунските ръководители бяха отстранени от длъжност. Новият каталунски премиер Ким Тора следва курса на предшественика си Карлес Пучдемон, който сега е в изгнание в Белгия.", "date": "2018.09.03", "title": "Испанският премиер обеща референдум за по-голяма автономия на Каталуния"}
{"url": "https://www.faktor.bg/bg/articles/boyko-borisov-be-nagraden-s-nay-vissheto-darzhavno-otlichie-na-cherna-gora", "text": "Министър-председателят Бойко Борисов бе награден с орден \"Черна гора\" с лента от президента на страната Мило Джуканович. Най-висшето държавно отличие беше връчено на българския премиер в знак на благодарност за последователните му усилия и подкрепата на страната ни за европейската перспектива на Черна гора. В своята реч премиерът Борисов благодари за наградата и заяви, че това е оценка за България по време на Европредседателството. Българският министър-председател припомни, че през тези 6 месеца страната ни положи огромни усилия за европейското приобщаване на страните от Западните Балкани. \"Всички дойдоха в София, направихме много срещи, след това инициативата \"16+1\" и Берлинския процес в Лондон. Ще продължаваме активно да си сътрудничим в рамките на НАТО и съм убеден, че ще продължим да работим заедно и в ЕС\", заяви още премиерът Борисов. \"Приятелството и подкрепата, която Бойко Борисов оказа, е много по-дълга от тези 12 години независимост на Черна гора. Бойко Борисов, като министър-председател, сложи един своеобразен отпечатък в двустранните отношения\", заяви по време на награждаването президентът Джуканович.", "date": "2018.09.03", "title": "Бойко Борисов бе награден с най-висшето държавно отличие на Черна гора"}
{"url": "https://www.faktor.bg/bg/articles/novini/balgariya/politolog-zasega-nyama-usloviya-za-predrochni-izbori", "text": "Засега няма условия за предрочни избори - това мнение изрази в \"12+3\" на БНР политологът Стойчо Стойчев, преподавател в Софийския университет, в коментар за промените в кабинета. \"Персоналните промени нищо не решават. Те просто канализират политиката на влиятелни фигури. Никога не са били влиятелни фигури нито Нанков, нито Московски. Това са Борисов, Цветанов и Горанов. Ако трябва да гледаме нещо по-интересно, то е дали са от кръга приближени на Горанов или някакви други. Ако Борисов не е доволен от начина, по който Горанов е композирал кабинета, това ще проличи с новите министри, смята Стойчев. \"За момента конюнктурата върви към оцеляване. Нищо конкретно няма да се случи през септември. Безобразията не водят до значими вълни на обществено възмущение. Като изключим протестите в Своге и Костинброд, нищо значимо не се случва и обществото разви търпимост към проявите на управленска арогантност. С персонални промени се хвърля прах в очите. Много по-интересни са ходовете на прокуратурата. Опитва се да покаже, че има някаква държавност. Не може да се укрива ДДС десетилетия и да гръмва скандал тогава, когато трябва да се изпусне напрежение\", отбеляза Стойчо Стойчев.   На въпрос за евентуални предсрочни избори Стойчев отговори, че Борисов надали ще се съгласи да тръгне на подобен ход и засега няма сила, която да го изведе от властта.", "date": "2018.09.03", "title": "Политолог: Засега няма условия за предрочни избори"}
{"url": "https://www.faktor.bg/bg/articles/novini/svyat/nay-malko-10-raneni-pri-strelba-v-kaliforniya", "text": "Най-малко 10 души са ранени при стрелба в жилищен комплекс в град Сан-Бернардино, щат Калифорния, съобщи Нова телевизия. В престрелката са участвали няколко души с пистолети и карабини. Произведени са най-малко 30 изстрела. Всички замесени са се скрили преди пристигането на полицията. Трима от пострадалите са в критично състояние, заявиха от полицията и уточниха, че най-вероятно инцидентът не е свързан с тероризъм, а по-скоро става дума за изясняване на отношенията между местните банди. Сан-Бернардино се намира на 80 км североизточно от Лос Анджелис. През 2015 г. в градчето бе извършен терористичен акт, при който загинаха 14 души и 22 бяха ранени.", "date": "2018.09.03", "title": "Най-малко 10 ранени при стрелба в Калифорния"}
{"url": "https://www.faktor.bg/bg/articles/valeri-simeonov-ako-se-hvana-s-turizma-shte-se-hvana-za-da-promenya-neshto", "text": "Като вицепремиер постигнах най-много по отношение на демографската политика. Това каза по време на пресконференция вицепремиерът и лидер на НФСБ Валери Симеонов във връзка със свършеното от него до момента, предаде Агенция \"Фокус\".  „На първо място – отварянето на пазара на труда за сезонни работници, което стана факт след едни доста тежки заседания. В декември, в резултат на промените в нормативната база, стана възможно това, което не беше възможно 30 години“, каза той и уточни, че за този период страната ни не е дала на българите от трети държави да имат достъп до пазара на труда. „Тази година - допреди 2 седмици имаме 7600 човека, които са влезли на пазара на труда в България“, отчете Симеонов. Той припомни, че през декември месец 2017 г. са извършени промени в Закона за трудовата миграция и мобилност, успешно прокарани в Народното събрание, отнасящи се за синята карта. „Всички българи от трети страни, хора от български произход, получават синя карта. Това са едни действия, насочени в посока насищане на трудовия пазар и оттам на привличане на хора от българската диаспора“, допълни още Симеонов. Той поясни, че така са се решили демографските въпроси в Полша, Чехия. Повече от 7-8 месеца работим по въпросите с решаване на българското гражданство. Вицепремиерът поясни, че не се е вдигнало шум за други мерки за решаване на демографската криза и уточни, че те са свързани с насърчаване на семействата, които имат отговорно родителство. По отношение на акция шум по морето, Симеонов заяви, че такава няма. „Има проверки“, допълни още вицепремиерът. Най-голямата група на Народното събрание започва да се колебае дали да подкрепи законопроект, внесен от Министерски съвет, каза Валери Симеонов по повод решението на партията дали ще продължи участието си във властта. Той коментира, че това кара НФСБ да бъдат нащрек и това пречи. Във връзка с оставките на тримата министри Нанков, Радев и Московски заяви, че не може да каже как ще се развият нещата. „Не мога да съм сигурен, че ще бъдат приети оставките. Имаше и други оставки, които бяха искани, които не бяха приети в НС. Имаше оставки, за които се говореше и не бяха внесени. В крайна сметка предстои събиране на голямата коалиция“, посочи още вицепремиерът и уточни, че на него му е съобщено за довечера в 18.00 часа.  Относно Министерство на туризма, Симеонов коментира, че НФСБ от доста време настояват за отстраняването на министър Николина Ангелкова, защото смятат, че тя не си върши работата. Според него тя няма да е полезна никъде. \"Това не го крием. Това го знаете всички. Не може цял сектор да се управлява в посока обслужванане на определени интереси\", допълни още Симеонов. Според него това място е определено за представител на НФСБ. \"Лично амбиции за заемане на постове и позиции нямам - ако се хвана с нещо, ще се хвана, за да променя нещо, а не за да мога да източвам някакви ресурси - икономически и да си напъхам цялата централа в това министерство\", заяви още Симеонов.", "date": "2018.09.03", "title": "Валери Симеонов: Ако се хвана с туризма, ще се хвана, за да променя нещо"}
{"url": "https://www.faktor.bg/bg/articles/novini/balgariya/ivaylo-dichev-kabinetat-shte-otselee-za-siderov-tova-e-posledno-uchastie-v-parlamenta", "text": "НФСБ засега остава в управлението. Тази новина коментира в \"12+3\" на БНР  културологът проф. Ивайло Дичев. \"Мисля, че кабинетът ще оцелее още известно време. Не се задава падане на това правителство. Вероятно някъде догодина ще има избори, може би заедно с европейските\", прогнозира проф. Дичев. Относно смените в кабинета той отбеляза, че \"гражданите очакват точно това – оставки. Защо националистите трябва да разиграват театър - той заменя реалните политики. Самите обединени патриоти са доста разединени. Вероятно там има и битка преди европейските избори. Не виждам някакво КПД на патриотите, само говорене. Има само неща, които изобщо не са важни. Може би Валери Симеонов разбира, че започват да губят подкрепа и затова е неговият изблик. Боричкат се за власт – всяка политическа коалиция е нещо такова. По-важното е да се провеждат реформите, които са предвидили и да се изпълнява програмата. Ако това не става, кой е виновен? Всичко това ми се вижда малко театрално. Приписват се на особения характер на Валери Симеонов. Преди това тази роля играеше Сидеров. Политическият театър, който заменя реалните действия\", отбеляза проф. Дичев. Той смята, че възможната алтернатива вътре в парламента са ДПС и \"Воля\".  \"Чисто идеологически ГЕРБ и ДПС са много по-близки, отколкото ГЕРБ  и Атака, примерно. Тази коалиция беше противоестествена. Очаква се скоро да се сключи сделката за самолетите – за милиарди. Предполагам, че поне ВМРО докрай ще държат на коалицията. Сидеров също ще държи докрай, тъй като за него това е последно участие в парламента, според мен. Боричканията оклоняват от сериозните промблеми в нашето общество. Нещата, с които се занимават Обединените патриоти, са повърхностни\", смята проф. Ивайло Дичев.", "date": "2018.09.03", "title": "Ивайло Дичев: Кабинетът ще оцелее, за Волен Сидеров това е последно участие в парламента"}
{"url": "https://www.faktor.bg/bg/articles/vselenskiyat-pratriarh-dade-samostoyatelnost-na-ukrainskata-tsarkva", "text": "Вселенският патриарх е предоставила на Украйна право да създаде Поместна съборна православна църква. Това съобщи в Туитър президентът на страната Петро Порошенко. Той допълва, че решението за самостоятелност на Украинската православна църква е взето въпреки несъгласието на Москва. Само преди дни, на 31 август, руският патриарх Кирил проведе разговори с Вселенския патриарх Вартоломей в резиденцията му във Фенер, Истанбул, опитвайки се да блокира отделянето на Украинската от Руската православна църква. След срещата си с Вселенския патриарх Вартоломей I  той каза, че в разговорите не се е стигнало до нищо, което да произведе \"взрив в съзнанието на вярващите\". Позицията на Вселенската патриаршия, че всички държави имат право да създават свои поместни църква или поместни православни църкви дава възможност в най-скоро време да се реши и проблемът с Македонската църква, чиято автокефалност от много време е блокирана от Руската и Сръбската църкви. Поместните православни църкви образуват общата съборна вселенска Православна църква и са част от нея, е позицията на Вартоломей. Русия и Украйна са в остра вражда, откакто през зимата на 2014 г. властта в Киев мина в ръцете на прозападни сили. След това Москва анексира полуостров Крим, а в Източна Украйна избухна конфликт с проруски сепаратисти, взел досега над 10 000 жертви. Тези събития засилиха напрежението между двата клона на украинското православие и накараха мнозина украинци да обърнат гръб на Московската патриаршия.", "date": "2018.09.03", "title": "Вселенският пратриарх Вартоломей даде самостоятелност на Украинската църква"}
{"url": "https://www.faktor.bg/bg/articles/novata-sesiya-na-parlamenta-zapochva-na-4-septemvri", "text": "Новата сесия на Народното събрание започва утре - 4 септември, от 13.00 часа. По правилник първото заседание на всяка сесия се открива с химна на Република България и химна на Европейския съюз. Очаква се политическите сили да започнат новия сезон с декларации. Дневният ред на заседанието включва първо четене на промени в Закона за здравето, както и три годишни доклада за 2017 г. - един на Българската академия на науките /БАН/ и два на Комисията за регулиране на съобщенията /КРС/. В програмата е и ратификация на Спогодбата между Република България и Кралство Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане. По правилник есенната сесия започва в първата сряда от септември, но преди лятната ваканция депутатите решиха да заседават извънредно на 4 септември, за да могат да почиват на 7 септември.", "date": "2018.09.03", "title": "Новата сесия на парламента започва един ден по-рано"}
{"url": "https://www.faktor.bg/bg/articles/sled-poslednite-sanktsii-na-sasht-ruskata-vtb-prodade-dashternata-si-kompaniya-v-sasht", "text": "Руската банка ВТБ е продала своето подразделение в САЩ VTB Capital, съобщи трезорът на сайта си. Компанията вече има нов собственик и е преименувана в Xtellus Capital Partners, пише dir.bg. Не се съобщава каква е сумата на сделката. Новата компания е сключила договор с ВТБ-Русия да работи като неин брокер и дилър на американския фондов пазар. ВТБ е включена в санкционния списък на Министерството на финансите на САЩ още от 2014 година. От пролетта на 2018 година в този списък е и шефът на трезора Андрей Костин. Заради санкциите, банката не може да привлича капитал от пазарите в САЩ и Европа. Очаква се банката да попадне и в новия санкционен списък на САЩ, който ще влезе в сила след приемането на съответния законопроект в конгреса на САЩ. Според проекта на законопроекта, на най-големите руски банки ще бъде забранено да се разпореждат с имуществото си в САЩ и няма да могат да извършват операции с долари.", "date": "2018.09.03", "title": "След последните санкции на САЩ: Руската ВТБ продаде дъщерната си компания в САЩ"}
{"url": "https://www.faktor.bg/bg/articles/rakovodstvoto-na-abv-se-sreshta-s-premiera-obsazhdat-vzaimootnosheniyata-mezhdu-balgariya-i-makedoniya", "text": "По инициатива на ПП АБВ на 4 септември 2018 г. в сградата на Министерския съвет ще се проведе работна среща на представители на ръководството на партията с министър-председателя Бойко Борисов и неговия екип. Това съобщиха от пресцентъра на ПП АБВ. По време на нея ще бъдат обсъдени взаимоотношенията между България и Македония. Ръководството на ПП АБВ ще представи на премиера своята оценка за тяхното развитие и предложения за действия от страна на българските институции за защита на националните интереси на страната ни.", "date": "2018.09.03", "title": "Ръководството на АБВ се среща с премиера, обсъждат взаимоотношенията между България и Македония"}
{"url": "https://www.faktor.bg/bg/articles/novini/svyat/boyko-borisov-balkanite-mogat-da-stanat-moshtna-ikonomicheska-zona", "text": "Балканите могат да станат мощна икономическа зона. С премиера на Черна Гора Душко Маркович обсъдихме създаването на смесено дружество между двете страни за пренос на електроенергия. Надявам се през следващите месеци да направим икономически форум, за да подготвим една подобна структура. Рисковано, но и с много воля, постигнахме значителни резултати и по процеса за евроинтеграцията на Балканите. Мисля, че до края на годината Черна гора има реалния шанс.", "date": "2018.09.03", "title": "Бойко Борисов: Балканите могат да станат мощна икономическа зона"}
{"url": "https://www.faktor.bg/bg/articles/valeri-simeonov-nfsb-zasega-ostava-v-upravlenieto-na-stranata", "text": "НФСБ засега остава в управлението на страната, обяви вицепепремиерът и лидер на партията Валери Симеонов. На коалиционния съвет при премиера тази вечер, от партията ще поставят две искания: значителна промяна в коалиционните отношения и за ускоряване изпълнението на управленската програма. Депутатите от НФСБ ще гласуват \"против\" оставките на министрите на вътрешните работи, на транспорта и на регионалното развитие и благоустройството, потвърди Симеонов. Той предупреди, че при продължаващо забавяне на законодателните инициативи на НФСБ, партията щe се събирe отново, за да реши дали да напуснат управлението. Премиерът Борисов коментира преди дни, че тримата министри са от ГЕРБ и не вижда защо трябва да съгласува оттеглянето им от кабинета с Патриотите, но и че въпросът с евентуалните нови имена в кабинета трябва първо да обсъди  с партньорите от \"Обединените патриоти\" на коалиционния съвет, който се очаква да се проведе днес. Най-вероятно това ще се случи късния следобед, тъй като премиерът Борисов е на официално посещение в Черна гора. Симеонов вече отправи критики към кадровата политика на премиера Бойко Борисов. „Не трябва да се извършват управленски действия под тротоарен натиск, под телевизионен натиск, не трябва да се извършват под опозиционен натиск…“ Вицепремиерът и лидер на ВМРО Красимир Каракачанов каза, че не очаква сътресения в управляващата коалиция заради оставките на министрите на вътрешните работи, на регионалното развитие и на транспорта. Лидерът на \"Атака\" Волен Сидеров пък обвини коалиционния си партньор Валери Симеонов, че нарушава споразумението между партиите в коалицията \"Обединени патриоти\". Пред bTV той отхвърли твърденията на колегите си лидери в коалицията, че има проблем в комуникацията с ГЕРБ и конкретно с премиера Бойко Борисов. „Аз не мога да разбера и тези твърдения. Чух и господин Каракачанов – моя коалиционен колега, че комуникацията куцала или боксувала. Вие сте всяка сряда в 10.00 часа в Министерски съвет,  какво ви куца.? Аз, дето не съм в МС, имам чудесна комуникация“. Волен Сидеров потвърди, че тази вечер ще има коалиционен съвет с премиера Борисов. \"Забележките ми са с цел коригиране, а не рушене\", каза още лидерът на \"Атака\". Според него начело на МВР трябва да е човек от системата. От своя страна министърът на регионалното развитие в оставка Николай Нанков категорично опроверга думите на вицепремиера Валери Симеонов, че министрите са подали оставки под натиска на премиера Борисов. „Категорично заявявам - в никакъв случай, нито един министър, да не говоря от името на всички, аз говоря от моята си камбанария - единствено лице, от мое име - нито страх, нито унижение“. В интервю за bTV Николай Нанков каза, че злополучната пътна отсечка от пътя към Своге е използвана още преди края на ремонта. Издаденото разрешение за ползване е от 2016 гадина. Според него това е практика у нас. Дефектите, подчерта той, се откриват впоследствие, а гаранцията на ремонта на този път изтича през декември. Министърът на вътрешните работи в оставка Валентин Радев заяви, че е подал оставка, защото \"Имаше напрежение сред народа ...\". Радев е уверен, че е правил правилни неща. „Тези добри неща, които всеки министър прави със самочувствието, че върши в министерството - да, ама темпото може би трябва да е друго. Казах от началото, че не искаме революция, искаме постепенно нещата да се случват и ние това сме направили. Там има заложени такива неща - промени в закона, законодателство включително, които ще се случат, и сме направили добрата основа, това са бавни, според мене, но устойчиви промени, и знаех, че правя правилни неща, изпълнявам програмата на правителството“, каза Радев в интервю за \"Нова телевизия\".", "date": "2018.09.03", "title": "Валери Симеонов: НФСБ засега остава в управлението на страната"}
{"url": "https://www.faktor.bg/bg/articles/erdogan-zavisimostta-na-svetovnata-targoviya-ot-dolara-stana-prepyatstvie-za-neya", "text": "Използването на долара в търговски операции от различни страни е препятствие пред развитието на търговския оборот, заяви в понеделник президентът на Турция Реджеп Таийп Ердоган на срещата на върха на Съвета за сътрудничество на тюркоезичните държави (ССТД) в киргизкия град Чолпон-Ата, предава ТАСС, цитирана от \"Фокус\". „Зависимостта на световната търговия от долара стана препятствие за нея“, заяви Ердоган. Във връзка с това турският президент предложи търговията между участниците в ССТД „да премине на национални валути, което е важно условие“ за развитието на търговията. „В нашите страни живеят около 70 млн. души, но брутният вътрешен продукт на региона е само $350 млрд. За съжаление, можем да кажем, че стокооборота е на ниско ниво. Трябва да решим този въпрос и да предприемем мерки за промяна на ситуацията“, отбеляза Ердоган. В шестото заседание на ССТД в Чолпон-Ата участват президентите на Азербайджан, Казахстан, Киргизстан, Турция и Узбекистан, както и премиерът на Унгария.", "date": "2018.09.03", "title": "Ердоган: Зависимостта на световната търговия от долара стана препятствие за нея"}
{"url": "https://www.faktor.bg/bg/articles/v-cherna-gora-borisov-aktsentira-na-napredaka-po-evropeyskata-perspektiva-na-zapadnite-balkani", "text": "Напредъка по европейската перспектива на страните от Западните Балкани и регионалното сътрудничество, ще обсъди при посещението си в Черна гора днес премиерът Бойко Борисов. Българският министър - председател ще разговаря с колегата си Душко Маркович, с президента Мило Джуканович и с председателя на Парламента  Иван Брайович. Бойко Борисов ще бъде награден с орден \"Черна гора с лента\" от президента на западнобалканската държава.", "date": "2018.09.03", "title": "В Черна гора Борисов акцентира на напредъка по европейската перспектива на Западните Балкани"}
{"url": "https://www.faktor.bg/bg/articles/novini/balgariya/v-imenieto-v-sen-trope-vetko-i-marinela-nauchili-za-arestite-na-chlenove-ot-semeystvoto-im", "text": "Ветко и Маринела Арабаджиеви отмаряли в имението си в Сен Тропо. Там ги застигнала вестта, че тарашат хотелите им в Пловдив и София и са арестувани членове на семейството им. След това следите им се губят, няма яснота дали и как са напуснали Франция, разказва пред Faktor.bg запознат с живота на семейството. Според него издирваната вече от Интерпол двойка винаги е имала резервни варианти как и къде да се укрият, включително и на места, от които трудно ще бъдат екстрадирани. На официалната страница на Интерпол все още не са качени снимките на Ветко и Маринела, въпреки, че прокуратурата с европейска заповед за арест е поискала от Интерпол да започне издирване на двамата като част от разследването на престъпна група за укриване на данъци и пране на пари. Запознати с бизнеса на фамилията нямат обяснение, защо са атакувани само хотелите им в Пловдив и София, а тези на Пампорово и по морето не са били обект на проверки. Там със сигурност са щели да бъдат открити още кутии с пари. В бизнес средите пък се говори, че влошени отношения с роден олигарх са причина за атаките срещу Арабаджиеви, които от години практикували престъпния бизнес, за който сега ги разследват. Техни партньори твърдят, че Арабаджиеви дължат от години милиони на десетки фирми в страната, а след изчезването им, шансът да си приберат парите ставал минимален.", "date": "2018.09.03", "title": "В имението в Сен Тропе Ветко и Маринела научили за арестите на членове от семейството им"}
{"url": "https://www.faktor.bg/bg/articles/karakachanov-ne-smyatam-che-partiyata-na-valeri-simeonov-shte-izleze-ot-upravlyavashtata-koalitsiya", "text": "След по-малко от час, лидерът на НФСБ Валери Симеонов и членове на ръководството на партията ще представят на пресконференция, окончателната си позиция за коалиционните взаимоотношения, съобщиха от партията, част от коалицията \"Обединени патриоти\", в съобщение до медиите. Същевременно лидерът на ВМРО Красимир Каракачанов, част от коалицията, заяви при откриване на учебната година на военната академия, че не смята, че партията на Валери Симеонов ще излезе от управляващата коалиция: „Всеки един опит или всякаква ситуация, при която част от коалицията напусне, не е добре за самата коалиция. Не смятам, че трябва да подхождаме по начин, по който да разсъждаваме така: „Абе може и без тях, ще намерим кой да ги замести“. Тогава подменяме логиката и ценностната система на тази коалиция. Моето поведение е било и ще бъде към това да се запазва коалицията и да се търси баланс, да се търси диалог, а не да се търси… Ще бъда по-мек - да си организираме престрелки през медиите“. Премиерът Бойко Борисов  ще обсъди с коалиционните партньори от \"Обединени патриоти\" предстоящи промени в правителството след оставките на министрите на вътрешните работи, на регионалното развитие и на транспорта.", "date": "2018.09.03", "title": "Каракачанов: Не смятам, че партията на Валери Симеонов ще излезе от управляващата коалиция"}
{"url": "https://www.faktor.bg/bg/articles/rumen-radev-shte-napravi-dnes-obrashtenie-kam-naroda", "text": "Президентът Румен Радев ще направи днес, 3 септември, в 17.05 ч. обръщение към народа по повод началото на новия политически сезон. Това съобщиха от прессекретариата на държавния глава.", "date": "2018.09.03", "title": "Румен Радев ще направи днес \"обръщение към народа\""}
{"url": "https://www.faktor.bg/bg/articles/cherven-politolog-barometarat-sochi-burya", "text": "Управлението на кабинета „Борисов 3“ отива към своя закономерен финал според политолога проф. Александър Маринов, бивш член на Висшия съвет на БСП, червен депутат. Каква \"изненада\", че точно той казва това . Пред Радио „Фокус“ той коментира, че философията и манталитетът на управлението са сбъркани и това не е проблем само на този кабинет. Според него тенденцията се задълбочава през последните години, а пример за такава последица е катастрофата край Своге. Оставките на тримата министри са неизбежно политическо решение, което цели намаляване на високото равнище на остро обществено недоволство за работата на правителството.  Барометърът сочи буря. И аз смятам, че този политически сезон ще бъде белязан от предсрочни избори, защото освен че се натрупват проблеми, обществото става много негативно настроено.  Политиците разбират , че ако продължават да седят с това управление натрупват много големи негативи, за които ще плащат после. Така че те вече обмислят, според мен, как точно да се измъкнат от ситуацията и да предизвикат по възможно най-благовиден предлог предсрочни избори. Хубаво нещо е властта, но в един момент трябва да се плаща за това удоволствие, а цената понякога е много висока“, каза проф. Александър Маринов. Той коментира и програмата на правителството. Той уточни, че след като е изминала повече от година откакто е приета тя – няма никакъв публичен отчет, анализ на правителството или на отделните министерства в техните сектори, както и какво от тези записани политики е свършено.", "date": "2018.09.03", "title": "Червен политолог: Барометърът сочи буря"}
{"url": "https://www.faktor.bg/bg/articles/simeon-sakskoburggotski-posegatelstvata-nad-men-nyama-da-ostanat-nezabelyazani-v-chuzhbina", "text": "Сърдечно благодаря на всички сънародници, които ни засвидетелстваха своята подкрепа след решението на Софийския градски съд, че дворецът “Врана” не е наша собственост. Това се казва в изявление на бившия цар и премиер Симеон Сакскобургготски. \"Последните няколко дни получих стотици обаждания и мейли от страната и чужбина. Прочетох много статии, интервюта и позиции в социалните мрежи на хора, възмутени от откровените лъжи, които се тиражират за нас. Това искрено трогна мен и Царицата! Много от тях бяха от сънародници, които не познавам лично. В този мъчителен за нашето семейство момент, когато след 75 години може в една свободна и демократична България да бъда принуден към второ изгнание, тази подкрепа е особено ценна! Все по-често се питам заслужавам ли да ме лишат от моя дом и заставят да напусна Родината. Питам се и доколко защитено е правото на собственост на всеки български гражданин и на чуждестранния инвеститор от подобни политически продиктувани посегателства”, подчертава Сакскобургготски. Може би много хора не ме познават и мерят със своя аршин. За тях искам за пореден път да заявя, че 55 години съм живял и без тези имоти. Вече се уповавам само на това, че посегателствата над мен няма да останат незабелязани в чужбина, където частната собственост е неприкосновена. Още веднъж от сърце благодаря на всички за изразената съпричастност\", се казва още в изявлението на Симеон Сакскобургготски.", "date": "2018.09.03", "title": "Симеон Сакскобургготски: Посегателствата над мен няма да останат незабелязани в чужбина"}
{"url": "https://www.faktor.bg/bg/articles/zhurnalistka-ako-vetko-arabadzhiev-e-nay-vinovniyat-za-ukrivane-na-dds-to-nie-sme-prekrasna-darzhava", "text": "\"Темата с ДДС е за над 100 млрд. лева. Ако Ветко Арабаджиев е най-виновният за укриване на ДДС, то ние сме прекрасна държава. Арестуваме го и това е. Нормално е хората да изкарват пари в една работеща държава. Ако този туристически холдинг не беше симпатичен на властта, то нямаше еврочиновниците да нощуват там\", отбеляза журналистът Патриция Кирилова.  В студиото на \"България сутрин\" тя подчерта, че ние днес казваме, че има някакво престъпление, а години наред тези хора не бяха проверявани.  \"Това са теми от преди 25-30 години. Това е голям удар срещу туризма в България. Трябва да сме гражданско общество и такива проблеми трябва да ги решаваме заедно\", отбеляза Кирилова. Според журналиста Борис Ангелов е важно да се обсъди медийното правосъдие в България. \"Така всеки може да бъде унищожен. Не бива да се издават присъди в медиите без доказателства. Парите след неуспешна акция ги плащаме данъкоплатците. Едно е да кажеш нещо – друго е да можеш да го докажеш\", посочи той пред Bulgaria ON AIR. \"Не е възможно Цецка Цачева да продължи да бъде министър. Или има справедливост, или няма. Не може някой да демонстрира, че не спазва закона. Има много въпроси, на които не се отговори. Къде отидоха двата милиарда за електронно правителство и къде е то? Къде е 1,5 млрд. лв. от нашите здравни вноски\", изтъкна за финал Ангелов. Прочети още на: https://www.bgonair.bg/sutreshen-blok/2018-09-03/ponese-li-udar-turizmat-v-balgariya-s-razsledvaneto-na-arabadzhievi", "date": "2018.09.03", "title": "Журналистка: Ако Ветко Арабаджиев е най-виновният за укриване на ДДС, то ние сме прекрасна държава"}
{"url": "https://www.faktor.bg/bg/articles/nameriha-malayziyskiya-boing-s-gugal-maps", "text": "Самолетът от полет MH370, който изчезна мистериозно на 8 март 2014 година, е намерен в джунглите на Камбоджа. Това твърди видеопродуцентът Йън Уилсън, който пред „Дейли Стар“ обясни, че го е открил чрез Гугъл Мапс.   Той показа и снимки от мястото, където вярва, че се намира Боингът-фантом. Той смята да тръгне към камбоджанските джунгли, за да види дали наистина е там.    Ако информацията е вярна, това ще е пробив в разкриването на най-голямата мистерия в историята на авиацията. Още по-удивителното е, че измерванията на намерения от Уилсън обект показват, че той действително има размерите на Боинг 777-200. Дължината на салона е 70 метра – малко повече от официалните размери на Боинг, които са 63,7 м. Но между опашката и основната част зее мистериозна дупка.   Възможно е това да е мястото, където опашката се е откъснала от фюзелажа в резултат на удара със земята. Имайки предвид спецификите на приложението Гугъл Мапс, Уилсън посочва, че машината е на нивото на земята. Което означава, че разследващите изчезването на самолета ще трябва да отидат на място.    Уилсън, който е британски видеопродуцент, решил да претърси района, след като гледал документален филм за изчезването на самолета. „Просто си помислих, че трябва да го прегледам. Работя с дигитално видео и съм на Google Earth постоянно. И така направих – няколко часа тук, няколко часа там. Като ги събереш, прекарах часове в търсене на места, където самолетът би могъл да падне. И накрая можете да видите мястото, където е самолетът. То е буквално най-обраслата, най-мрачната част, която можете да видите“, обясни той.   „Знае се, че самолетът е завил на юг. Но точно на север са Тайланд, Камбоджа и Виетнам. Маршрутът пасва. Стигнах точно там, където Малайзия преминава във виетнамското въздушно пространство. Знаят, че самолетът е тръгнал на ляво, но след това всичко е предположения. Ще се радвам да го проуча. Уверен съм. Това е нещо, което искам да направя“, заяви Уилсън.", "date": "2018.09.03", "title": "Намериха изчезналия мистериозно малайзийски Боинг с Гугъл Мапс"}
{"url": "https://www.faktor.bg/bg/articles/novini/balgariya/ot-ostrov-persin-i-belene-do-mechtata-na-bsp-rusiya-da-ni-osvobodi-otnovo", "text": "Водите на Дунав изпълнили бряг до бряг прииждат на талази към понтонния мост, сякаш още миг ще го залеят.  Преминаващите го интуитивно следват средата му, отправили взор в иначе примамливата зеленина от среща. Само час по-късно ще разберем, че тази зеленина всъщност е завесата, зад която е скрита най-кървавата политическа сцена на България, построена преди 69 години на остров Персин, в коритото на река Дунав, и превърнала се в емблема на комунистическия терор. Пресичайки  острова по дължината му, след 10-12 км. достигаме до „Втори лагер“ - Голготата на огромна част от българите, публично не приели болшевизацията на родината ни по съветски образец, с директиви от Москва... Чухме разкази на живи хора имали „честта“ в различни периоди да бъдат „клиенти“ в изпълненото с ужаси предверие на смъртта. На това парче земя, вероятно едно от най ненадминатите по жестокост и садизъм кътчета от скотобойната на ада, са извършвани мъчения от хора на хора, които човешкия мозък не може да проумее, да приеме.  И как да приемеш, че всичко това е причинявано от българи на българи? Тук са „патентовани“ толкова нечувани до тогава методи за инквизиция, че „академията на пъкъла“ за унизяване и унищожаване на човеци е принудена да разкрие нови  учебни дисциплини, една от които е хвърляне на недоубити хора за храна на свинете... Догодина ще се отбележат 70 години от създаването на това общежитие на „комунистическата любов“ към собствения й народ. „Заведението“ работи при голям интерес за посещение от 1949 г., непосредствено до кончината на БКП през 1989-та. За него не са ползвани  привилегии, било е достъпно за „враговете“, от всички партии и етноси...       ...Измежду пристигналите в този траурен ден се открояваше и група изселници български турци, които по време на Възродителния процес, не съгласни със смяната на имената им, са били въдворени в Белене. По понтона те крачеха  точно пред нас, поклонниците  от Пловдив. На края на моста един от турците се наведе, гребна вода от реката и я поднесе към устните си. По време на заупокойната молитва и словото изнесено от Ловчанския митрополит при думите му, че голямото зло сторено на този остров е благодарение на режима след Съветската окупация на България през 1944 г., турската група мъже до един се прекръстиха по нашему, паднаха на колене, а по късно изпънати като струни изслушаха „Мила Родино“. Това  беше  директен знак към етническите турци, че е крайно време да спрат да слугуват на възродителите от БКП срещу етноса им, че е крайно време да спрат да подкрепят в листите си  бивши агенти на ДС, както през последните 28 години...   Изключително впечатление на участниците в поклонението направиха словата на доживелите до още несъстоялата се истинска демокрация бивши лагерници. Никой от тях, както и през годините след 10 ноември 1989 г. до днес, не отрони и дума за мъст, за възмездие. Никой не поиска зъб за зъб, око за око, кръв за кръв, смърт за смърт!  Цели 30 години тези угнетени хора, и децата, семействата и близките на избитите и изтезавани и в Белене, и в останалите  над 40 концлагера в комунистическа България, се надяваха да чуят едно единствено изречение от комунистическата партия : „Извършихме тежки престъпления, молим за прошка!“  Да, но за да поискаш прошка, трябва да си истински християнин, да се покаеш за греховете си. А нашите другарки и другари, въпреки че след 89-та плъзнахте със свещи в ръка по църквите, та не можехме да се вредим от тях, не само не го направиха, напротив,  Истината е, че поради тази причина те никога не може да бъдете демократи. Какви са тогава тези другарки и другари? Къде отиват ? Тридесет години след кончината на комунистическата идеология, стоварила купища тегоби на народа ни отговорът е безкрайно ясен, защото маските им в последната година и половина окончателно паднаха... И все пак, кои са те ? Погледнато от страни това са обикновена шайка ренегати, най-цинично предала и скъсала с идеологията  си след нейния фалит в края на 80-те години. Вместо да поискат прошка от народа и разпускане на партията им търтей, се пребоядисаха, сменихте името й, но в Устава на новата БСП запазиха мрачното наследство на БКП. Свалиха си вожда, но с неговите верни съратници, след като 100 години се представяха за борци против фашизма и капитализма се заеха със строителството на българския капитализъм. За тази цел обаче, след ограбването на капиталите и активите на държавата чрез външно-търговските дружества (Достоен пример е днешният лидер на БСП - Корнелия Нинова - активен участник) и нагласената приватизация, чрез банковия фалит през 1994- 1996 г.(справка - Румен Гечев – активен съучастник), наследниците на БКП придобиха контрола на над 90% от икономиката на страната. Новата върхушка заблуди редовите си членове, че са час от партия на социалната справедливост и солидарност, както казва Георги Гергов, виден  деец на БСП, милиардер, трето поколение комунист и първо  олигарх. Самият той не е в състояние да преброи милионерите във висшите ешелони на БСП. Все пак добре е да припомним, че този виден олигарх, точно когато Корнелия Нинова бе зам.-министър на икономиката в кабинета на Станишев и председател на борда на директорите на Международния панаир -Пловдив, в периода 15 юни 2006 г.- 19 април, 2007 г. успя да придобие без да даде и лев от джоба си държавното търговско изложение – Панаира, което е на стойност  не по-малко от един милиард лева. Вече  година и половина поставяме този въпрос в парламента, а мадам  Лъжа, яхнала  черната си кобила, все се зарича да отговори, но до днес не го е сторила. По същото  онова време и свързано със същата афера, община Пловдив и трапезно мнозинство от синьо-червена и пембяна група съветници в местния парламент, със „любезното“ съдействие  на уж синия кмет Иван Чомаков,  хариза  на Георги Гергов  без нито една стотинка приходи за общината атрактивни пловдивски имоти, за близо 200 милиона лева... Няма да напомням за похода на червените куфарчета в началото на промените - с адрес партийната номенклатура, с цел разграбването на страната. Ще напомня обаче за международната им солидарност в похода (справка – транс граничните трансфери  на куфари с валута на съседна граница придружавани лично и от днешния главен секретар на БСП – Кирил Добрев). Другарки и другари от БСП днес настоявате  за по-високи пенсии за възрастните хора, но не им казвате, че пенсионният фонд, който са попълвали по времето на комунизма, след фалита на БКП през 1989 г., бе заварен изпразнен до стотинка. Аз питам:  Как се възстановява тази петдесет годишна кражба?        Настоявате за по-високи възнаграждения за работници и служители, но в частния сектор  Когато  през 90-те години грабехте банки и дружества чрез номенклатурата на БКП и вездесъщата ДС, самият Жан Виденов ви заклейми, че се превръщате в чорбаджии изедници и очевидно се оказа прав. Защо не увеличите заплатите на хората в контролираните от вас фирми? До кога ще им пиете кръвта? Всекидневно се заигравате с тегобите на отделни социални групи и обществото като цяло натрупвани десетилетия, развявайки популистки решения. От месеци търсите политически дивиденти с една от големите болки на десетки български семейства, които имат деца с увреждания. Трябва да помним, че през последните 75 години комунисти и пост  комунисти, с явни коалиционни и сателитни правителства  управляваха повече от 60 години! Колко трябва да си нагъл, безочлив и арогантен, че да се опитваш да изсипеш всичките си провали и сътворени проблеми във времето, когато си управлявал и не си ги решил на една 10 годишна партия и нейните партньори? Фактът че заливате денонощно с лъжи, помия, фалшиви новини и нескопосани компромати ПП ГЕРБ показва, че сте смъртоносно ранени от нея.  За народа обаче е ясно, че колкото повече хули се сипят срещу днес управляващите и министър- председателя Борисов, толкова по-големи са успехите им. Разбира се че след трите поредни победи, Борисов го чакат най- малко още три, за да приключи с европейската реформация на родината ни. Не случайно събитието на 17 май 2018 г., когато се проведе в София безпрецедентната среща на върха между страните от ЕС и Западните балкани се оценява от наблюдателите като най-високата политическа изява на България от близо век на сам. Разбира се плодовете от това постижение ще берат следващите поколения и в региона, и в цяла Европа, но разбира се и Европейска България.  БСП не можа да прикрие злобата си за този грандиозен успех и само след няколко дни един бивш разузнавач „отрови“ водата на София с поредната фалшива новина. След това се заиграхте с чумата по козите и овцете в Странджа. Възпрепятствахте нейното ликвидиране с цел евтини политически дивиденти като рискувахте националната сигурност на страната. Отново  вкарахте в действие диверсията и саботажите като отколешен ваш патент. Опитахте се да противодействате на законните власти да се справят с бедствието. Ваши пратеници режеха маркучите на обезпаразителните машини. Тези дни се провъзгласихте за защитници на хората, пострадали от фалита на застрахователна компания „Олимпик“, но мълчите гузно, че основния фактор, който е проспал ужилването на над 200 000 български семейства е назначената от парламента по време на мандата на  премиера Орешарски - Ралица Агайн. Тя единствена и персонално е отговаряла за този сектор. Според колегите и от ресорната комисия по финансов надзор, г-жа Агайн не само не е алармирала за надвисналата опасност, но преди избухване на скандала е излязла в отпуск. И няма как да не се съмняваме в нейната добросъвестност, имайки пред вид тъмно червеното потекло на госпожа Агайн. Нима очаквате, дами и господа демократи,  че партизанската внучка, инсталирана на толкова висок и независим пост с космическа заплата, ще бъде отговорна към държавата, а не към идеологията на дядо си? Как си помислихте, че внучката на прословутия Методи Агайн, бивш партизанин, полковник от ДС, който е управлявал концлагерите в Белене и Ножарево, ще бъде  лоялна към опитите ни за истинска демокрация? Вездесъщият партизанин и  комунистически сатрап,  дядо на младата Агайн, е смачкал не една и две съдби от заклеймените като „врагове на народа“ достойни българи. Баща й също е висш кадър на Държавна сигурност, стигнал до зам.-министър на МВР през криминалната за БКП 1989 година, когато поема курса към капитализъм чрез разграбване на държавата. Това семейство аз определям като неразривна част от  онези, които сътвориха голямата лъжа и измама на прехода. Нима вярвате, че крушата ще падне по-далеч от дървото? Въобще няма да се учудя, ако и с Агенцията по вписване проблемите не са от подобен характер. С две думи, опасенията  за саботажи от внедрените във властта комунистически издънки,  въобще не са за подценяване. Абсолютно съм сигурен, че в неистовата си борба за власт, старата демагогска левица ще използва всички прийоми от стогодишното си конспиративно минало... В същност всички ние сме свидетели, че  комунистическата мафия   вече година и половина всячески се мъчи да докопа властта в България с методите на  Искате власт, др. Нинова, др. Радев, и то веднага, с всички средства, включително и подривни...Искате власт на гърба и трагедията на угнетени хора, и за сметка на интереса на цялата държава. Цял един век партията ви все това е правила – да работи срещу бъдещето на отечеството ни...  Кулминацията на разюзданата демагогия настъпи с решението на националното съвещание на БСП, проведено на 21 юли т.г. с което соц. капиталистите, начело с Нинова обявиха помпозно „ Нова визия за управление на страната“ като  алтернатива на системата от прехода?  С този акт върхът на политическия цинизъм бе покорен окончателно. Каква система ще сменяте другарки и другари? Точно вие ли, които доказано категорично сте нейните носители? Нещо повече, Вие сте сценаристи, режисьори и изпълнители на главните роли в тази криминална пародия на прехода,  в която гаврата с българския народ премина всякакви граници.  Ограбилите страната и народа си няма как и не могат да бъдат съзидатели на нова България. Не напразно вече на три поредни избори суверена, вместо червени бюлетини, пуска в урните ви червен картон. И така ще бъде докато не платите сметката си за цялото зло причинено на Родината, през всичкото време на престъпното ви присъствие в българската политика... Къде отивате, другари? Пъпът на родните  червени, независимо дали са комунисти или капиталисти  е заровен в двора на  Кремъл. Обичат всичко западно, грабят го „грамотно“, ползват го охотно,  за тях е важен успехът на Руската империя, независимо че един ден това може да стане опасно за България. Може би пък  в това е единственият им шанс  да дойдат отново на власт в страната, защото явно с демократични избори не могат. Колко му е, току виж Русия вземе че ни „освободи” отново? Разбира се, че нова европейска България с интелигентните си млади българи никога няма да допусне отново кървавата черна забрадка за Родината, след като съветската окупация през 1944 ни отскубна от лоното на цивилизованите народи за близо половин век. Очевидно за всички ни половин век тичане в обратна посока - в пустото и празното, трудно се наваксва ...", "date": "2018.09.03", "title": "От остров Персин и Белене до мечтата на БСП Русия да ни „освободи” отново"}
{"url": "https://www.faktor.bg/bg/articles/novini/balgariya/n-nankov-kak-komisiya-ot-20-dushi-ne-zabelyaza-che-laboratotiyata-za-kontrol-na-smestta-e-svarzana-s-firmata-izpalnitel-na-patya-kray-svoge", "text": "\"Не може да сатава дума за натиск при оставката ми. Смятам, че взех правилното решение. Още веднага след катастрофата имах готовност да подам оставка. Безсмислено е да изтъкваме мотиви или да говорим за вина - има 17 загинали, имаме един съсипан човек - шофьора, бил той виновен или невинен. Затова като политик мисля, че категорично беше правилно да подам оставка\", заяви пред бТВ министърът на регионалното развите в оставка Николай Нанков. По думите му, въпрос на политическа коректност е да постъпи така. \"Става дума за конкретни правомощия и ангажименти, контрол над определени структури, в организационен план има какво да се подобри\", каза още той и добави, че заради следствието не е редно да навлиза в повече подробности. \"Убеден съм, че правителството изпълнява управленската програма по отговорен и добър начин, така че за това не става дума\", отговори той на искането на опозицията за оставка на целия кабинет. \"Говоря за себе си - нито страх, нито унижение, напротив, ние подадохме оставки пред премиера по негово искане при заявено желание от наша страна. Не може да се говори за страх или натиск. Ние останахме през тези дни след катастрофата, за да видим как трябва да се решат проблемите. Смятам, че Валери Симеонов не е прав. Премиерът не само има правото, той е длъжен да избира екипа, с който да работи\", коментира той твърдението на Валери Симеонов, че сред министрите има страх от уволнение. \"В заданието за изграждането на пътя край Своге е описана сместа за пътя, но не мога да коментирам, заради следствието\", обясни Нанков, който отказа да даде категоричен отговор на въпроса дали АПИ е била права да приеме пътя от изпълнителя. Той съобщи, че не е правена проба на сместта от приемателната комисия. \"Не мога да си обясня как комисия от 20 членове, независима комисия, съставена от различни институции не е забелязала, че лаборатотията за контрол на сместта е свързана с фирмата-изпълнител на пътя\", каза той и добави, че в един участък на пътя край Своге са открити 22 дефекта.", "date": "2018.09.03", "title": "Нанков: Как комисия от 20 души не забеляза, че лабораторията за контрол на сместа е свързана с фирмата-изпълнител на пътя край Своге"}
{"url": "https://www.faktor.bg/bg/articles/valentins-radev-reshihme-da-podadem-ostavki-zashtoto-taka-se-pravi", "text": "„Решихме да подадем оставки, защото така се прави. Това е политическата отговорност. Хората очакват нещо да се случи. Направихме много, но въпреки това стана тази трагедия. Винаги си мисля обаче колко спасихме и какво направихме, за да не се случва това. Да, но се случи”, заяви в „Здравей, България” вътрешният министър в оставка Валентин Радев. Той добави, че не знае дали и други министри ще подадат оставки след него, Ивайло Московски и Николай Нанков. „Още в началото казах, че не искам революция в МВР, а нещата да се случват постепенно. Това и направихме. Във ведомството трябва да се случат бавни и устойчиви промени и работих точно за това. Много пъти ми искаха оставката, преглъщах и знаех, че правя правилни неща”, каза още Радев. Той не коментира кой ще наследи мястото му в министерството. „Много неща останаха зад кадър, но те са устойчиви и е хубаво да бъдат продължени”, допълни Валентин Радев.", "date": "2018.09.03", "title": "Валентин Радев: Решихме да подадем оставки, защото така се прави"}
{"url": "https://www.faktor.bg/bg/articles/novini/balgariya/shefat-na-babh-umartveni-sa-vsichkite-83-praseta-v-tutrakansko", "text": "\"Умъртвени са 83 животни, в четвъртък вечерта получих снимки на аутопсирано прасе, в петък следобед имахме потвърдени резултати, пуснах заповед, до вечерта в събота бяха евтаназирани прасетата в Тутраканско\", съобщи пред БНТ Дамян Илиев, изп. директор на Българската агенция на безопасност на храните. \"Животните трябва да са регистрирани, законово няма да се получи компенсация, ако не се реши нещо друго. Най-страшното на този вирус е неговата устойчивост. Възможно е хора да са го пренесли. Проверява се всичко\", каза още той. \"Вирусът носи най-вече финансови загуби, в индустрията имаме близо 500 000 прасета. Колкото по-рано предприемем мерки, толкова по-вероятно е да не се разпространи от мястото\", добави Илиев. Очаква се да излязат резултатите от пробите за африканска чума по свинете, взети от животните във варненското село Бозвелийско. То се намира в 3-километровата рискова зона, в близост до огнището на заразата в село Тутраканци, където вече бяха унищожени 65 животни. Движението на хора и автомобили в района стриктно се контролира от полицията.", "date": "2018.09.03", "title": "Шефът на БАБХ: Умъртвени са всичките 83 прасета в Тутраканско"}
{"url": "https://www.faktor.bg/bg/articles/dimitar-dimitrov-s-deystviyata-si-boyko-borisov-demonstrira-che-vladee-situatsiyata", "text": "Остри критики към премиера Борисов и ГЕРБ от страна на Валери Симеонов след трите министерски оставки. Заради трагедията край Своге, при която 17 души загубиха живота си, в края на миналата седмица с постовете си се разделиха вътрешният министър Валентин Радев, транспортният министър Ивайло Московски и регионалният министър Николай Нанков, коментира Bulgaria ON AIR.   Вицепремиерът Симеонов заяви, че рокадите в кабинета не са съгласувани с партията му, а депутатите от квотата на НФСБ няма да подкрепят в пленарната зала оставките на министрите и ще гласуват \"против\".   \"Борисов и без друго се канеше да прави подобни промени. За съжаление обаче катастрофата го принуди да действа по-рано от предвиденото. Той не избърза, нито пък прибърза. Просто направи възможното в случая\", коментира в студиото на \"България сутрин\" политологът Първан Симеонов. По думите му не за първи път в редиците на ГЕРБ проличавало разделение между това, което прави премиерът и това, което партията чувства. Последното често излизало през устата на председателят на ПГ на ГЕРБ Цветан Цветанов, както и на вицепремиера Симеонов. Пред Bulgaria ON AIR политологът проф. Димитър Димитров отбеляза, че с действията си Бойко Борисов демонстрирал, че владее ситуацията. Признанието за това идвало именно от Валери Симеонов, който в декларацията си заявява, че ако има някакви търкания, то те ще могат да бъдат абсорбирани в следващите три-четири месеца. \"Вероятно обществената подкрепа за премиера ще се свие, но една много голяма част от населението очаква твърда ръка. Всякакъв тип съмнения за това, че в рамките на коалицията има проблем с комуникацията, няма да намерят друга публика, освен тази, която и досега не подкрепя министър-председателя\", каза проф. Димитров. Днес ще се проведе среща между ГЕРБ и \"Обединени патриоти\". Партньорите в управляващата коалиция ще обсъдят бъдещето на правителството оттук нататък.", "date": "2018.09.03", "title": "Димитър Димитров: С действията си Борисов демонстрира, че владее ситуацията"}
{"url": "https://www.faktor.bg/bg/articles/novini/balgariya/b-dimitrova-horata-iskat-problemite-da-badat-resheni-a-ne-da-badat-zameteni-s-nyakolko-ministerski-ostavki", "text": "\"Никой не очакваше тази трагедия да се случи, но очевидно трябва да има поемане на политическа отговорност. Само оставките обаче не са достатъчни\", коментира пред БНТ социологът Боряна Димитрова.  Димитрова представи резултатите от проучване на \"Алфа Рисърч\", според които 61% от хората одобряват министерските оставки. Сходен процент - 61.3% заявяват, че промените в кабинета не им влияят.  \"Хората очакват конкретните проблеми да бъдат решени, а не да бъдат заметени с няколко министерски оставки\", каза още Боряна Димитрова. Политологът Татяна Буруджиева коментира, че трагичният случай край Своге просто ускорява едни процеси, които така или иначе ще се случат.  \"Тепърва ще се обсъжда дали ще се остане само с тези оставки. Мисля, че към края на септември ще видим една изчистена формула за промени в кабинета. Въпреки исканията на опозицията обаче, няма нищо, което да предвещава предсрочни избори\", подчерта Буруджиева. \"Опитът на НФСБ да покаже, че е равностоен партньор, показва че има криза в комуникацията в коалицията. Коалиционната формула е много сложна, ние нямаме достатъчна политическа култура, за да сме толерантни към партньорите си\", коментира тя. \"Мнението на хората за трите министерски оставки носи ясен политически сигнал – че по цялата система е необходим ред. Хората искат конкретните проблеми да бъдат решени, а не да бъдат заметени с няколко министерски оставки. Нуждаем се от подредба не само на коалицията и на правителството, но и от подредба на държавата\", допълни Боряна Димитрова.", "date": "2018.09.03", "title": "Боряна Димитрова: Хората искат проблемите да бъдат решени, а не да бъдат заметени с няколко министерски оставки"}
{"url": "https://www.faktor.bg/bg/articles/politolog-valeri-simeonov-nasochva-prozhektorite-kam-sebe-a-veroyatno-i-izviva-ratsete-na-premiera", "text": "Политическия сезон вече започна и то с фалстарт в кабинета Борисов – 3. Обвързвам го с трите оставки, които бяха провокирани от голямата трагедия в Своге. Това каза за предаването „Преди всички“ по „Хоризонт“ на БНР политологът Петър Чолаков, който направи прогнози за предстоящите днес политически събития. „Валери Симеонов от една страна стои във изпълнителтелната власт. От друга страна, тази декларация, която чухме остана на НФСБ е изпълнена с остри критики. За първи път е обвинен министър-председателя в доста едноличен стил на управление. Искам да попитам господин Симеонов кога е разбрал, че това е стила на управление на господин Борисов. Симеонов насочва светлината на прожекторите към себе, защото в момента трите партии от „Обединените патриоти“ са на ръба. Ако има нови - а за мен ще има - предсрочни парламентарни избори, не е сигурно дали ще минат 4-процентната бариера трите формации, взети заедно, а имаме сигнали, включително от самия господин Валери Симеонов, че най-вероятно няма да се явява на избори заедно с поне един от партньорите си“. Симеонов се опитва да повиши доверието към себе си, а вероятно и „да извива ръцете на министър-председателя“, коментира Чолаков, според когото е възможно посочен от НФСБ човек да получи министерски пост. „За мен, ако има някакви искания от страна на Симеонов, стига да не са прекалено нереалистични, те ще бъдат удовлетворени“ Политологът изтъкна, че макар изпълнителната власт да има пряка отговорност към трагедията в Своге, „има оставки на трима министри, но същевременно никакво реално разкаяние - всички говорят за това колко били добри тези тримата министри, какви били добри професионалисти. Търсят се някакви варианти тези министри всъщност да бъдат спасени или поне няколко от тях“. Според експерта е „много възможно“ да се стигне до вариант с поискани, приети, но непотвърдени оставки, тъй като „при ГЕРБ всичко е предпоследно“. Трагедията в Своге, според него, е показала „неспособността на институциите да адресират въпросите, които има по отношение на този път, който има много сигнали“. Бойко Борисов е архитект на правителството и трябва лично да понесе отговорност, при положение че се правят смени на трима министри и заявява, че има претенции и към други, допълни Петър Чолаков, който е категоричен, че \"вероятно ще видим пак\" сценария с нови предсрочни избори.", "date": "2018.09.03", "title": "Политолог: Валери Симеонов насочва прожекторите към себе, а вероятно и извива ръцете на премиера"}
{"url": "https://www.faktor.bg/bg/articles/prokuror-sadat-prie-che-10-te-mln-kesh-sa-izprani-no-opredeli-garantsiya-za-valcho-arabadzhiev-ot-20-000-lv", "text": "Зам. - главният прокурор Иван Гешев коментира в ефира на Нова телевизия акцията в имоти на семейство Арабаджиеви. В сутрешния блок „Здравей, България“ той съобщи, че едно от намерените неща в счетодовителките на семейството е екселска таблица от 2008 година. В табличен вид са описани невнесените данъци само от захарния завод в Пловдив. Според таблицата сумата за въпросната година е десетки милиона лева. Гешев обясни, че не Прокуратурата е поискала вчера мярката на Вълчо Арабаджиев да се води при закрита врата, а защитата му. „Кой държи 10 млн. лв. кеш. За нас категорично това са изпрани пари, не са теглени от малки банки. Съдът дори също вчера е приел, че въпросните пари са изпрани, но определи гаранция за Вълчо Арабаджиев от 20 000 лв. Това за нас е необосновано“, заяви зам. - главният прокурор Иван Гешев.", "date": "2018.09.03", "title": "Прокурор: Съдът прие, че 10-те млн. кеш са изпрани,  но определи гаранция за Вълчо Арабаджиев от 20 000 лв."}
{"url": "https://www.faktor.bg/bg/articles/ekspert-ako-tiradzhii-i-shofyori-na-avtobusi-opredelyat-chernite-tochki-po-patishtata-shte-ima-zaginali", "text": "Когато тираджии,  шофьори на автобуси  и журналисти определят черните точки на пътя, се случва това, което се случи в Своге”. Това коментира в ефира на NOVA бившият шеф на КАТ Богдан Милчев.  Според него новият орган за безопасността на пътя, който ще бъде създаден, не е панацея, но е инструмент за намаляване на риска. „Швейцарският опит показва, че първо трябва да идентифицират всички черни точки. В Швейцария те са над 4000. След което ги приоритизират, слагат им номера. Те също имат дефицит на средства, за да оправят всичките 4000 черни точки, но имат приоритет”, заяви Милчев.   Въпросът е да има стандарт, а не журналистите и тираджиите да ги определят, каза още той. Според бившия шеф на КАТ трябва да има един орган, който да носи отговорност, а не проблемът да се политизира. „Експертите могат да носят и наказателна отговорност”, каза още той. „Промените в трите закона, които днес влизат в пленарна зала, не са обсъждани предварително”, каза още Милчев.", "date": "2018.09.03", "title": "Експерт: Ако тираджии, журналисти  и шофьори на автобуси определят черните точки по пътищата, ще има загинали"}
{"url": "https://www.faktor.bg/bg/articles/diplomat-no1-na-germaniya-es-ne-tryabva-da-stoi-pred-sasht-kato-zaek-pred-boa", "text": "Министърът на външните работи на Германия Хайко Маас призова Европейския съюз да се откаже от принципа на единодушно приемане на решения, за да не бъде „като заек пред боа“ заради санкциите, наложени от САЩ, заяви самият той в интервю за германския ежедневник „Bild“, предава РИА Новости. Маас, коментирайки отношенията между Европа и САЩ, разкритикува американския лидер Доналд Тръмп за изказванията му, че Евросъюзът представлява враг за САЩ. „В случая на икономически санкции или мита, не трябва да стоим като заек пред боа“, заяви външният министър. Той също така увери, че не е ставало дума за разединение в Европа, напомняйки за сплотената реакция на ЕС срещу въведените от Вашингтон мита и изхода на САЩ от иранското ядрено споразумение. В същото време Маас отбеляза необходимостта за промяна на процедурата за приемане на важни външнополитически решения в ЕС, тъй като действащият регламент, основан на единодушието, способства за, по негово мнение, нарастване на напрежението в самия Блок.", "date": "2018.09.03", "title": "Дипломат №1 на Германия: ЕС не трябва да стои пред САЩ като заек пред боа"}
{"url": "https://www.faktor.bg/bg/articles/siderov-za-simeonov-nedopustimo-da-si-v-pravitelstvoto-i-da-tvardish-che-to-rushi-darzhavnostta-kakvo-pravish-togava-tam", "text": "\"Със и без НФСБ ще вървим напред. Можем и без Валери Симеонов, и без други министри, и други вицепремиери\", заяви пред бТВ лидерът на \"Атака\" Волен Сидеров по повод конфликта с Валери Симеонов за министерските оставки. \"Не е вярно, че коалиционното споразумение се нарушава, напротив, нарушава го Валери Симеонов, който се събира тайно с НФСБ, за да решава дали да напусне коалицията. Ще настоявам правителството да се произнесе по твърдението на Симеонов, че се управлява еднолично. Смятам, че това са неверни твърдения, провокативни, изнудване. Чувам, че настоява за постове, знаем неговата титанична битка с министър Ангелкова, за която прокуратурата изезе с позиция, че няма престъпление. Как Симеонов ще поеме отговорност, че набеждава един от министрите. Не може да удряш эчерни печати и после да се измъкваш\", коментира той. \"За мен е недопустимо да си в правителството и да твърдиш, че то руши държавността. Какво правиш тогава там\", попита Сидеров. \"Не разбирам какво им куца в комуникацията с ГЕРБ и с премиера на Валери Симеонов и на Каракачанов-всяка сряда те са на МС. Какво им пречи на комуникацията тогава. Симеонов е на един етаж с премиера\", каза още той. \"Тази вечер на коалиционен съвет ще търсим заместници на тримата министри, които подадоха оставка и имената ще бъдат консултирани с нас. Така, че НФСБ да не се държи като ущипана мома, това са \"Радини вълнения\", заяви Сидеров.", "date": "2018.09.03", "title": "Сидеров за Симеонов: Недопустимо да си в правителството и да твърдиш, че то руши държавността. Какво правиш тогава там?"}
{"url": "https://www.faktor.bg/bg/articles/pogrebaha-dzhon-makkeyn-v-amerikanskata-voennomorska-akademiya-v-anapolis", "text": "Сенаторът Джон МакКейн от Аризона беше погребан в колежа, който е завършил – американската военноморска академия в Анаполис, Мериленд, след пет дена на възпоменания към него като военен герой, висшестоящ държавник и американски патриот, предава радио Voice of America. Положен е редом до дългогодишния му приятел и съученик от академията, Адмирал Чък Ларосн, който почина през 2014 година, пише \"Фокус\". Частна възпоменателна служба е била извършена в параклиса на академията, последвана от шествие към тревистото гробно място, гледащо към реката Севърн. Стотици хора се наредиха на пътя водещ към Анаполис, за да отдадат почит на МакКейн.", "date": "2018.09.03", "title": "Погребаха Джон МакКейн в американската военноморска академия в Анаполис"}
{"url": "https://www.faktor.bg/bg/articles/novini/balgariya/gerb-i-patriotite-obsazhdat-badeshteto-na-pravitelstvoto", "text": "Днес ГЕРБ и Патриотите трябва да обсъдят бъдещето на правителството след трите министерски оставки – на вътрешния министър Валентин Радев, на транспортния министър Ивайло Московски и на регионалния министър Николай Нанков. Те напуснаха постовете си заради катастрофата край Своге, при която загинаха 17 души. След двудневно заседание край морето партията на Валери Симеонов – НФСБ – излезе с остри критики към премиера Бойко Борисов и ГЕРБ. Депутатите на НФСБ ще гласуват против оставките на тримата министри в парламента. Днес от партията ще кажат окончателната си позиция за коалиционните взаимоотношения. Лидерът на ВМРО Красимир Каракачанов призна, че има проблеми в коалицията, но според него едва ли ще се стигне до сътресения в управлението. Имена на нови министри за овакантените постове няма да се чуят на срещата, но Бойко Борисов ще се консултира с партньорите си. Това каза за БТВ лидерът на Атака Волен Сидеров.", "date": "2018.09.03", "title": "ГЕРБ и Патриотите обсъждат бъдещето на правителството"}
{"url": "https://www.faktor.bg/bg/articles/emanyuel-makron-mechtata-na-putin-e-da-demontira-es", "text": ". Президентът на Франция Еманюел Макрон, разсъждавайки по време на интервю за шведския телевизионен канал „SVT“ за европейските ценности и различията между Франция и Русия заяви, че дискусиите с Москва са нужни и че уважава руския президент Владимир Путин, който, обаче, „мечтае за разпада на ЕС“, предава РИА Новости. „Аз уважавам Владимир Путин и съм един от тези, които считат, че трябва да създадем нов подход към безопасността с Русия и имаме нужда от дискусия с нея. Но мечтата на Путин е да демонтира ЕС“, заяви френският президент по време на интервю в неделя за предаването за анализи „Agenda“ на шведската телевизия. Един от поводите за тези думи стана избирателната кампания в Швеция, която се провежда във връзка с парламентарните избори насрочени за 9 септември. Един от лидерите на антиимигрантската, също наречена в Швеция популистка социалконсервативна партия, „Демократи на Швеция“ Йими Окесон беше запитан кого предпочита – президента на Франция Еманюел Макрон или президента на Русия Владимир Путин. Окесон отказа да отговори на въпроса, заявявайки че не желае да прави избор. Макрон заяви, че Франция уважава правата на човека и че Швеция се „явява като една от страните със значителна демокрация“ и членка на ЕС. „Имам контакти с Путин постоянно и го уважавам, но Русия не представлява образец от гледна точка на правата на човека. Мисля, че Русия не може да бъде образец за шведите“, поясни френският президент.", "date": "2018.09.03", "title": "Еманюел Макрон: Мечтата на Путин е да демонтира ЕС"}
{"url": "https://www.faktor.bg/bg/articles/novini/svyat/oon-trafikat-na-hora-prez-sredizemno-more-stava-vse-po-riskov", "text": "Върховният комисариат на ООН за бежанците установи в доклад, че трафикантите на хора поемат все по-големи рискове при прехвърлянето на мигранти от Северна Африка към Европа. Либийската брегова охрана прехваща все повече лодки с мигранти и това засилва вероятността тези хора да умрат при пътуването през Средиземно море, предаде Асошиейтед прес. Това е едно от основните заключения в новия доклад на ВКБООН за мигрантския поток към Европа, озаглавен \"Отчаяни пътувания\". Макар общият брой прекосявания на морето и на смъртните случаи да е спаднал в сравнение с последните години, пътуването е по-смъртоносно в процентно изражение за онези, дръзнали да го предприемат. Миналата година 2276 души са загинали при опит да прекосят морето, което прави по един смъртен случай на всеки 42 души, успели да стигнат до Европа. Тази година са загинали 1095 души или един на всеки 18 пристигнали. През юни съотношението е един загинал на всеки седем пристигнали. \"Причината трафикът да става по-смъртоносен е, че трафикантите поемат все повече рискове, защото либийската брегова охрана упражнява по-силен контрол\", посочва в доклада Венсан Коштел, специален пратеник на ВКБООН за централното Средиземноморие. \"Те се опитват да намалят разходите. За тях става все по-скъпо да държат хора в складове като пленници\", добавя Той. Либийските власти са засекли или спасили 18 400 души между август миналата година и юли тази година или с 38 процента повече от същия период на 2016-2017 г. Пристигналите по море от Либия в Европа са намалели с 82 на сто за същия период до 32 800, сочи докладът.", "date": "2018.09.03", "title": "ООН: Трафикът на хора през Средиземно море става все по-рисков"}
{"url": "https://www.faktor.bg/bg/articles/novini/balgariya/do-obyad-slantse-oblatsi-i-dazhd-sledobed", "text": "Днес преди обяд ще бъде слънчево. След обяд ще се развива купеста и купесто-дъждовна облачност и главно в западната половина от страната краткотрайно ще превали, в отделни райони е възможно и да прегърми.   Ще духа слаб, в Източна България и Дунавската равнина - до умерен, вятър от изток-североизток. Максималните температури ще са предимно между 29 и 34 градуса, прогнозират синоптиците от НИМХ към БАН.  Над Черноморието ще бъде слънчево. Ще духа слаб до умерен изток-североизточен вятър. Максималните температури ще са между 28 и 30 градуса. Температурата на морската вода ще е от 26 градуса по северното крайбрежие до 29 градуса - по южното крайбрежие. Вълнението на морето ще бъде 1-2 бала.  В планините ще бъде предимно слънчево. В следобедните часове ще се развива купеста и купесто-дъждовна облачност и на места в западните масиви ще има краткотрайни валежи, ще има условия и за гръмотевична дейност. Ще духа до умерен вятър с източна компонента. Максималната температура на височина 1200 метра ще е около 22 градуса, на 2000 метра - около 15 градуса.", "date": "2018.09.03", "title": "До обяд слънце, облаци и дъжд следобед"}
{"url": "https://www.faktor.bg/bg/articles/ekspert-arabadzhievi-nay-veroyatno-sa-znaeli-che-gi-razrabotvat", "text": "Арабаджиеви най-вероятно са знаели, че ги разработват, заяви Тихомир Безлов от Центъра за изследване на демокрацията в \"Здравей, България\" на Нова телевизия. Така стана и с КТБ. При една такава голяма и дълга операция обикновено нещата изтичат, обясни той.    Моделът на чистене на ДДС предполага, че в един момент парите трябва да се превърнат в кеш. Мога само да предположа, че става дума пак за социално слаби или роми, собственици на фирмите, каза още той. Не може да има ефективна акция, когато основните заподозрени са оставени да излязат извън граница, каза бишият шеф на БОП Тихомир Стойчев. Той направи аналогия с шефа на КТБ и Цветан Василев и с акцията срещу Митьо Очите, които също не бяха в страната.", "date": "2018.09.03", "title": "Експерт: Арабаджиеви най-вероятно са знаели, че ги разработват"}
