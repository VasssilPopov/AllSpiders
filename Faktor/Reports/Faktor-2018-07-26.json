{"url": "https://www.faktor.bg/bg/articles/novini/svyat/darzhavniya-departament-na-sasht-za-krim-nikoya-strana-nyama-pravo-da-promenya-granitsite-na-druga-chrez-sila", "text": "Авериканското посолство в България публикува пълния текст на приетата Декларация на Държавния департамент на САЩ относно Крим. В нея ктегорично се осъжда анексирането на Крим с военна сила. Държавният департамент призовава Русия да прекрати окупацията на Крим. Ето и пълния текст на документа:", "date": "2018.07.26", "title": "Държавният департамент на САЩ за Крим: Никоя страна няма право да променя границите на друга чрез сила"}
{"url": "https://www.faktor.bg/bg/articles/bomba-sas-zakasnitel-avstraliya-i-nova-zelandiya-se-hvanaha-za-gushite-zaradi-zvezdichki-i-chertichki-vav-flagovete-im", "text": "Премиерът на Нова Зеландия Уинстън Питърс обвини Австралия, че копира националния им флаг. Той заяви на съседите си, че трябва да си измислят ново знаме, съобщава Си Ен Ен.   „Имаме го това знаме от много отдавна, а Австралия го копира. Те всъщност трябва да си сменят знамето и да уважат факта, че бяхме първи с този дизайн“, добави Питър, който изпълнява длъжността премиер докато Джасинда Ардърн е в отпуск по майчинство.    Действително знамената са доста подобни. И двете имат тъмносин фон с британското знаме в горния ляв ъгъл и съзвездието Южен кръст.   Различават се само по това, че австралийските звезди са бели, а новозеландските са червени, и че на австралийското знаме има една допълнителна звезда с шест лъча, символизиращи щатите и териториите на страната.    Нова Зеландие е приела флага си през 1902 година – 50 години преди голямата си съседка. От 1901 до 1954 година Австралия използва различни варианти на този важен символ.", "date": "2018.07.26", "title": "Бомба със закъснител: Австралия и Нова Зеландия се скараха заради звездички и чертички във флаговете им"}
{"url": "https://www.faktor.bg/bg/articles/sled-pozharite-atina-e-pod-voda", "text": "Улици, паркинги и подлези в гръцката столица са под вода след интензивните дъждове в района на Атина, излели се през изминалото денонощие. Валежите помогнаха за справянето с опустошителните пожари, отнели живота на над 80 души, но предизвикаха ново бедствие. Най-тежко е положението в северните квартали на столицата на Гърция. През последното денонощие властите в Атина са получили повече от 140 сигнала за помощ, най-вече свързани с изваждане на бедстващи шофьори от автомобилите им, залети от придошлите води. Част от основните пътни артерии в града и околностите му са затворени за движение. До момента няма данни за жертви. Комисарят по гражданската защита Янис Капакис призова гражданите да бъдат внимателни и да избягват пътуванията, тъй като има бури в цялата страна.", "date": "2018.07.26", "title": "След пожарите - Атина е под вода!"}
{"url": "https://www.faktor.bg/bg/articles/palno-edinodushie-ns-podkrepi-vetoto-na-prezidenta-za-privatizatsiyata", "text": "С пълно единодушие парламентът подкрепи ветото на президента Румен Радев върху Закона за приватизация и следприватизационен контрол, приет миналата сряда и върнат от държавния глава за ново обсъждане преди 2 дни. Припомняме, че лед ветото премиерът и председател на ГЕРБ Бойко Борисов разпореди на парламентарната си група да внесе нова поправка в Закона, за да отпаднат всички съмнения за лобизъм. Румен Радев възрази на параграфи, които ще доведат до преразглеждане на вече сключени приватизационни договори в ущърб на държавата и обществото. Въпреки че управляващите се съгласиха с президентските забележки, това не спести бурните дебати между тях и опозицията. \"Въобще не става дума тука за спасяването на редник Райън, този филмов герой. Тука става дума, и правилно реагират колегите от ГЕРБ, за спасяването на генерал Борисов. Предайте на въпросните редници, че напразно са пили шампанско оня ден. Да пият вода студена в големи количества\", заяви от трибуната Румен Гечев - депутат от ПГ \"БСП за България\". Цветан Цветанов - председател на ПГ на ГЕРБ, го контрира: \"Понеже вие излизате и говорите с такава вещина и отстоявате вашата принципна позиция, единственото, което можем да ви помолим от парламентарното мнозинство - спрете да пращате емисари към премиера и към финансовия министър, за да бъдете избран за представител на България в Черноморската банка в Солун, г-н Гечев. Това просто като послание го приемете от Генерала, където тука се упражнявахте в продължение на няколко минути.\" \"И ние за разлика от БСП не се въртим като влашка престилка, както е израза, имахме позиция в предишното заседание, имаме и сега същата позиция\", заяви от своя страна Искрен Веселинов - зам.-председател на ПГ \"Обединени патриоти\". ДПС и \"Воля\" не участваха в дебатите около Закона за приватизация и следприватизационен контрол. Но в крайна сметка след около два часа дебати президенското вето беше подкрепено с пълно мнозинство.", "date": "2018.07.26", "title": "Пълно единодушие: НС подкрепи ветото на президента за приватизацията"}
{"url": "https://www.faktor.bg/bg/articles/novini/svyat/us-senatori-pitat-tramp-prizovahte-li-putin-da-iztegli-voyskite-ot-krim-i-iztochna-ukrayna", "text": "Шестима американски сенатори написаха писмо до президента на САЩ Доналд Тръмп след срещата му с руския лидер Владимир Путин, пише \" \". Те очакват да получат от Тръмп подробна информация за договореностите, които са били постигнати между двамата президенти в Хелзинки. В писмото си до американския лидер те задават 13 въпроса, три от които засягат Украйна:  1. \t Призовахте ли президентът Путин да изтегли войските от Крим и Източна Украйна - така че и двете територии да бъдат върнати под контрола на правителството на Украйна?  2. \t Обсъдихте ли дали ще има американска помощ за Украйна в сферата на сигурността или каквито и да било други отстъпки 3. \t Бил ли е повдигнат пред президента Путин въпросът за политическите затворници, включително и за украинския режисьор Олег Сенцов, който от четири години е лишен от свобода и понастоящем е обявил гладна стачка?  В писмото си сенарите подчертават, че  отговорите на тези въпроси са от решаващо значение за националната сигурност на Съединените щати. Ако Тръмп отговори изчерпателно и откровено на всеки един от тях, ще покаже, че все още смята, че интересите на Америка са негов приоритет.  Писмото е подписано от американските сенатори: Боб Менедес (DN.J.), член на Комисията по външни отношения към Сената;  Чарлз Шумер, (DN.Y.), лидер на демократичното малцинство в Сената;  Дик Дърбин (D-Ill.), Заместник-председател на демократичното малцинство в Сената;  Марк Уорнър (D-Va.), Заместник-председател на Комисията по разузнаване към Сената;  Джак Рийд (DR.I.), член на Комсията за въоръжените сили към Сената;  Шеръд Браун (D-Ohio.), Член на Комисията по финанси към Сената.", "date": "2018.07.26", "title": "US-сенатори питат Тръмп: \"Призовахте ли Путин да изтегли войските от Крим и Източна Украйна?\""}
{"url": "https://www.faktor.bg/bg/articles/iskren-veselinov-emil-dimitrov-revizoro-beshe-podveden-za-zakona-za-privatizatsiyata", "text": "Нито един от Обединени патриоти не са гласували за промените в разпоредбите от Закона за допълнение на Закона за приватизация и следприватизационен контрол, заяви в \"Още от деня\" на БНТ Искрен Веселинов от ВМРО по повод скандала със спорните текстове, заради които президентът наложи вето. Веселинов уточни, че Емил Димитров-Ревизоро е бил подведен от колега да подпише и да внесе този проект, но го е изтеглил още на следващия ден. Въпросът е защо икономическата комисия не се е събрала веднага, за да обсъди и да види защо го оттегля. „Вината е доста споделена в този случай\", категоричен е Веселинов. Той коментира създалото се напрежение между Сидеров и Валери Симеонов в последните седмици. \"Ще продължаваме да държим на тази коалиция. Когато основните теми са споделени, винаги има мир\", посочи той. \"Достатъчно сме обединени, за да сме парламентарна група, за да сме се явили на избори, за да имаме ангажименти към нашите избиратели и политики, които следваме\", допълни веселинов.. „В последните дни основната тема е свързана с напрежение и неособено премерени изказвания в мрежата. Поне в „Обединените патриоти“ характерите са силни много и смятам - затова пък обективни“, заяви депутатът. По думите му нито един от спорните законопроекти не е фундаментален базисно и идейно за малката коалиция. „Преди около 2 седмици ние приехме своята законодателна програма за следващия сезон без всякакви проблеми, където са истинските акценти на нашите усилия, свързани с радикалния ислям и чуждото влияние в българските вероизповедания, мерки за противодействие на битовата престъпност, срещу социалния паразитизъм, мерки за обезпечаване на достоен живот на възрастните хора и ред други неща. Предстои да изготвим около 11 законопроекта, които на политическия съвет на Обединени патриоти бяха приети. Ясно е, че имаме обща посока във фундаменталните неща. Понякога страстите в периферни теми се нажежават повече, отколкото трябва\", обясни Веселинов. „Ясно е, че ние имаме обща посока във фундаменталните неща“, категоричен е той. По думите му политическият съвет, който е сформиран, е доста темпераментен. Веселинов обясни, че силно се надява да има повече събрания. „Надявам се, страницата днес да е затворена“, обясни той след спешния Коалиционен съвет, който премиерът Бойко Борисов свика днес. Участието на малката коалиция в това управление е променило управлението в много принципи, смята още политикът. „Систематично и точно изпълняваме програмата, с която сме дошли на власт“, посочи той.", "date": "2018.07.26", "title": "Искрен Веселинов: Емил Димитров-Ревизоро беше подведен за спорните текстове в Закона за приватизацията"}
{"url": "https://www.faktor.bg/bg/articles/strah-samolet-letyasht-ot-parizh-za-pekin-se-prizemi-izvanredno-zaradi-teroristichna-zaplaha", "text": "Самолет на китайската авиокомпания \"Еър Чайна\", изпълняващ полет от Париж за Пекин, се върна днес обратно на летището в Париж заради \"терористична\" заплаха, обявиха от авиокомпанията. Самолетът Боинг 787, изпълняващ полет СА876, излетял от летище \"Шарл де Гол\" в Роаси край Париж в 12,59 ч. местно време. Той се е върнал обратно там след получаване на информация, че е възможно да се подготвя терористичен акт срещу машината. Самолетът е кацнал безопасно. Пътниците са невредими. След връщането самолетът е преминал през процедури в съответствие с регламента за действия при възникнали подобни ситуации.", "date": "2018.07.26", "title": "Страх: Самолет, летящ от Париж за Пекин, се приземи извънредно заради \"терористична заплаха\""}
{"url": "https://www.faktor.bg/bg/articles/novini/balgariya/bzns-nedopustimo-e-volen-siderov-da-opredelya-dnevniya-red-na-balgariya", "text": "От днешната пресконференция на управляващата коалиция чухме, че са се разбрали. Не чухме политически позиции, не чухме нищо от причините, които изправиха един срещу друг вицепремиери и председатели на управляващите партии. Чухме, единствено и най-вече, че националистическата тройна коалиция оцеля за пореден път и тя има един единствен крепител в лицето на крайно компроментирания Волен Сидеров, чиито забележки всички са приели.Това се казва политическа Декларация на БЗНС, разпространена до медиите. Според земеделците на Николай Ненчев управляващата коалиция оцеля за пореден път за още един месец, както каза Каракачанов и ще има време за море и ваканция на този пародиен парламент. А въпросите, повдигнати от сблъсъка на задкулисни и геополитически интереси остава да се договарят по мафиотски, на маса и скрито от публиката. За пореден път пред екраните блесна златният пръст от времето на Орешарски, започнал кампанията си от Крим, настояващият България да напусне НАТО, биещият студенти и вечният крепител на стабилността – руският наместник в България – Волен Сидеров. Той публично заяви, че целта на кабинета Борисов 3 е да изкара пълен мандат, докато театралната опозиция в лицето на БСП го подкрепя мълчаливо. Зад режисираните реплики на правителството проличава една невидима ръка, която контролира както правителството, така и опозицията и президента. Поредният меркантилен консенсус около стабилността не е в състояние да предотврати предсрочните парламентарни избори, които се очертават като единствения изход, прогнозират земеделците.", "date": "2018.07.26", "title": "БЗНС: Недопустимо е Волен Сидеров да определя дневния ред на България"}
{"url": "https://www.faktor.bg/bg/articles/novini/svyat/pochina-nay-vazrastnata-zhena-na-planetata", "text": "Тио Мияко бе притежателка на титлата за най-дълго живялата жена на планетата, като нейна предшественичка е Наби Таджима, която умира в Кагошима, Южна Япония. Тио Мияко, която е родом от Канагава, почина на 118 годишна възраст. Това съобщи японският вестник Tokushima Shimbun, позовавайки се на Министерството на здравеопазването, труда и благосъстоянието на островната държава. Тя е родена през 1901 година, живяла е 117 години и 81 дни и това я прави най-старата жена на планетата. Но кой ще получи титлата за на най-възрастния жител на Земята сега, след нейната смърт, все още не е известно. Най-вероятният и потенциален кандидат е 115-годишната г-жа Танака от град Фукуока в югозападна Япония. Роднините на Тио Мияко я описват като мил, добър и любезен човек.  \"Тя донесе щастие на всички, които я срещнаха. Ще ни липсва много\", споделя племенникът на починалата пред местните журналисти.", "date": "2018.07.26", "title": "Почина най-възрастната жена на планетата"}
{"url": "https://www.faktor.bg/bg/articles/novini/balgariya/uzhasyavashto-martviyat-gard-na-nso-s-obezobrazeno-litse-i-schupen-nos", "text": "Лицето на мъртвия гард на НСО Радослав Д., чието тяло морето изхвърли на бетонния кей край луксозна резиденция на Отманли, е било обезобразено, а носът му счупен, твърди Флагман.бг. Гледката била потресаваща, казаха очевидци. „Не знаем какво му се е случило, но изглеждаше ужасяващо. Нараняванията бяха по лицето и цялата глава”,  уточняват източници на изданието. Официална информация за мъртвия гард все още няма, вероятно няма и да има. Според неофициални източници в кръвта на 37-годишния Радослав Д. – дългогодишен служител на НСО, е открито и сериозно количество алкохол. Той страдал и от сърдечни проблеми, заради което близо година бил в болничен, разказаха негови колеги. Основната версия е, че е препил и тази сутрин е влязъл в морето, след което е получил инфаркт.  Откъде са множеството наранявания? Едната хипотеза е да е пострадал снощи, а другата – травмите да са получени, след като тялото му е било изхвърлено край бетонния кей, намиращ се непосредствено пред палата на „Минстрой”. В това има известна логика, защото там, където бе открито тялото има тетраподи и е възможно вълните да са изблъсквали многократно тялото на мъртвия гард. Според информация на изданието Радослав е влязъл в морето от т.нар. Стар плаж в Отманли, там са открити дрехите му и мобилния телефон. Течението в Черно море е от север на юг и водата бързо го е изхвърлила на около 500 метра от плажа.", "date": "2018.07.26", "title": "Ужасяващо: Мъртвият гард на НСО с обезобразено лице и счупен нос"}
{"url": "https://www.faktor.bg/bg/articles/puskat-ot-aresta-pensionera-pomlyal-dete-v-sandanski", "text": "Тежко остава състоянието на 6-годишния Мартин от Сандански. Детето е с опасност за живота в \"Пирогов\", след като пенсионер го блъсна на тротоара в затворен за автомобили участък. Възрастният шофьор ще бъде освободен днес от ареста срещу парична гаранция заради влошеното му здравословно състояние. А лекарите от реанимацията в \"Пирогов\" не се наемат с прогнози за живота на блъснатото дете. \"За възрастните шофьори да има определени строги правила. Ако трябва, на изпити да ходят, да преуравняват нещата. След като е бил в такова състояние, защо му позволяват да сяда зад волана? Моля се живо и здраво да ми е внучето. Всичко друго се оправя. Но да ни се възстанови детето\", заяви за Нова ТВ Елисавета Аврамова, бабата на пострадалото дете.", "date": "2018.07.26", "title": "Пускат от ареста пенсионера, помлял дете в Сандански"}
{"url": "https://www.faktor.bg/bg/articles/ikonomika/biznes/borisov-i-shef-na-rosatom-obsadiha-badeshteto-na-v-i-vi-blok-na-aets-kozloduy", "text": "Министър-председателят Бойко Борисов и първият заместник-генерален директор и директор на Блока за бизнес развитие и международен бизнес на държавната корпорация \"Росатом\" Кирил Комаров отбелязаха успешното сътрудничество между българската и руската страна в изпълнението на проекта за удължаване живота на V и VI блок на АЕЦ \"Козлодуй\". Това съобщиха от правителствената информационна служба. По думите на премиера Борисов продължаването срока на експлоатация на двата енергоблока на атомната ни централа е един от основните приоритети на правителството в областта на енергетиката. Запазването капацитета на ядрената енергетика ще гарантира сигурността на българската енергийна система. По време на срещата министър-председателят информира руската страна за решенията на Народното събрание и на Министерския съвет за възобновяване на дейностите по търсене на възможност за изграждане на АЕЦ \"Белене\". Заложените от българска страна условия предвиждат изграждане на централата съвместно със стратегически инвеститор, на пазарен принцип и без предоставяне на държавна гаранция. \"Приветстваме решението на българското правителство да възобнови проекта за АЕЦ \"Белене\" и ще се радваме да помогнем при неговото реализиране\", каза Кирил Комаров.", "date": "2018.07.26", "title": "Борисов и шеф на \"Росатом\" обсъдиха бъдещето на V и VI блок на АЕЦ \"Козлодуй\""}
{"url": "https://www.faktor.bg/bg/articles/zapochva-izlachvaneto-na-kultov-koreyski-serial", "text": "От 30 юли БНТ1 започва излъчването на хитовия корейски сериал „Съкровище в двореца“. Той е една от най-успешните корейски телевизионни продукции, вече излъчвана в над 90 държави по цял свят: от Австралия, Канада, Гърция, Румъния, Унгария, Испания, Франция до Зимбабве, Афганистан, Шри Ланка и др. Сериалът разказва се удивителната история на Великата Чан-гъм – първата жена в корейската история, издигнала се до изключително престижна позиция в йерархията на кралския двор. Действието в сериала се развива през ХVІ в., когато корейското кралство се нарича Чосон. Филмът пресъздава епохата, в която патриархалните конфуциански нрави поставят жените в подчинено положение: те нямат право да ходят на училище, да влизат в библиотеки или да заемат правителствени постове. Историческият контекст на сюжета прави историята за общественото израстване на Чан-гъм още по-интригуваща. Героинята преминава през редица препятствия, дворцови интриги, женска ревност и държавни заговори. Позицията ѝ на придворна дама я обрича на непорочност – единственият мъж, на когото придворните дами могат да принадлежат, е кралят. Сериалът представя по интригуващ начин културата, нравите и традициите на средновековното корейско общество и внася деликатна доза екзотика за българските зрители с детайли за корейската кухня, медицина и начин на живот. При първото си излъчване в Република Корея сериалът „Съкровище в двореца“ предизвиква истински фурор и събира пред малкия екран аудитория от всички възрастови групи. На филмовата поредица се приписва и заслугата за възраждане на интереса към традиционната корейска кухня. Българските зрители ще се срещнат с едни от филмовите звезди на Азия. На огромна популярност се радва актрисата, която влиза в ролята на Чан-гъм – И Йонг-е. На почитателите на арт киното тя е позната от филма „Съчувствие за лейди Мъст“ (Sympathy for Lady Vengeance) на големия корейски режисьор Пак Чан-ук. Носител е на редица награди, в това число и за превъплъщението си в „Съкровище в двореца“. Другата звезда в сериала е Чи Джин-и – един от най-популярните актьори в Корея, който изпълнява в сериала ролята на Мин Чон-хо – любимият на главната героиня. „Съкровище в двореца“ е една от филмовите продукции, които стоят в основата на т. нар. корейска вълна (K-Wave), която през последните години превръща корейската поп култура във феномен не само в Азия, но и по целия свят.", "date": "2018.07.26", "title": "Започва излъчването на култов корейски сериал"}
{"url": "https://www.faktor.bg/bg/articles/sport/koshmar-za-dzhokovich-otvlyakoha-dyadoto-na-zhena-mu-i-go-pusnaha-sreshtu-otkup-ot-2-miliona-evro", "text": "Невиждан ужас изпита семейство Джокович, след като дядото на съпругата на известния тенисист - Йелена бе отвлечен и пуснат в рамките на часове. Милослав е бил похитен, а в размяна са били поискани 2 милиона евро от Новак. Джокович най-вероятно не е платил сумата, но отвлеченият е бил пуснат и намерен от местни хора на няколко километра от мястото където живее, вързан с белезници за електрически стълб. \"В шок сме от случилото се и засега не сме в състояние на говорим по случая. Благодарим на полицията за бързата реакция\", се казва в изявление от агента на Новак Джокович.", "date": "2018.07.26", "title": "Кошмар за Джокович: Отвлякоха дядото на жена му и го пуснаха срещу откуп от 2 милиона евро"}
{"url": "https://www.faktor.bg/bg/articles/geri-nikol-izvartya-nomer-na-bsp-nyama-da-pee-za-tyah-na-buzludzha", "text": "Гери-Никол се е отметнала от ангажимента си да пее за БСП. Тя и певицата Дара бяха наети от “Позитано” 20 за концерт по време на международната младежка среща, която ще се проведе в Казанлък утре. С нея ще стартират събитията преди традиционния червен събор на Бузлуджа. Поканени са представители на младежките организации на сродните леви партии от 6 балкански държави, сред които и младежите на македонския премиер Зоран Заев. За участието си Гери-Никол е сключила договор със соццентралата за хонорар от 3500 лв., разкриха запознати. Младата звезда обаче имала ангажимент във Варна за същия период.  \"Гери-Никол се отказа от участие. Парите за заплатения хонорар ще ни бъдат върнати\", обясниха от \"Позитано\" 20. В средите на БСП има съмнения, че отказът е след натиск от страна на ГЕРБ. Името на нашумялата певица се появи на афиш, рекламиращ събитието на комсомола, заедно с това на колежката ѝ Дара. На историческата поляна в неделя пък ще пее Горан Брегович. Преди това в Казанлък лидерката Корнелия Нинова лично ще поведе колоездачен пробег за купа “Бузлуджа 2018”.", "date": "2018.07.26", "title": "Гери-Никол извъртя номер на БСП - няма да пее за тях на Бузлуджа!"}
{"url": "https://www.faktor.bg/bg/articles/ikonomika/turizam/angelkova-za-zakona-za-shuma-proverki-tryabva-da-ima-no-da-ne-prechat-na-biznesa", "text": "Министърът на туризма Николина Ангелкова днес коментира в курорта Златни пясъци новия Закон за шума. Според нея трябва да се намери решение, което да е в полза на почиващите, но и да не пречи на бизнеса, защото от бранша се оплакват, че проверките водят до отлив на клиенти. \"Проверки трябва да има, но те трябва да бъдат направени така, че да не пречат на бизнеса. Щом пречат на бизнеса - очевидно трябва да бъде променен начинът, по който се правят тези проверки. Министър Ангелкова подчерта, че туристическият сектор е важен и той трябва да е приоритет. Има устойчиви ръстове не само на туристи, но и на приходи в хазната. Дори при лошото време това лято има 5% ръст на туристите, а България все повече се утвърждава като дестинация, която предлага добро качество на разумни цени за гости от среден към висок клас\", заяви Ангелкова.  В момента от министерството правят масови проверки за категоризацията на хотелите и обектите за настаняване по Черноморието. Драстични нарушения бяха открити в хотел \"Палма\" в \"Златни пясъци\". Вече е започнала процедура за понижаване на категорията му от четири на две звезди. Установено е, че хотелът е недостъпен за хора с увреждания, в сервизните помещения няма сифони, а част от заведенията и фитнес залата не работят. Николина Ангелкова, министър на туризма: На нас паметници не ни трябват. Трябва да има функциониращи помещения, които да обслужват туристите със съответното качество. При проверките е установено, че условията в още 5 хотела по Черноморието не отговарят на категорията им. От министерството на туризма съветват летовниците да сигнализират за нередности на \"горещия\" телефон, обявен на сайта им. Оттам ще настояват и за промени в Закона за туризма и за създаването на туристически инспекторат, който ще следи дали категоризацията на хотелите отговаря на условията в тях.", "date": "2018.07.26", "title": "Ангелкова за Закона за шума: Проверки трябва да има, но да не пречат на бизнеса"}
{"url": "https://www.faktor.bg/bg/articles/deputatite-vazlozhiha-na-temenuzhka-petkova-da-tarsi-sporazumenie-po-deloto-na-ek-sreshtu-bulgargaz-bulgartransgaz-i-beh", "text": "Народното събрание възложи на министъра на енергетиката Теменужка Петкова да предприеме действия за споразумение по т.нар. \"газово дело\" на Европейската комисия срещу \"Булгаргаз\", \"Булгартрансгаз\" и Българския енергиен холдинг. Делото е заради злоупотреба с господстващо положение, като се твърди, че трите дружества са  възпрепятствали други компании да получат достъп до газовата инфраструктура на страната. Председателят на енергийната комисия Делян Добрев от ГЕРБ, който е вносител на предложението, поясни: \"Би било несправедливо, ако за \"Газпром\" е допустимо да сключи споразумение с Европейската комисия, а тази възможност бъде отказана на българските дружества. Отделен въпрос е дали възпрепятстването на достъпа до инфраструктурата действително е по вина на българските дружества, или не\".  При евентуално постигане на споразумение страната ни може да избегне санкции, които могат да достигнат 330 милиона евро. Наказателна процедура беше образувана заради жалба на \"Овергаз\" от 2011 г. за това, че на компанията е отказан достъп до газопреносната мрежа.", "date": "2018.07.26", "title": "Депутатите възложиха на Теменужка Петкова да търси споразумение по т.нар. \"газово дело\" на ЕК"}
{"url": "https://www.faktor.bg/bg/articles/400-migranti-shturmuvaha-ogradata-na-ispaniya", "text": "Около 400 мигранти от Субсахарска Африка успяха да се доберат днес до Испания с щурм на двойната ограда между Мароко и ексклава Сеута, като някои от тях атакуваха силите за сигурност с негасена вар, предаде АФП. Прехвърлянето през оградата е най-масовото от февруари 2017 г., когато над 850 мигранти успяха да се доберат до испанска територия. Това става в момент, когато Испания става дестинация № 1 за мигранти, преминаващи с лодки Средиземно море, като изпревари Италия с 19 586 пристигнали от началото на годината, сочат данните на Международната организация по миграция. Говорител на гражданската гвардия в Сеута заяви, че мигрантите успели да се прехвърлят през двойната ограда, на върха на която има бодлива тел днес рано сутринта. Те го направили внезапно и с насилие, като някои хвърляли по полицаите негасена вар, която носели в туби и бутилки. Над 10 полицаи пострадали, като четирима от тях са настанени в болница с изгаряния по лицето и ръцете. От Червения кръст съобщиха за 30 ранени мигранти, като 11 от тях били закарани в болница за шевове и преглед за възможни фрактури. Сеута и другата испанска територия на северната граница с Мароко - Мелия, са единствената сухопътна граница на ЕС с Африка, която много африканци се опитват да пресекат, посочва АФП.", "date": "2018.07.26", "title": "400 мигранти щурмуваха внезапно и с насилие двойната ограда на Испания"}
{"url": "https://www.faktor.bg/bg/articles/advokat-dzhendar-stereotipite-ni-prechat-da-razberem-sashtnostta-na-istanbulskata-konventsiya", "text": "Представители на \"Български адвокати за правата на човека\" се срещнаха с делегация на Партията на европейските социалисти по темата за ратификацията на Истанбулската конвенция. \"Целта на срещата беше да се разбере как се случват нещата без наличието на Истанбулска конвенция - от нас като адвокати, като хора, които се явяват по дела и защитават жертви на насилие\", разказа пред БНР Йорданка Бекирска от от Фондация \"Български адвокати за правата на човека\". \"За съжаление, изразиха своето притеснение, че някои от държавите от бившия Съветски съюз, които всъщност са новите членки на Европейския съюз - Литва, Латвия, Естония, Словакия, те също подемат по подобен почин същата нота - джендър, трети пол, изобщо джендърофобията такава, каквато в момента съществува в България. Изразиха опасения. Не казаха, че се случва. Казаха, че започват да се прокрадват подобни притеснения у гражданите на тези държави. За целия Западен свят това не стои като проблем\", уточни адвокат Бекирска. От 28 държави-членки 20 до момента са ратифицирали ИК, но в нито една дебатът не е бил поставен по този начин като в България, допълни тя. Юристът даде пример със статистики за миналата година за джендър-стереотипите, които показват, че западните държави стоят много по-добре от нас, а гореизброените държави са сред първите, чиито граждани имат \"най-сериозен джендър-стереотип в мисленето\". \"При нас съществува едно консервативно мислене, джендър стереотип, който ни пречи да разберем що е това джендър изобщо – за социалната роля\", каза още Йорданка Бекирска. \"За мен до ден-днешен не стана ясно откъде дойде изведнъж този страх от измисления трети пол и въобще джендър-идеологията защо не беше възприета правилно от нас. Според мен, причината е в липсата на информация, в това, че на гражданите не им беше обяснено какво представлява джендър. Аз, сама за себе си, за първи път чух за тази идеология през 2005-та година, когато правих втората си магистратура в Испания в един международен университет. За мен тогава също беше ново и изненадващо. Обаче джендър в никакъв случай не е ЛГБТ и общността - хората, които са лесбийки, гейове, бисексуални, транссексуални. Това не са те. Сега, в момента, като видят някой с малко по-странно облекло, поведение или нещо подобно, хората решават, че това е джендър и те всъщност така го наричат\", посочи адвокатът. Все пак има възможност да се направят всички законови изменения, които предвижда Истанбулската конвенция, но без самата тя да бъде ратифицирана, убедена е Бекирска. Тя нарече подобни мерки \"законодателна вълна\" и даде конкретни примери от практиката как биха се решавали казуси, свързани с насилие, ако има действаща Истанбулска конвенция и при липсата на такава. Утре се очаква Конституционният съд да се произнесе за Истанбулската конвенция.", "date": "2018.07.26", "title": "Адвокат:Джендър стереотипите ни пречат да разберем същността на Истанбулската конвенция"}
{"url": "https://www.faktor.bg/bg/articles/mezhdu-shamarite-maya-manolova-stava-posrednik-mezhdu-dvata-palatkovi-lagera-pred-parlamenta", "text": "Омбудсманът Мая Манолова заяви, че поема ролята на посредник в противоречията между двата палаткови лагера пред Народното събрание. Тя се срещна и с майките на деца с увреждания, и с организациите на хората с увреждания: \"И двете палатки имат притеснения от реформата, която предстои да се случи, и по-точно от факта, че не е ясно дали наистина социалното министерство ще прави реформа, както е обещало. Аз също споделям техните притеснения, а иначе това, в което се убедих, е, че проблемите са им еднакви. Те нямат противоречиви интереси. Всъщност техният проблем е с политиките по отношение на хората с увреждания. Те са еднакво неглижирани\". Мая Манолова обяви, че ще се опита да убеди майките от протестния палатков лагер да се върнат в работната група в социалното министерство, която подготвя новия Закон за хората с увреждания. В 17 часа министърът на труда и социалната политика Бисер Петков ще посети палатковите лагери на майките на деца с увреждания и на организациите на хората с увреждания до Народното събрание.", "date": "2018.07.26", "title": "Мая Манолова ще помирява двата палаткови лагера пред парламента"}
{"url": "https://www.faktor.bg/bg/articles/gard-na-nso-e-nameren-martav-na-plazha-kray-burgas", "text": "Гард на НСО е намерен мъртъв на плаж \"Отманли\" край Бургас. Тялото на 37-годишния мъж е открито в 09.05 часа тази сутрин от случайно преминаващ летовник, който е сигнализирал веднага в полицията, съобщиха от ОД на МВР в Бургас. Първоначалният оглед на трупа е потвърдил, че смъртта е настъпила заради удавяне. На брега са намерени от разследващите личните му вещи и дрехите, с които е отишъл по-рано на плаж. В този район се намира един от сараите на лидера на ДПС Ахмед Доган, а твърде възможно е мъртвият да е негов гард. Тялото е откарано в отделението по Съдебна медицина в УМБАЛ Бургас. Откритият мъртъв служител на НСО не е бил на работа към момента на инцидента, съобщиха от Националната служба за охрана. По случая вече е образувано досъдебно производство. При извършения оглед на местопроизшествието не са открити следи от насилие.", "date": "2018.07.26", "title": "Гард на НСО е намерен мъртъв на плаж \"Отманли\" - там са сараите на Доган"}
{"url": "https://www.faktor.bg/bg/articles/obshtestvo/ulitsata/varna-ne-e-v-balgariya-tuk-chestvat-s-voenni-pochesti-komunisti-teroristi", "text": "Преди няколко дни  Faktor.bg съобщи, че военният министър Красимир Каракачанов е отказал на БСП гвардейската рота да почете македониста-терорист Никола Вапцаров. Освен това стана ясно, че от президентството натискали за почести, но от МО отбили атаките. Всъщност гвардейската рота е трябвала да участва във възпоменание, по случай годишнина от разстрела на Н. Й. Вапцаров и негови другари комунисти. Мотивът на военния министър е, че не може почетната гвардейска рота да се използва за такива цели, защото Вапцаров е бил комунист-терорист, обявил се за македонист. Достойна позиция на Каракачонов, без съмнение.  Но същевременно, във Военноморското училище във Варна, кръстено на същия Вапцаров се проведе в понеделник, 23 юли т.г. възпоменателно честване на патрона им, с прекъсване на учебните занятия и  тържествен парад на плаца на вече оперетния състав на униформените курсанти. На възпоменанието от разстрела на Вапцаров присъствали:  Мая Вапцарова – племенница на поета,  Илия Милушев – съветник на върховния главнокомандващ на Въоръжените сили на Република България по военната сигурност,  Илиян Карагьозов – заместник областен управител на област с административен център Варна,  Коста Базитов – заместник-кмет на Община Варна, контраадмирал Митко Петев – командир на Военноморските сили, протойерей Димитър Георгиев от Варненска и Великопреславска света Митрополия, академик Стефан Воденичаров, началници на ВВМУ „Н. Й. Вапцаров“, районни кметове, представители на неправителствени организации, управители на фирми и организации, свързани с морския бизнес и индустрия. Началникът на Военноморското училище е изнесъл прочувствена реч за делото на този измислен в годините на комунизма „Герой”, възхвалили са неговите стихотворения. Дори местният прокомунистически вестник излезе с възторжена статия и снимки за това събитие. На всичко отгоре парада се провежда  които все още продължават да стоят от четирите страни на шпила на централния учебен корпус. А в България уж има закон за премахване на комунистическите символи, но за Варна той явно не важи. Проведеното  възпоменание от ръководството на  ВВМУ „Н. Й. Вапцаров“ предизвиква доста основателни размисли, защото името на въпросния поет-революционер отдавна не се приема от българската история еднозначно, а днес вече е един спорен символ, който тежи върху авторитета на Военноморското училище. Разсекретените исторически документи категорично сочат Вапцарав, като участник в терористична комунистическа група, получавал пари за антибългарската си дейност от болшевишка Русия. Спорният поет се е самоопределял като македонец и е работил под диктата на Сталин за налагане на македонизма в Пиринско. Оставам с чувството, че военноморското училище във Варна и командването на военноморския ни флот са се превърнали в непотопяемия самолетоносач на комунизма, който успешно оцелява и в годините на демокрация и ясна ориентация на България към ЕС и НАТО. Парадоксално в случая е, че министърът на отбраната има ясна позиция за делото на Вапцаров, а подчиненото му  военноморско училище  прави точно противоположното.  Ситуацията изглежда доста шизофренно. Явно офицерите от ВМФ живеят в друга страна и служат на друга армия. Подобно поведение демотивира армията, разколебава обществото и преди всичко е порочен пример за младите, на които продължават да им налагат измислени митове и легенди за герои антифашисти, какъвто Вапцаров не е бил. Това възпоменание е основателен повод и военното министерство да постави на обсъждане въпроса, дали Военноморското училище във Варна трябва да продължава да носи името на комунистически терорист, работил със съветски пари против Отечеството си.", "date": "2018.07.26", "title": "Варна не е в България – тук честват с военни почести комунисти-терористи"}
{"url": "https://www.faktor.bg/bg/articles/novini/balgariya/parlamentat-odobri-vavezhdaneto-na-tol-sistemata-i-elektronnite-vinetki", "text": "С приемане на първо четене на промени в Закона за пътищата парламентът днес одобри въвеждането на тол-система и електронните винетки като начин за плащане на ползването на републиканските пътища. \"За\" гласуваха 113 народни представители, 1 беше \"против\", а 69 се въздържаха, обобщава \"Фокус\". Според промените леките автомобили и превозните средства с обща допустима маса до 3.5 тона ще плащат за ползването на пътищата чрез електронни винетки, които ще бъдат въведени от началото на следващата година. Както досега, те ще са годишни, тримесечни, месечни и седмични, които ще запазят цените си. Въвежда се уикенд винетка, която ще важи от петък на обед до неделя в полунощ, но колко ще струва тепърва ще се уточнява. Електронните винетки ще могат да се купуват на терминали за самотаксуване или с картово плащане. Има и възможност за събиране на вземанията чрез т.нар. карти за гориво, издавани от различни търговци, чрез които се осъществяват безкасови регистрации на разплащанията, с карти или чипове, които отчитат транзакцията. Камионите, автобусите и всички превозни средства с допустима маса над 3.5 тона ще използват тол-система на база изминатото разстояние. То ще се изчислява с монтирано в превозното средство бордово устройство, което регистрира данните за изминатото разстояние и позицията с помощта на глобална навигационна сателитна система. За превозните средства, които нямат такова устройство, законът предвижда използването на маршрутна карта. За изминаването на едно и също разстояние ще се плаща различна сума в зависимост от състоянието на пътя. Предстои уточняване ползването на кои пътища ще е платено, като за момента сигурно е, че такива ще бъдат магистралите и републиканските шосета първи и втори клас. По предварителни данни става въпрос за около 16 хиляди километра пътна мрежа. Не е изключено да бъдат обхванати и част от третокласните пътища. Тол-системата трябва да заработи от 16 август 2019 година. При дебатите преди гласуването от БСП обявиха, че искат в залата да присъства министърът на регионалното развитие Николай Нанков, тъй като имат много въпроси към него. \"Вчера той наговори куп неистини. Считам, че министърът е този, който трябва да обясни каква е политиката и как ще постигне заложените в програмата на ГЕРБ цели\", каза Драгомир Стойнев от левицата. От ГЕРБ контрираха, че не може мотивите за или против законопроекта да бъдат на база присъствието на министъра. Заместник-председателят на Комисията по транспорт Станислав Иванов уточни, че цените на тол-таксите не са ясни, тъй като законът дава рамката. \"Дава се рамката на стартирането на тол-системата. След това септември месец ще бъдат направени обществени обсъждания. Ще се дискутират цените, ще се дискутират обхватите\", допълни той. Съгласно подписания в началото на годината договор тол-системата ще се изгради от консорциума \"Капш трафик солюшънс\" с водещ партньор австрийската Kapsch. Стойността на договора е 150 млн. лева без ДДС, които фирмата ще си върне, като започне събиране на таксите.", "date": "2018.07.26", "title": "Парламентът одобри въвеждането на ТОЛ-системата и електронните винетки"}
{"url": "https://www.faktor.bg/bg/articles/skandalat-mezhdu-ataka-i-nfsb-se-razrastva", "text": "Трусовете в \"Обединени патриоти\" придобиват нов характер, превръщайки се личен конфликт между лидера на \"Атака\" Волен Сидеров и депутата от Националния фронт за спасение на България (НФСБ) Валентин Касабов. Сблъсъкът между двамата депутати се състоял в парламента днес, след като репортер на партийната телевизия на \"Атака\" - \"Алфа\", започна да гони Касабов в кулоарите на Народното събрание с въпрос: \"Вие защо си позволявате да удряте г-н Сидеров?\", след който обаче не последва никакъв отговор. Свидетели на комфузната ситуация станаха репортери, които бяха поканени за изявление на Касабов пред стаята на парламентарната група на \"Обединени патриоти\", което впоследствие бе отменено от пиарите на групата. Вместо Касабов депутатът от \"Обединени патриоти\" Миглена Александрова, която преди бе пиар на партия \"Атака\", обяви пред журналисти, че в стаята на групата тази сутрин Валентин Касабов е бутнал Волен Сидеров, но не съобщи подробности. В същото време лидерът на \"Атака\" отказа да отговаря на журналистически въпроси с аргумент, че отива на заседание на коалиционния съвет при премиера Бойко Борисов, на което по думите му да се направела крачка назад, за да се върви напред и да има разбирателство в коалицията.  Попитан дали Касабов го е бутнал, той все пак отвърна: \"Бутна ме, да. Няма нужда да се потвърждава. Изнервен е нещо. Държи се неадекватно.\", бе лаконичен атакистът. \"Аз ако го бутна, той точно за 5 секунди ще бъде в състояние на нокдаун. Но той е болен човек. Аз ще си сложа грях на душата, ако трябва да му отговарям. От моя страна нищо няма да последва\", каза още Сидеров за конфликта с Касабов. После обяви, че до спречкването се е стигнало, след като той попитал депутата от НФСБ защо оспорва лидерството му начело на парламентарната група. Ден по-рано Касабов обяви, че Сидеров влиза от филм във филм и вече не го имат за лидер. Според разказа на Сидеров Касабов не отговорил, а започнал да го обижда, заради което трябвало да напусне парламентарната група. В разказа си лидерът на \"Атака\" потвърди тезата си от сряда, че управлението може да е стабилно и кабинетът да продължи да работи дори и Валери Симеонов да не е вицепремиер. При опит да бъдат зададени въпроси на Валентин Касабов, вместо него коментар пред медиите направи лидерът на \"Воля\" Веселин Марешки. Той открито се обяви в защита на Волен Сидеров. \"Ей така ще се разгърнем пред стаята и няма да допуснем никакви нападатели да го тормозят физически\", каза Марешки, който в сряда също намекна, че ще поискат оставките на вицепремиерите Валери Симеонов и Красимир Каракачанов. От партия \"Воля\", в амбицията си да станат страна в конфликта, разпространиха до медиите специално съобщение, в което разказват как Веселин Марешки лично спасил Волен Сидеров от физическа саморазправа, какъвто в същност е нямало. После обаче от пресцентъра на партията сами свалиха съобщението.  Когато Валентин Касабов излезе от пленарната зала, той категорично отказа да отговаря на каквито й да било въпрос.   \"Нищо няма да коментираме. Оставете ни да минем\", отсече Касабов и отхвърли обвиненията, че е блъскал лидера на \"Атака\". \"Няма такова нещо. Това са измислици. Това са пак някакви такива сънища. Той много неща може да твърди. Спокойно. Спокойно.\"  В момента в Министерския съвет тече заседание на коалиционния съвет на ГЕРБ и \"Обединени патриоти\". В него влизат премиерът Бойко Борисов, зам.-председателят на ГЕРБ Цветан Цветанов и тримата съпредседатели на \"Обединени патриоти\" Волен Сидеров, Валери Симеонов и Красимир Каракачанов.", "date": "2018.07.26", "title": "Скандалът между Атака и НФСБ ескалира, Марешки се хвали - спасил от саморазправа Волен Сидеров"}
{"url": "https://www.faktor.bg/bg/articles/sasht-nalozhi-novi-sanktsii-zaradi-himicheskoto-orazhie-v-siriya", "text": "Американското министерство на финансите наложи санкции на пет юридически и осем физически лица, свързани с програмата за химическо оръжие на Сирия, съобщи министерството, цитирано от \"Ройтерс\". Санкционираните физически и юридически лица са играели изключително важна роля в мрежа, която купувала електроника за нуждите на сирийската структура, разработваща оръжията, посочи ведомството. \"Ужасяващата употреба от Сирия на химически оръжия, включително атаките срещу невинни жени и деца, остави трайни следи в нашето съзнание\", заяви американският заместник-министър на финансите по въпросите на борбата с тероризма Сигъл Манделкър. \"Днес е продължението на нашата кампания да спрем безмилостните нападения на режима на Асад, като атакуваме логистичните мрежи, подпомогнали програмата на режима за химическо оръжие\", добави заместник-министърът. САЩ са координирали санкциите с Франция, която по-рано тази седмицата поднови замразяване на авоарите на 24 организации и лица за подкрепа към сирийката структура. Сред засегнатите е ливанската фирма за електроника Electronics Katrangi Trading (EKT), която според Вашингтон е основен доставчик.", "date": "2018.07.26", "title": "САЩ наложи нови санкции заради химическото оръжие в Сирия"}
{"url": "https://www.faktor.bg/bg/articles/kray-na-razdora-v-upravlyavashtata-koalitsiya", "text": "Страстите, които бяха разпалени между партньорите в малката коалиция, са укротени. Това стана ясно сред срещата на партньорите във властта при премиера и лидер на ГЕРБ Бойко Борисов в Министерския съвет. Знак за това беше, когато един до друг застанаха Борисов, Красимир Каракачанов, Волен Сидеров, Валери Симеонов. На фона на успехите, които постигаме, междуличностните отношения нямат значение, заяви Борисов след края на разговорите на \"Дондуков\" 1. Благодаря на коалиционните партньори, че загърбиха междуличностните конфликти, продължи той.  „Имаше някои неразбрания между парламентарните групи, главно по законопроекти. Мога да кажа, че по начина, по който се разбирахме да функционира коалицията, това ще бъде избегнато“, заяви Борисов. Премиерът подчерта, че са направили график за срещи между парламентарните групи и правителството. Изяснени са мотивите за спорните законопроекти. Оттук нататък той се надява да не се налага да влиза коалицията в такъв обяснителен режим, посочи Борисов. Нашите разменени реплики чрез медиите не трябва да се възприемат като нещо разрушително, заяви лидерът на \"Атака\" волен Сидеров. Ако сега се отиде до разтурване и предсрочни избори, това означава хаос. А повечето българи не искат това. Нашите действия не бива да пораждат съмнение, че няма да изкараме мандата, бе категоричен той. Затваряме темата с разнобоя в коалицията, отсече лидерът на \"Атака\".", "date": "2018.07.26", "title": "Борисов: Загърбихме междуличностните конфликти с партньорите"}
{"url": "https://www.faktor.bg/bg/articles/novini/svyat/bild-merkel-se-e-sreshtnala-v-berlin-s-ruski-polititsi-vklyucheni-v-sanktsionniya-spisak-na-es", "text": "Германският канцлер Ангела Меркел и министърът на външните работи Хайко Маас са се срещнали с началника на генералния щаб на Русия Валерий Герасимов и министъра на външните работи Сергей Лавров, съобщава Bild. На срещата проведена в Берлин са обсъждани конфликтите в Украйна и Сирия, а също и изтегляне от границата с Израел на поддържаните от Иран сирийски въстаници. Според официална информация, \"разговорът бил поверителен\", пише изданието. Герасимов, който е смятан за главен стратег на руската кампания в Сирия, през април 2014 година беше включен в санкционния списък на ЕС заради ролята си във войната в Украйна. Както съобщава германското Министерство на външните работи е разрешило на Герасимов да влезе в страната \"като изключение\". \"Това, че Берлин мълчи за съдържанието на разговора е подозрително\", коментира екпесртът по външнополитически въпроси на \"Свободните демократи\" Биджан Джир-Сарай.  \"Фактът, че правителството ни разрешава на официални лица, включени в санкционния списък на ЕС да посещават Германия, е трудно да бъде разбран, заявил и говорител на \"зелените\" Омид Нурипур.", "date": "2018.07.26", "title": "Bild: Меркел се е срещнала в Берлин с руски политици, включени в санкционния списък на ЕС"}
{"url": "https://www.faktor.bg/bg/articles/nova-versiya-za-ogneniya-ad-v-gartsiya-kaso-saedinenie-predizvikalo-pozharite", "text": "Първи резултати от разследването на смъртоносния пожар в Гърция. По информация на NOVA късо съединение в електрическата мрежа е предизвикало искрата, изпепелила хиляди домове и предизвикало смъртта на 81 души. По информация на властите в Гърция общо изпепелените къщи в страната ще са повече от 2500. В кризисните щабове хората стават все повече и повече. Там се раздават дрехи и продукти от първа необходимост. Има създадени списъци и се следва стриктна организация. На място ще започне изплащането и на първите обезщетения за хората, чиито домове са изцяло засегнати от пожара.", "date": "2018.07.26", "title": "Нова версия за огнения ад в Гърция: Късо съединение предизвикало пожарите"}
{"url": "https://www.faktor.bg/bg/articles/iskat-ostavkata-na-rumanski-ministar-sravnil-izgaryaneto-na-chumavite-praseta-s-holokosta", "text": "Румънският министър на земеделието Петре Дая публично поиска извинение за вчерашните си изявления за телевизия „Антена 3“, в които направи асоциация между изгарянето на прасета заради огнищата на африканска чума и Холокоста, предаде БТА. „Заявявам уважението си към всички членове на еврейската общност и уточнявам, че исках да представя особено тежката ситуация, с която се сблъскват в този период свиневъдите заради африканската чума по свинете. В душата ми има много болка, исках само да опиша ужасяващите моменти, през които минават нашите фермери“, заяви министърът, цитиран от Аджерпрес. Той подчерта, че „никого не е обиждал през живота си“. „Няма противоотрова, няма ваксина, няма лекарства. Единственият метод е избиването.  Прасетата се изгарят (. . .) Там е като в Аушвиц“, заяви снощи Дая по повод появата на второ голямо огнище на африканска чума по свинете в източния окръг Тулча, където трябва да бъдат умъртвени 45 000 животни. Опозиционният Съюз за спасение на Румъния (ССР), както и движението „Румъния заедно“ на бившия премиер Дачиан Чолош, поискаха оставката на министъра, определяйки като „безотговорни“ изявленията му. „Сравнението на министъра, който прави препратка към Холокоста и жертвите му, не може да бъде отминато. Искаме от правителството незабавно да уволни Дая. Невероятно е как един представител на правителството може да бъде толкова безотговорен (. . .) Сравнението на изгарянето на прасетата с една трагедия, взела милиони жертви, е неприемливо“, заяви лидерът на ССР Дан Барна.", "date": "2018.07.26", "title": "Искат оставката на румънски министър - сравнил изгарянето на чумавите прасета с Холокоста"}
{"url": "https://www.faktor.bg/bg/articles/izvanredno-britanski-iztrebiteli-izlitat-ot-rumaniya-sreshtu-ruski-samolet", "text": "Намиращи се в Румъния самолети „Тайфун“ на британските ВВС са били вдигнати днес, за да съпроводят руски военен самолет, прелитащ в близост до въздушното пространство на НАТО в Черно море, предаде БТА. Двата изтребители излетели от румънската база „Михаил Когълничану“ близо до черноморския град Констанца, след като получили сигнал, че руски самолет Су-24, намиращ се над акваторията на Черно море, се приближава до границата на въздушното пространство на НАТО, съобщиха Ройтерс и ТАСС. В съобщение на Кралските военновъздушни сили се уточнява, че руският самолет не е навлязъл във въздушното пространство на НАТО и че самолетите „Тайфун“ са патрулирали в небето известно време като възпиращ фактор, след което са се върнали в базата. През април в базата „Михаил Когълничану“ пристигнаха четири британски изтребителя, които имат задачата да патрулират въздушното пространство на източния фланг на НАТО, отбелязва ТАСС.", "date": "2018.07.26", "title": "Извънредно! Британски изтребители излетяха от Румъния срещу руски самолет"}
{"url": "https://www.faktor.bg/bg/articles/kabinetat-naznachi-nov-zam-ministar-na-zemedelieto", "text": "Министър-председателят Бойко Борисов назначи Янко Иванов за заместник-министър на земеделието, храните и горите. Иванов застава на мястото на Цветан Димитров, който беше освободен от поста на 18 юли. Янко Иванов е завършил ветеринарна медицина във Висшия институт по зоотехника и ветеринарна медицина в Стара Загора, а по-късно работи като доцент в Централния научноизследователски ветеринарномедицински институт в София.", "date": "2018.07.26", "title": "Кабинетът назначи нов зам.министър на земеделието"}
{"url": "https://www.faktor.bg/bg/articles/volen-siderov-shte-proverya-lobistkite-zakoni-na-valeri-simeonov", "text": "Шефът на Атака Волен Сидеров се закани, че ще проверява \"лобистки\" закони на вицепремиера Валери Симеонов. Сидеров иска Симеонов да му предостави концесиите, за които отговаря. отговаря. \"Има замърсяване, неспазване на договори, липса на контрол. Защото, ако вицепремиерът ходи по дискотеките, аз ще направя нещо много по-сериозно. 1290 концесии има общо в България. От тях около 560 са за природни богатства. Т.е. природните богатства са дадени на концесия на някаква фирма. В случая говорим за златото, моя тема от както е дадена тази концесия. Ние сме една от основните държави, може би 3-та, 4-та в Европа, по находища на злато. Още от античността България е известна със златните си находища. През 90-те години, мисля че беше при вицепремиер Божков, беше дадена тази концесия. Ще отида с компетентни органи, така както се прави за заведения в момента, и ще проверя на място какво става с добива. Защото в момента аз имам информация, че се изнасят тонове, стотици тонове концентрат от нашите находища, без никой да контролира какво е количеството и накрая фирмата-износител казва, ами изнесохме толкова. Дали е така, даже няма и контрол. Тоест, ще осъществя контрол както за добива на злато, така и за концесии, които ощетяват България\", обясни Сидеров пред блиц.бг", "date": "2018.07.26", "title": "Волен Сидеров: Ще проверя лобистките закони на Валери Симеонов"}
{"url": "https://www.faktor.bg/bg/articles/izmachvanoto-momiche-ot-narkodilar-e-zagubilo-2-l-krav-i-e-sa-sledi-ot-gasene-na-tsigari-po-litseto", "text": "Днес Районният съд в Добрич постанови \"задържане под стража\" на наркодилъра Мирослав Дяков, в чието жилище полицията откри 18-годишно момиче в безпомощно състояние. Съдебното заседание протече при закрити врата. За взетата мярка съобщи окръжният прокурор Пламен Николов пред журналисти, предаде БТА. Срещу задържания, който вече има шест осъждания, са повдигнати две обвинения - за противозаконно лишаване от свобода за повече от две денонощия по мъчителен и опасен начин за здравето на момичето, както и за държане на наркотици, посочи наблюдаващият прокурор Павел Любенов. По думите му ще бъде повдигнато и трето обвинение - за причинена телесна повреда, след като бъде назначена съдебно-медицинска експертиза за пострадалата. Окръжният прокурор е посетил пострадалата Виктория Георгиева в реанимацията на болницата в Добрич. Момичето има множество наранявания по главата, следи от гасене на цигари по лицето, засъхнала кръв по устата и носа от нанесени удари, каза Пламен Николов. Окръжният прокурор добави, че по сведения на лекарите пострадалата е постъпила в спешното отделение с много нисък хемоглобин след загуба на около два литра кръв и е била на ръба на оцеляването. Ехографските изследвания засега са показали, че няма увредени вътрешни органи и счупвания. Момичето е обявено след сигнал на майка му за местно издирване на 13 юли, а за общодържавно - на 18 юли. Мирослав Дяков е задържан в Добрич с наркотици на 24 юли, когато са били направени претърсвания на два адреса и пострадалата е открита, информира началникът на Първо РПУ Добромир Пеев. В социалните мрежи потребителите вече споделят профила му от Фейсбук.", "date": "2018.07.26", "title": "Измъчваното в плен момиче е загубило 2 л кръв и е със следи от гасене на цигари по лицето"}
{"url": "https://www.faktor.bg/bg/articles/patriarh-neofit-izprati-saboleznovaniya-do-arhiepiskopa-na-atina", "text": "Българският патриарх и Софийски митрополит Неофит изпрати съболезнователен адрес до Архиепископа на Атина и цяла Гърция Йероним. Писмото е по повод трагичните събития, сполетели страната през последната седмица. Ето го и пълния текст на съболезнователния адрес: ДО НЕГОВО БЛАЖЕНСТВО ИЕРОНИМ, АРХИЕПИСКОП НА АТИНА НА ЦЯЛА ГЪРЦИЯ ВАШЕ БЛАЖЕНСТВО, Възлюбени в Господа брате и съслужителю. С дълбока тъга и болка приехме вестта за десетките загинали при избухналия тези дни трагичен пожар в Гърция. В дните на скръб и изпитания за гръцкия народ ние скърбим заедно с Вас. Изказваме нашите най-искрени съболезнования на семействата на загиналите. С вяра и надежда във възкръсналия Господ Иисус Христос, отправяме молитва към милостивия Бог „Който възкресява мъртвите” (2Кор. 1:9), да упокои душите на загиналите в лоното на праотца Авраама, там където грее светлината на Божието лице. Молим Всеподателя Бога – „Отец на милосърдието и Бог на всяка утеха, Който ни утешава при всяка наша скръб” (2Кор. 1:3), да дарува бързо възстановяване на пострадалите и ранените, както и да утеши техните близки. Вечна и блажена да бъде паметта на загиналите! С братска в Христа обич, † Н Е О Ф И Т ПАТРИАРХ БЪЛГАРСКИ", "date": "2018.07.26", "title": "Патриарх Неофит до архиепископа на Атина: В дните на скръб и изпитания за гръцкия народ ние скърбим заедно с Вас"}
{"url": "https://www.faktor.bg/bg/articles/proliven-dazhd-navodni-balchik-i-varna-svetofarite-blokiraha", "text": "Проливен дъжд се изсипа в късния следобед в Балчик и Варна днес. Стихията наводни улиците на града и обстановката се усложни. На места светофарите се повредиха. Светофарът на кръстовището на булевардите \"Владислав Варненчик“ и \"Република“ преди магистрала \"Хемус“ във Варна бе един от тях. Придвижването по основните булеварди бе затруднено поради огромните количества вода в пиковия час от деня. В отделни райони на града валежите бяха интензивни. Има и гръмотевична дейност с усилване на вятъра. Трафикът се осъществява с повишено внимание заради мокрите пътни настилки. Силна буря и проливен дъжд удариха следобед i Балчик и превърнаха улиците на морския град в реки. Природната стихия прекъсна и електрозахранването в района.  Валежът започна около 16.20 и продължи приблизително 40 минути. На места дъждът е бил примесен с градушка с големина на грахово зърно. Според местни жители падналото количество е около 20 л/кв.м. Появи се и любителски клип на бедствието във Варна в социалната мрежа.", "date": "2018.07.26", "title": "Проливен дъжд се изсипа в Балчик и Варна, светофарите блокираха"}
{"url": "https://www.faktor.bg/bg/articles/rusiya-tam-kadeto-chovekat-se-prevrashta-v-rob", "text": "Най-страшното в тази история е това, че тя не е изненада за никого. Преди няколко дни \"Новая газета\" публикува видеозапис на жестокия побой над арестанта Евгений Макаров, извършен от служители в Ярославската изправителна колония. Малко след това заподозрените в побоя бяха задържани и по случая беше образувано дело. А адвокатката на правозащитния фонд \"Обществена поръчка\" Ирина Бирюкова, която е предала видеозаписа на журналистите, е заминала със семейството си в чужбина - заради заплахите, които е започнала да получава. Германия и редица други страни, в които историята на Евгений Макаров попадна в медиите, са шокирани. Хората в Русия - ни най-малко. Всъщност побоят над Макаров е нанасен още през 2017 година. Арестантът подава скоро след това жалба срещу мъчителите си, но местната прокуратура упорито отказва да заведе дело - твърди се, че зам.-началникът на затвора има роднински връзки с един от прокурорите. Едва сега публикацията в \"Новая газета\" и подписаната от 50 000 души петиция, в която те настояват за наказание на въпросните служители, накараха властите да действат. Става дума за властите в Москва, т.е. няма да се наложи скандалът да бъде разследван в Ярославъл. Това, че адвокатката Бирюкова бе принудена да се укрие и да поиска прием в програма за защита на свидетели, също не шокира руската публика. Защото случилото се в изправителната колония номер едно в Ярославска област е правило, а не изключение. Ако виновните бъдат наказани (при условие, че делото не бъде прекратено), това ще бъде изключение, а не правило. Видеозаписът на жестокия побой, нанесен над затворника Макаров, в който участват десетина служители на колонията, е направен със служебната видеокамера на един от тях. Това ясно показва, че въпросният служител дори не се е опитал да потули следите от случая. Явно защото е бил сигурен, че записът никога няма да излезе извън стените на затвора. Само че записът все пак видя бял свят. Как точно - по обясними причини адвокат Бирюкова не дава обяснения по този въпрос. Този видеозапис повдига завесата над онова, което се върши в наказателната система в цяла Русия. Защото за всеки, който живее в тази страна, е ясно, че това не е извънреден случай, а обичайна практика. Според официалните данни, броят на затворниците в Русия понастоящем е толкова нисък, колкото не е бил от времето, когато е започнало да се води подободна статистика. Става дума за 600 000 затворници - и все пак процентно това е малко повече в сравнение със страните от ЕС и със страните от бившия Съветски съюз. Същевременно издръжката на самите затвори е по-висока, отколкото тази в САЩ. Освен това в наказателната система се шири жестока корупция, вследствие на което условията в затворите са незадоволителни, макар броят на затворниците да намалява. Ето защо непрестанно се закриват стари и се строят нови. Основният проблем не са парите. А този: въпреки че системата на ГУЛАГ е ликвидирана, нейният дух живее и процъфтява. Младежите, издевателствали над Макаров, са наследили от своите предшественици от НКВД презрението към поверения им \"човешки материал\". Попадналият в изправителна колония престава да бъде личност, той става роб, с когото могат да правят каквото си поискат. А ако това не е възможно, то е, както се казва, по \"обективни причини\" - защото натрапчиви правозащитници искат проверка; затворникът се оказва човек с връзки или пък началникът на наказателната институция се бои от скандал, тъй като очаква повишение. Не идеализирам затворниците. Въпросният Макаров излежава присъда за \"умишлено причиняване на тежка телесна повреда\". Само че първо: знаем колко често руските съдилища издават несправедливи присъди. И второ: определеното наказание по принцип би трябвало да способства за превъзпитаването на онзи, който се е оказал зад решетките. По думите на Макаров, служителите се нахвърлили върху него, след като възразил, че подритнали на пода Библията му, между страниците на която пазел писмо от майка си. Ако това отговаря на истината, излиза, че човекът се е застъпил не за имуществото си, а за нещо, което му е ценно - и е заплатил за това с нанесен му побой и чудовищно унижение. За какво превъзпитание може да става дума тук? Милиони бивши и настоящи длъжностни лица в наказателни учреждения изглежда не уважават себе си, а това означава, че и никога няма да могат да уважават истински другите. За тях насилието е норма. Те неизбежно и с редки изключения възприемат безчовечните правила на играта от съветската и постсъветската система. Затвори, подобни на Ярославската изправителна колония номер едно, са неразделна и, уви, органична част от руския живот. И точно затова рейтингът на радио \"Шансон\" още дълги години ще си остане космически висок. Хитовете на Михаил Круг от рода на \"Владимирский централ\" не от едно десетилетие звучат из цяла Русия. И както надзиратели, така и затворници ги приемат за \"своята\" музика.", "date": "2018.07.26", "title": "Русия: там, където човекът се превръща в роб"}
{"url": "https://www.faktor.bg/bg/articles/gerb-i-patriotite-speshno-se-sabirat-sled-trusovete-v-op", "text": "Спешен извънреден коалиционен съвет на ГЕРБ и Обединените патриоти се събира от 11.00 часа в сградата на Министерския съвет след скандалите между Волен Сидеров и Валери Симеонов. Вероятно и този път, както в други кризисни ситуация, премиерът Борисов е решил да вземе спешни мерки за да топи ледовете между  двамата партньори от малката коалиция. Припомняме, че вчера лидерът на \"Атака\" влезе на заседанието на Министерския съвет, за да внесе писмо до главния секретар на правителството с искане да научи кога и по какви разпоредби и позволил на Валери Симеонов да проверява заведенията по Черноморието. А в ефира на Нова ТВ по-рано обяви, че лесно ще се намери човек, който да замени Симеонов в управлението, ако не изпълнява ангажиментите, за които е бил пратен във властта - вдигане на пенсии и доходи, например.", "date": "2018.07.26", "title": "ГЕРБ и Патриотите спешно се събират след трусовете в ОП"}
{"url": "https://www.faktor.bg/bg/articles/harizanov-trusovete-v-obedineni-patrioti-sa-zaradi-evropeyskite-izbori", "text": "Местните избори е това, което рязкото активира политиците от Обединени патриоти.  Рейтингът на Валери Симеонов расте и когато някой се чувства засенчен, реагира. Затова се активизира Сидеров. Първата миникриза в Обединени патриоти ще е около европейските избори. Целият разговор е за европейските избори. Така коментира трусовете в коалицията на патриотите анализаторът Георги Харизанов.  Според социологът Първан Симеонов вицепремиерът Валери Симеонов е политик, който обича да плува срещу течението. Затова смята, че и тази ситуация ще бъде отиграна. Но какви действия ще последват от страна на лидера на НФСБ – само той си знае.  По думите на социалога в обществото се трупа напрежение, има скърцане със зъби. Симеонов подчерта, че \"червените и сините са на един ъкъл\" и могат да обединят усилия на втори тур на местните избори, например. \"Трупа се напрежение отдолу. То в момента не отива нито при червената, нито при синята опозиция. Може би си търси нов стопанин. Някой изцяло нов. Има едно износване на властта, което е нормално - близо десетилетие са на власт. Сега е лято, не си личи толкова, но наесен всичките тези протести - облаче по облаче ще се сгъстят\", смята Симеонов. Той обаче подчерта, че икономиката върви добре, а това е предпоставка за стабилност на управлението. Първанов е категоричен, че няма и външни фактори, които да работят за това Борисов да си ходи.", "date": "2018.07.26", "title": "Харизанов: Трусовете в Обединени патриоти са заради европейските избори"}
{"url": "https://www.faktor.bg/bg/articles/novini/svyat/atentator-samoubiets-atakuva-konvoy-na-natsionalnata-razuznavatelna-sluzhba-na-afganistan", "text": "Атентатор самоубиец атакува конвой на националната разузнавателна служба на Афганистан около 5 ч. тази сутрин в Кабул, съобщи полицията. Две коли са изгорели.  Талибаните поеха отговорност за самоубийствения атентат, съобщава БТА. Информацията за жертвите е противоречива - не е ясно колко са и дали са цивилни или членове на силите за сигурност, предаде Ройтерс. Говорител на полицията на Кабул съобщи, че четирима души са убити и петима са ранени, а според говорител на здравното министерство трима ранени са откарани в болница. Телевизионният канал \"Толо нюз\" съобщи за поне десет загинали или ранени. Говорителят на талибаните Забиула Муджадид заяви, че групировката е извършила атака срещу агенти на разузнаването, които се връщали от мисия, и е убила няколко от тях.", "date": "2018.07.26", "title": "Атентатор самоубиец атакува конвой на националната разузнавателна служба на Афганистан"}
{"url": "https://www.faktor.bg/bg/articles/karneliya-ninova-se-sreshtna-s-kitayskiya-poslanik-u-nas", "text": "Лидерът на БСП Корнелия Нинова проведе работна среща с Н.Пр. Джан Хайджоу, Извънреден и пълномощен посланик на Китайската народна република. Акцент в дискусията бяха инициативите „16+1“ и „Един пояс, един път“, както и възможностите за подобряване на сътрудничеството между България и Китай в икономически план, в сферата на земеделието, инфраструктурните, транспортни и енергийни проекти, както и в научния, образователния, технологичен обмен и обмена на стоки и суровини. Председателят на БСП изтъкна важността на Китай като първостепенен партньор на България и добави, че двете страни имат отлични политически отношения, основаващи се на взаимно доверие и уважение. Нинова изрази желание политическият диалог да продължи на балансирана основа и сътрудничеството, да има практически измерения.  Председателят на БСП подкрепи подписаните над 20 споразумения по време на визитата на премиера на Китай Ли Къцян. В рамките на работната среща бе дискутирана и предстояща визита на делегация на БСП, водена от Корнелия Нинова, която ще посети Китай. Посещението е по покана на китайската страна и ще бъде реализирано през втората половина на 2018 г. По време на срещата бяха обсъдени още политическата обстановка в Европейския съюз, отношенията между Китай и Германия, както и отношенията със САЩ. От страна на посолство на Китайската народна република участие взеха още г-н Ян Дзианцун, политически съветник, г-н Ян Сюй, първи секретар по политическите въпроси и г-жа Му Ди, втори секретар. От страна на БСП участваха още Петър Витанов, член на ПГ „БСП за България“ и член на Групата за приятелство с Китай и Никола Митов, експерт в Международния отдел на БСП.", "date": "2018.07.26", "title": "Карнелия Нинова се срещна с китайския посланик у нас"}
{"url": "https://www.faktor.bg/bg/articles/novini/balgariya/bchk-nabira-sredstva-v-pomosht-na-gartsiya", "text": "Гърция получава международна помощ и подкрепа при справянето с огромната трагедия.  Към тази съпричастност се включва и Българският червен кръст с набиране на средства, които ще бъдат предоставени на Червения кръст в южната ни съседка. \"Ще помогнем на тези хора, които са пострадали жестоко от големите пожари. С набиране на парични средства. До момента, няма да бъда много точна, но не са по-малко от 300 000 лв. На сайта на БЧК ще бъде цялата информация и начините, по които може да се дари\", каза Петранка Недялкова, директор на Столичната организация на БЧК.", "date": "2018.07.26", "title": "БЧК набира средства в помощ на Гърция"}
{"url": "https://www.faktor.bg/bg/articles/novini/svyat/vzriv-pred-amerikanskoto-posolstvo-v-kitay", "text": "Експлозия е станала близко до посолството на САЩ в китайската столица Пекин, предава AFP. Към момента посолството на САЩ отказва коментар за случая. Анонимен официален източник обаче е потвърдил, че има \"инцидент\". Видеоклипове в Twitter и китайски социални мрежи показват дим да се издига на улицата, докато пешеходци и полицаи се събират около мястото. Междувременно беше задържана жена, която се заляла с газ и опитала да се самозапали.  До момента не е потвърдено дали задържаната жена има връзка с взрива. Очевидец е заявил пред агенцията, че полицаи проверяват кола близо до посолството, а социалните мрежи показаха снимки на дим след предполагаема експлозия. Друг очевидец, цитиран от Ройтерс, съобщава, че около посолството има седем или осем полицейски коли, а шосето край комплекса е затворено.", "date": "2018.07.26", "title": "Взрив пред американското посолство в Китай"}
{"url": "https://www.faktor.bg/bg/articles/novini/svyat/neobichayni-zhegi-vav-velikobritaniya-frantsiya-i-belgiya", "text": "Необичайно топлото време във Великобритания продължава и синоптиците очакват към петък да бъдат подобрени температурните рекорди в страната. В Южна, Източна и Централна Англия се предвиждат стойности до 37 градуса. Според синоптиците обаче е възможно рекорда от 2003-та година - 38,5 градуса да бъде счупен.  Във Франция и Белгия също горещото лято продължава. В сряда температурите достигнаха 38 градуса. За четвъртък френските синоптици очакват отново много високи стойности, като се очаква горещините да достигнат своя пик в петък. В края на седмицата се очаква относително захлаждане.", "date": "2018.07.26", "title": "Необичайни жеги във Великобритания, Франция и Белгия"}
{"url": "https://www.faktor.bg/bg/articles/voa-liderite-na-briks-sa-pritesneni-zaradi-politikite-na-protektsionizam", "text": "Лидерите на БРИКС са притеснени заради политиките на протекционизъм, съобщава радио The Voice of America, посочва \"Фокус\". Лидерите от петте държави от групата БРИКС изразиха тревога за онова, което президентът на Южна Африка описа като неотдавнашна заплаха за многостранността и устойчивия глобален растеж - не толкова завоалирано позоваване на търговската война между САЩ и най-богатия член на БРИКС, Китай. Китайският президент Си Дзинпин заяви пред форума в Йоханесбург: \"Търговската война трябва да бъде отхвърлена, защото няма да има победител\", каза той. \"Икономическата хегемония е още по-нежелателна, защото ще подкопае колективния интерес на международната общност. Тези, които преследват тази кауза, само ще пострадат.\" Южноафриканският президент Сирил Рамафоса каза: \"Ние се срещаме тук, госпожи и господа, във време, когато многостранната търговска система е изправена пред безпрецедентни предизвикателства...Ние сме загрижени от нарастването на едностранните мерки, които са несъвместими със правилата на Световната търговска организация и се притесняваме за въздействието на тези мерки, особено що се отнася до развиващите се страни и икономики. Това развитие изисква задълбочено обсъждане на ролята на търговията за насърчаване на устойчивото развитие, особено на приобщаващия растеж.\" БРИКС включва Бразилия, Русия, Индия, Китай и Южна Африка. Блокът прие Южна Африка през 2010 г. като част от целта си за изравняване на глобалните условия чрез представителство на нетрадиционни сили.", "date": "2018.07.26", "title": "VOA: Лидерите на БРИКС притеснени заради търговската война между САЩ и Китай"}
{"url": "https://www.faktor.bg/bg/articles/svinska-chuma-udari-biznesa-na-rumanskite-fermeri", "text": "Епидемията от свинска чума през последните седмици засяга бизнеса на румънските фермери, които са принудени да пожертват хиляди животни. Над 3 000 прасета бяха умъртвени в окръг Браила заради вируса, а властите обявиха, че евтаназията на животни ще продължи в следващите дни. Румънските фермери са засегнати заради големия брой прасета, които са принудени да пожертват, и някои обявиха, че ще се откажат от този бизнес, пише dir.bg. Например производителят на колбаси \"Карнипрод Тулча\" - бизнес за 18 милиона евро, ръководен от Николае Чуляк, обяви, че ще се откаже от отглеждане на прасета, след като африканската чума по свинете засегна над 40 000 негови животни. \"Стигнахме до 29 000 убити прасета от общо 45 000, които следва да бъдат убити и изгорени. Трябва да унищожим и 500-600 тона свинско месо на склад. Тук сме в критична зона в близост до Делтата на Дунав. В бъдеще ще купуваме свинско месо от други производители\", заяви Николае Чуляк пред в. \"Зиарул финанчиар\". Фермерите предупредиха, че над 65 000 прасета следва да бъдат пожертвани в цялата страна заради вируса на африканската чума, който е открит и в окръзи, като Сату Маре, Бихор, Констанца, Яломица, Браила. Най-новото огнище бе открито в сряда в окръг Сълаж и това ще повлияе за увеличаване на вноса. Според данни на статистическата служба на ЕС Евростат през първите четири месеца на 2018 г. вносът на свинско месо е нараснал с 30 процента спрямо предходната година, достигайки до над 140 милиона евро през април 2018 г. През 2017 г. румънците са консумирали свинско месо от внос на стойност 475 милиона евро. В средата на юли румънските власти поискаха помощ от ЕС за фермерите, засегнати от вируса на африканската чума по свинете. \"Сметнах за необходимо, уважаеми колеги, да ви информирам и да използвам тази среща, за да поискам от името на моята страна помощ. Изпратих на двамата европейски комисари г-н Фил Хоган и Витянис Андрюкайтис молба за конкретна финансова помощ, за да можем да помогнем на румънските фермери, които са сериозно затруднени от присъствието на този вирус и от радикалните мерки, които трябва да бъдат взети\", заяви румънският министър на земеделието. В сряда Националната санитарно-ветеринарна служба съобщи за нов случай на африканска чума по свинете, установен в окръг Сълаж, при два трупа на диви прасета в гора в село Майерище, което се намира близо до границата с окръзите Сату Маре и Бихор. След потвърждаването на диагнозата от Института по диагностика и здраве на животните в Букурещ - Национална референтна лаборатория за диагностика и здраве на животните, ветеринарните служби се намесиха спешно, обяви Националната санитарно-ветеринарна агенция. Във Връзка с чумата по румънските прасета България реши да изгради ограда по границата с Румъния така, че дивите свине да не навлизат в наша територия и да не пренасят заразата. Според експерти обаче тази ограда не може да спре 150 килограмов глиган. Освен това бе забранен и груповия лов на дива свиня у нас.", "date": "2018.07.26", "title": "Свинска чума удари бизнеса на румънските фермери"}
{"url": "https://www.faktor.bg/bg/articles/sled-sreshtata-s-putin-beliya-dom-zasekreti-razgovori-na-tramp-sas-svetovni-lideri", "text": "Белият дом е преустановил практиката да публикува резюмета от телефонните разговори на президента Доналд Тръмп със световни лидери, съобщи CNN, като се позова на два източника, запознати със случая. Не е известно дали спирането е временно или постоянно. Говорител на Белия дом отказа коментар. Решението идва в момент на остро поставяне на въпросите за това какво се е говорело по време на срещата на Тръмп с руския президент Владимир Путин в Хелзинки, изтъква CNN. С това се слага край на практика, установена от администрациите и на републиканци, и на демократи. Официалните съобщения, представящи разговорите на президента с чуждестранни лидери, (които във Вашингтон наричат \"readouts\") дават възможност на администрацията сама да опише, както намери за добре, разговора на най-високо ниво между двете страни, отбелязва CNN. Често със сухи описания, единствено само съобщение, че е проведен телефонен разговор. Тези съобщения все още ги има - но \"вътрешно\". Медията отбелязва, че Тръмп е провел поне два разговора с държавни ръководители през последните две седмици - с турския президент Реджеп Тайип Ердоган и с израелския премиер Бенямин Нетаняху. Белият дом потвърди за разговорите, едва след като за тях съобщиха чуждестранни медии, но отказа да даде подробности. Членът на Съвета за национална сигурност в администрацията на Джордж У. Буш - Майкъл Алън, коментира, че с прекратяването на практиката да се представят резюметата се губи важен аспект от дипломацията - публично да бъде обявен президентският телефонен разговор. CNN посочва и практиката за провеждането на такива внимателно координирани от съветниците по национална сигурност разговори: лидерите се затварят в специални зали, понякога слушат и помощници. После се публикуват изявления, които обаче могат да се различават. Такъв е примерът с разговор между Тръмп и Джъстин Трюдо от април 2017 г. \"Президентът Доналд Тръмп и канадският премиер Джъстин Трюдо разговаряха днес и обсъдиха търговията с млечни продукти в Уисконсин, Ню Йорк и на други места. Това беше много приятелски телефонен разговор\", се казва в съобщението за разговора на Белия дом. Канцеларията на премиера Трюдо обаче пусна по-подробно (и откровено) съобщение: \"Премиерът и президентът потвърдиха важността на взаимноизгодните търговски отношения между Канада и САЩ. Министър-председателят отхвърли неоснователните твърдения на американското министерство на търговията по въпроса за иглолистния дървен материал, както и решението да бъдат наложени вносни мита.\" САЩ наложиха мита от 3,02 до 24,12% за канадските доставчици на дървен материал. През 2016 г. САЩ са внесли канадски дървен материал за 5,7 млрд. долара. Тони Блинкен, заместник държавен секретар в администрацията на Барак Обама от 2015 до 2017 г., изтъкна две основни причини защо е важно публикуването на резюмета след телефонните разговори между световни лидери. \"Едната е прозрачност\", каза Блинкън пред CNN. \"Има публичен интерес от тях - да се знае с кого говори президентът и за какво говори. И второ - тези резюмета спомагат за оформянето на нашето мнение, на нашата позиция. Ако не го правим, а го прави само другата страна в разговора, то тяхната позиция ще надделее, ще е по-силна.\" CNN завършва с припомняне за пестеливото, с две изречения, съобщение след телефонния разговор през месец май между Тръмп и френския президент Еманюел Макрон. В изявлението се подчертава само \"споделената ангажираност на Тръмп и Макрон за мир и стабилност в Близкия изток\". А целият свят разбра за опита на Макрон да убеди Тръмп да остави САЩ в иранската ядрена сделка. По-късно Макрон разпалено убеждаваше за това и Тръмп - този път очи в очи, а и двете камари на американския конгрес - които се събраха в чест на френския президент. Конгресът се събира само \"за съюзници\", както се изрази по друг повод най-високопоставеният републиканец - Пол Райън - председател на Камарата на представителите. Вчера той каза това във връзка с евентуалното посещение във Вашингтон на Владимир Путин - преди края на годината, както вече планира Белият дом. Тоест двете камари нямало да се съберат за реч на руския президент.", "date": "2018.07.26", "title": "След срещата с Путин Белия дом засекрети разговори на Тръмп със световни лидери"}
{"url": "https://www.faktor.bg/bg/articles/obshtestvo/emigranti/tsvetan-vasilev-pred-kurir-ne-sam-prestapnik-v-sarbiya-sam-zashtoto-vyarvam-v-sadebnata-y-sistema", "text": "\"Моето семейство и аз не сме престъпници, които се крият в Сърбия. Ние сме тук, защото вярваме в сръбската съдебна система повече отколкото в българския съд\".   Това заявява мажоритарният собственик на фалиралата КТБ Цветан Василев в интервю за сръбското издание \"Курир\". Банкерът е издирван от България с червена бюлетина на Интерпол за \"злоупотреба в особено големи размери, представляваща особено сериозен случай\". Той е главният обвиняем по делото за фалита на КТБ, но делото започна в негово отсъствие. В интерюто става дума за фабриката за стъкло в Парачин - най-големия завод за стъкло на Балканите, която сега се опитва да започне поцедура за обявяване на фалит, съобщава КлубZ. Той беше придобит за 35 млн. евро от консорциум между фирмите \"Рубин\" и \"Глас индъстри\", а средствата за сделката бяха отпуснати от КТБ. \"Що се отнася до фабриката, целта ми е да я спася, а не да я унищожа. Познавам проблемите на завода много добре и знам, че освен фалит, за съжаление, няма друго решение\", казва той. През септември 2017 г. търговският съд в Крагуевац уважи иска на фирмата “Вексилум Балкан” за стартиране на процедура за фалит на Сръбската фабрика за стъкло в Парачин заради дълг от над 47 млн. евро. \"През 2011 г. имаше една пещ с производствен капацитет от 50 тона на ден. Сега фабриката разполага с две пещи с капацитет 300 тона на ден. Нашата идея беше да въведем в експлоатация и линия за машинно стъкло, за която платихме осем милиона евро и остана неизползвана\", разказва банкерът своята версия. \"Имахме задължение да инвестираме 25 милиона евро, а около 40 милиона евро бяха инвестирани само в оборудване. Предоставихме седем милиона за изплащането на обезщетение за 1000 работници. Трябваше да платим дълга на \"Сърбиягаз\" от 35 милиона евро, успяхме да изплатим 26 милиона. Тогава започна атаката срещу моята банка в България и \"Глас индъстри\" остана без финансиране.\" Цветан Василев е консултант на “Вексилум Балкан” и работи безплатно, както отбелязва самият той в интервюто си.  \"Фирмата се контролира от български гражданин, който се съгласи да инвестира 15 млн. евро след производството по несъстоятелност в завода за стъкло, за да го наеме и преструктурира, а след това да започне да продава, за да получи по-висока цена\", казва Василев в интервюто. Преди месеци сръбски издания, цитирани от \"Медияпул\", писаха, че има съмнения, че зад \"Вексилум Балкан\" всъщност стои Цветан Василев. Що се отнася до това с какво се занимава понастоящем в Сърбия, където получи убежище, Василев споделя: \"Като се има предвид дългогодишният ми опит в бизнеса, използвам връзките си и работя за привличане на инвеститори, предимно към частния сектор, но и за инвестиране във фирми, които са в процес на приватизация или фалит. Това не е толкова моята работа, колкото израз на моята благодарност към Сърбия, която ми спаси живота\", казва банкерът.", "date": "2018.07.26", "title": "Цветан Василев пред \"Курир\": Не съм престъпник, в Сърбия съм защото вярвам в съдебната й система"}
{"url": "https://www.faktor.bg/bg/articles/obshtinari-obmislyat-abonament-za-noshtno-parkirane-v-sofiya", "text": "Столичният общински съвет ще решава днес дали да бъде въведен абонамент за нощно паркиране в София. Срещу 650 лева на месец собствениците на нощните заведения и хотели ще могат да отдават законно общинската собственост, а не както е сега, коментира общинският съветник Стефан Марков. Негово е предложението за поправки в Наредбата за паркиране в града. Ако излезете вечер пред множество от заведенията има охранители, конуси. Няма лошо фирмите да пазят място за клиентите си, но само ако то бъде регламентирано и законно. В момента заведенията например абсолютно незаконно преотдават общинската собственост, коментира по БНР Марков.", "date": "2018.07.26", "title": "Общинари обмислят абонамент за нощно паркиране в София"}
{"url": "https://www.faktor.bg/bg/articles/pohititelyat-na-viktoriya-ot-dobrich-kriminalno-registriran-za-pritezhavane-na-narkotitsi", "text": "Похитителят на Виктория от Добрич е криминално регистриран за притежаване на наркотици. Той е задържан за 72 часа по обвинения за две престъпления - притежаване на наркотични вещества и противозаконно лишаване от свобода. Това коментира в ефира на Нова ТВ говорителят на главна прокуратура Румяна Арнаудова.  18-годишната Виктория, отвлечена и пребита, от Добрич бе открита вчера в безпомощно състояние. В момента е в съзнание, стабилна и адекватна.  Беше в много тежък шок, но колегите вече са успели да я стабилизират. Когато я приех беше уплашена, стресирана, малтретирана, не може да се опише с думи. Дълго и трудно ще бъде психическото лечение на Виктория, коментира лекарят, който е приел момичето в добричката болница. Не зная как се е стигнало до тук, разказва майката на отвлеченото момиче. На 3 юли се разделихме след като пазарувахме, отиде да пие кафе и от тогава изчезна и в продължение на 20 дни бе в неизвестност. Получавах някакви странни писания на личния си профил. Ден преди да изчезне, дойде с мъж, който изглеждал пиян, но не съм предполагала, че може да е дрогиран. Мъжът беше много по-възрастен от дъщеря ми и аз се скарах на Виктория, както и мнението ми беше, че този човек не е за нея, разказа майката на Виктория. Румяна Арнаудова обясни, че на 24 юли е извършено претърсване жилището на родителите на задържания, който момичето определя като свой приятел, където са били открити минимални количества наркотични вещества. След което е направен обиск в неговия дом, където е намерено и момичето  в безпомощно състояние. Похитителят е задържан за 72 часа по обвинение за извършени две престъпления – притежаване на наркотични вещества и противозаконно лишаване от свобода. Изключително тежко насилие е било упражнено върху момичето, включително са били гасени цигари по тялото й. Днес ще бъде разпитана пред съдия, обясни Арнаудова По думите й мотивите за деянието са неизвестни. Същият обаче има криминални регистрации. Осъждан е трикратно за държане на наркотични вещества. Има и две неприключени производства за държане на наркотично вещества. Разследването се забавя, защото самата експертиза отнема много време.  Арнаудова е категорична, че днес на похитителя на Виктория ще бъде поискана мярка за неотклонение \"задържане под стража\". Случайността направи възможно да бъде спасено това момиче и прокуратурата ще направи всичко извършителят да бъде задържан, категорична бе Румяна Арнаудова.", "date": "2018.07.26", "title": "Похитителят на Виктория от Добрич – криминално регистриран за притежаване на наркотици"}
{"url": "https://www.faktor.bg/bg/articles/petak-13/sas-svetlina-ot-temnata-dupka-rusiya-i-turtsiya-ovladyavat-balgarskite-masoni", "text": "Руската хибридна война в България се е прицелила в нова важна мишена – единството на българското масонство, подчиняването му на кремълски интереси и доминация на руското масонство на Балканите. Първият сериозен пробив вече е факт – на 5 май тази година в Пловдив е проведена учредителна сбирка за инсталирането на нов втори Върховен съвет на Стария и приет шотландски ритуал. За върховен командир е избрана твърде спорна личност – Иван Сариев, който до преди година беше Велик майстор на родните масони. Само няколко седмици по-късно, на 25 май, пак знаково в Пловдив е създаден и трети Върховен съвет, с командир Румен Найденов. Появата им е шокираща за общността, тъй като в продължение на повече от 17 години в София е инсталиран Върховният съвет на 33-та и Последна степен на Стария, като е приет Шотландски ритуал на свободното зидарство в България, с върховен командир Петър Калпакчиев. Той е учреден на 7 януари 2001 г. и е легитимиран пред масонския свят директно от Майката на всички върховни съвети в света - Върховния съвет на 33-та степен на Южната юрисдикция на САЩ, в съответствие с Великата конституция от 1786 година. Тя започва някак неусетно преди около 4 години, след незаконната окупация на Крим и анексирането му от Русия. Този период съвпада с активирането на руската хибридна война, пропаганда и подривна дейност на Балканите, в Европа и САЩ. В цялата страна започват да никнат масонски гнезда, като най-активен този процес е по Черноморското крайбрежие. В новите  гнезда членове са предимно руски граждани, като 35% от тях  са хора, свързани с ФСБ и бившото КГБ, твърдят източници на Faktor.bg. Това са предимно руснаци с българско гражданство или с имоти на наша територия. Любопитен е и фактът, че от четирима нови кадри, постъпили на работа в Руското посолство в София, трима неслучайно са масони. Основните контакти на руските зидари с българските се осъществяват от руския гражданин Алексей Трубецкой, твърдят запознати с конспирацията. Трубецкой е бивш служител на спецслужбите в Русия, близък до обкръжението на президента Путин, собственик на пиар агенция за предизборни акции. Така  неусетно масово започва да се налага руско влияние в българското масонство. Гнездата се допълват от българи, които също са свързани с бившите комунистически тайни служби, русофилски движения и червената номенклатура, като много от нашите са финансово зависими чрез кредити и съвместни бизнеси с руснаци. Така се стига до раздробяване на масонството чрез голям брой символични Велики ложи, които са с различен брой външни признавания и множество непризнавания помежду им. Роенето им става без да е базирано на древните правила.  След умножаването на „Великите Ложи“, във ход е втората фаза на операцията -  роенето на „Върховни съвети от 33 степен“, които се превръщат в сериозен риск за националната сигурност, който спец службите на този етап проспиват. Руските гнезда нарушават категорично законите в страната - нямат официална регистрация, а би трябвало да действат по Закона за юридическите лица с нестопанска цел. С тях  се пробиват поне три закона за националната сигурност – за чуждите граждани, за класифицираната информация и за престоя на чужди граждани у нас. Така до създаването на втория и третия Върховни съвети през май в страната вече функционират осем гнезда, които се превръщат в тяхна естествена база. Тези обстоятелства обаче не притесняват инсталираните отвън командири на новите Върховни съвети, защото задачата им явно е да ерозират българското масонство и да го превръщат във функция на руското и турското. Проникване и привеждане на масонството в България под руски и турски контрол, тотално проникване в институциите на държавата и бизнеса, както и завземане на позиции в Македония и Западните Балкани, които също да бъдат под кремълско влияние. Или да използват българските новосъздадени масонски структури като „троянски коне“ за проникване на Балканите. Крайната цел е близка и до прокарваната в геополитически план стратегия -  да се избута от Балканите влиянието на САЩ, подменяйки го с руско и турско. 14 март 2018 г. се оказва твърде специален за подготвящия се отдавна преврат и разбиване единството на българското масонство. Пещерата „Темната дупка” край Лакатник се превръща в специална сцена на ритуала, на който се взима важното решение за създаване на втори Върховен съвет, паралелен на този на Петър Калпакчиев. Няма обяснение защо последователите на руското масонство у нас са решили да получат светлина точно в пещера и каква сила очакват да черпят  от мрака и тъмните  земни глъбини?  Но реално „Темната дупка” може да се разчете като подсъзнателно търсена метафора на тъмните сили, обсебили Русия, превръщащи я в опасност за демокрацията, но проникващи методично и у нас. Скалният феномен край Своге е специално богато декориран в съзвучие с масонската символика. Заслугата е на брат Дани Вълканов, 33-та степен масон и брат Илиян Матеев, 32-ра степен. Придвижването на важните гости до Лакатник пък е организирано със специална композиция на БДЖ, която включва дори и личния вагон на цар Борис III, както и изискан кетъринг по време на пътуването. Формално светлината за новия Върховен съвет за България ще бъде внесена от Върховните съвети на Германия, Италия, Русия и Турция, представлявани от Великия държавен командир на Германия Еберхард Деш, но реално участниците в заверата са наясно, че водеща е ролята на Русия и Турция.  Показателен е фактът, че с писмо от 15 март тази година на „ДПШУ под юрисдикцията на Върховния съвет на Русия в България” братята се уведомяват, че въпросът със създаването на Втори върховен съвет е решен в Русия. Пак с бланка на Върховния съвет на Русия отцепниците от Калпакчиев са информирани, че за велик командир на Върховния съвет за България е определен старият и велик майстор Иван Сариев. Руските покровители го поздравяват със специално писмо и призовават българските масони да се обединят около него и да го подкрепят за Инсталиране на новия Върховен съвет на 5 май в Пловдив. Цялата кореспонденция, с която Faktor.bg разполага(виж в края на текста, б.р.), се осъществява знаково на бланки на Върховния съвет на руските масони. Важно е уточнението, че само след трета степен масоните могат да бъдат членове на Върховния съвет. Той обединява братя от 4-та до 33-та степен включително. За да отговаря на изискванията за новата мисия Иван Сариев и група около него получават важната 33-та, последна степен в Турция, а други от последователите му – в и от Русия.  „Пътят“ към „високите степени”, чрез други не български „върховни съвети,“ се е превърнал в бизнес и  в политика – от къде да бъдат получавани! Или разкрачеността на днешния „елит“, управляващ профанска България, допълзя и при нас! А, това вече е доста профанско и немасонско”, коментира пред Faktor.bg  висш представител на братството. Според него важно е да се даде адекватен отговор: Кой има интерес да създава този хаос в българското масонство, чийто легитимен Върховен съвет е признат и получил светлина директно от Върховния съвет на САЩ и то преди 17 години. Защо е необходима тази сложна конспирация с посредничеството на Русия и Турция, след като и техните Върховни съвети са създадени  с благословията на САЩ. Защо вторият и третият Върховни съвети на Сариев и Найденов предпочитат да са руски и турски васали? Инсталирането на Втори и Трети върховни съвети в Пловдив, с командири Иван Сариев и Румен Найденов се свързват и с доста конспиративното посещение в края на април и началото на май на бившия генерал от КГБ Леонид Решетников, който е близък анализатор до Путин, а доскоро и директор на Руския институт за стратегически изследвания. Андрей Богданов, който се титулува Велик майстор на Великата ложа на Русия, е изключително близък до Решетников, а според родни масони и двамата са оказали силов натиск за създаването на втори Върховен съвет под руски контрол. По време на посещението си у нас Решетников отмаря инкогнито няколко дни в луксозния хотел в Девин, известен като родопския сарай на Доган. Именно там генералът провежда и няколко тайни срещи, включително и с масони от обкръжението на Иван Сариев, който е родом от този край. Любопитно е, че през годините и Румен Найденов, и околните, са били лява и дясна ръка на Калпакчиев.  От 23 май отцепниците около Найденов са отстранени от легитимния Върховен Съвет от братството на Клапакчиев. Но съвсем по български, два дни след като са отнети правата им, на 23 май, те  обявяват, че свалят Калпакчиев като върховен командир. Актът им е незаконен и противоуставен – бутафорен. Но така се стига до срамната и комична ситуация на проведената преди няколко седмици в Парагвай среща на Върховните съвети от целия свят. България е представена от два съвета – легитимния на Калпакчиев и от самозванците на Найденов. Всъщност имената им са били заявени за високия форум още преди няколко месеца, докато се водят членове на българския Върховен съвет. Водещи в заверата се оказват Тодор Костов и Валери Митков - по руска линия, с успоредното включване на Иван Сариев по турска линия, твърдят зидари. Към Сариев вече се е преориентирал и Великият майстор на Обединената велика ложа на България (ОВЛБ) Искрен Йотов. Докато е Велик майстор на ОВЛБ Иван Сариев често се кълне в единството на българското масонство, но негови братя твърдят, че реално е започнал да работи за разбиването му от няколко години. Любопитна подробност от биографията му е, че като армейски офицер преди няколко години губи чанта със секретни документи в Истанбул, но  скандалът се замита, а офицерът се измъква безнаказано от неприятната ситуация. Жертва военната си кариера, но за сметка на това близките му отношения с влиятелни среди в южната съседка процъфтяват. Негов кум е Великият майстор на Турция проф. Ремзи Сенвер, а самият Сариев се спряга, че е кум на влиятелен министър от настоящото правителство у нас. В София новият командир много често е засичан по елитните лоби барове на столичните хотели в компанията на турски граждани, напомнящи повече на представители на специалните служби МИТ. Всъщност в южната съседка отдавна се знае, че масонството е под прекия контрол на специалните им служби, а това навярно обяснява и впечатляващите познанства на  Сариев. След раздялата с военната служба е трудно да се определи с какъв бизнес конкретно се занимава влиятелният български масон. Но източници твърдят, че напоследък се изявява и като преподавател в небезизвестния Библиотекарски университет. Важно и влиятелно крило във втория Върховен съвет на Сариев е  настоящият Велик майстор на ОВЛБ Искрен Йотов. Той е родом от Плевен, възпитаник на Школата в Симеоново, кандидат за депутат от листата на БСП и с много здрави връзки в столетницата. Великият майстор има близки лични контакти с Румен Петков, Румен Овчаров, Илияна Йотова, Корнелия Нинова. Показателен е и фактът, че той е и един от адвокатите на фалиралия банкер Цветан Василев. Така кръгът се затваря и едва ли е изненада за някого, че Йотов е подкрепил щедро създадения с благословията на Русия нов Върховен съвет. Неофициално в масонските среди се говори, че свързан с новите Върховни съвети е и известният пловдивски бизнесмен, почетен консул на Русия, гражданин на страната на Путин и виден масон Георги Гергов. На този етап обаче той стоял привидно отстрани на конспирацията и официално поддържал контакти със съвета на Калпакчиев. Зидари определят като  изявен „строител” на руското масонство у нас и Тодор Костов. Той е от Бургас, работил е в „Нефтохим” и „Лукойл”. Заминава за Русия и в продължение на 19 години прави там бизнес с горива. В България се завръща след започването на икономическата криза, инвестира в биогорива, а съдружници са му бивши офицери от ДАНС. В разговори Костов често внушава вредността на членството ни в ЕС и НАТО, и настоява страната ни да се преориентира към Евразийското пространство, твърдят масони. Обявен от Комисита по досиетата за агент на ДС с псевдоним „Попов” - това е може би най-кратката характеристика за Румен Найденов,  водача на третия Върховен съвет. Най-близкият му съратник пък е Николай Кълбов – щатен служител на Държавна сигурност. С руско-турския преврат в българското масонство са запознати подробно в Майката на всички върховни съвети в САЩ – Южната юрисдикция. Подкрепата им за Петър Калпакчиев е непоклатима – той е пожизнен член на Върховния съвет на масоните в САЩ, а за него един от най-високопоставените масони в света Робърт Удуърд, ръководител на масонските структури на държавите, членуващи в НАТО и заместник на Върховния съвет на Америка, коментира, че удостояването на Калпакчиев с високата длъжност е уникален факт в цялата световна история на франкмасонството. За първи път някой отвъд бившата желязна завеса в Европа е почетен с такъв пост. Присъединяването на Калпакчиев през 2004 г. към състава на Върховния Майчин съвет, чието седалище е във Вашингтон, е станало с пълно мнозинство. Извън конспиративните теории и внушенията, че масоните владеят и контролират света, българските зидари в годините на прехода, макар и неофициално, имаха съществен принос за обществото и приемането на страната ни в НАТО, а това отвори и вратите ни за ЕС. И още една отличителна черта на родните масони – гравитират и са свързани с американските си братя. Тази тенденция явно не се харесва на имперските амбиции на Москва и Анкара. Но по-тревожното е, че заради руски и турски интереси, българи отново са готови да продават родината си, превръщайки я в заложник на диктаторски режими и лични амбиции.", "date": "2018.07.26", "title": "Със „свeтлина” от „Темната дупка” Русия и Турция овладяват българските масони"}
{"url": "https://www.faktor.bg/bg/articles/novini/balgariya/i-avgust-dazhdoven", "text": "\"До края на месеца в следобедните часове ще има краткотрайни валежи. Такива количества, както вторник и в нощта срещу сряда, не очакваме\", каза метеорологът Анастасия Стойчева от НИМХ пред БНТ. Очакваните валежи на места ще достигнат 30 литра на кв. метър. В Тетевен, където беше обявено бедствено положение, са паднали за по-малко от 2 денонощия около 150 литра на кв. метър. Друга критична точка - Пирдоп, ще има нови валежи в следващите 3-4 дни. Температурите бавно ще започнат да се повишават. В близките дни не се очертава издаването на предупреждение, което да касае значителни количества валежи. \"Не изглеждат обнадеждаващо очакванията за истинско лято и за август. Прогнозата показва почти всеки ден превалявания в следобедните часове\", коментира Анастасия Стойчева.", "date": "2018.07.26", "title": "И август - дъждовен"}
{"url": "https://www.faktor.bg/bg/articles/novini/balgariya/valezhi-vazmozhni-sa-i-gradushki", "text": "В отделни райони валежите ще са интензивни, възможни са градушки. Ще духа до умерен, в Североизточна България и временно силен северозападен вятър. Максимални температури между 24 и 29 градуса. Над Черноморието облачността ще е предимно значителна. Максимални температури на въздуха: 25 - 28 градуса. Температурата на морската вода е 25 - 26 градуса. Над планините облачността ще е по-често значителна. На много места, главно в следобедните часове ще има валежи и гръмотевична дейност. Ще духа до умерен северен вятър. Максимална температура на височина 1200 метра около 18 градуса, на 2000 метра - около 12 градуса.", "date": "2018.07.26", "title": "Валежи, възможни са и градушки"}
{"url": "https://www.faktor.bg/bg/articles/sled-potopa-ostava-bedstvenoto-polozhenie-v-pirdop-i-tetevensko", "text": "Бедственото положение в Тетевенско остава, докато не бъде гарантирана сигурността на хората. Водата в този район взе жертва. 36-годишен мъж  загина при инцидент под връх Червен край Тетевен, докато се опитвал да премине през придошлите води.  Десетки къщи бяха  наводнени, водата отнесе и  пътища и мостове. Бедствено е положението и в Пирдоп. След проливните дъждове две реки излязоха от коритата си и наводниха части от града. Река Славци разруши подпорните стени и се активизира старо свлачище. Пороите наводниха и участък от подбалканския път София-Бургас.", "date": "2018.07.26", "title": "След потопа остава бедственото положение в Пирдоп и Тетевенско"}
{"url": "https://www.faktor.bg/bg/articles/novini/balgariya/ts-tsvetanov-bsp-i-prezidenta-na-bsp-gospodin-radev-sa-edno-tsyalo", "text": "\"Имахме среща с \"Обединени патриоти\", днес също, за да изчистим всички недоразумения, имаме управленска програма, по която нямаме никакви разминавания и, по която работим. Убеден съм, че ще намерим пресечна точка, камо и единствено в интерес на България\", коментира пред бТВ заместник-председателят и председател на ПГ на ГЕРБ Цветан Цветанов напрежението в така наречената \"малка коалиция\" на ОП. \"Още в понеделник, преди указа на президента имахме много ясна позиция за поправките в закона за следприватизационния контрол. Ние ще подкрепим ветото на президента и аргументите. Няма нито лобизъм, нито икономически интерес на някакви кръгове и лица. Бяха направени изводи, които не са верни, но ние се съобразяваме и с общественото мнение\", обясни той. \"Когато смятаме, че аргументите на президента са правилни и това е важно дори в посока работа на институциите, ние ги подкрепяме\", заяви Цветанов. \"Когато казваш \"А\" трябва да продължиш до крой иначе остава впечатлението, че си изпълнител на определени политически поръчки и се опитваш да вкараш във властта през задния вход служебно правителство. До момента няма отговор на въпроса откъде служебното правителство е събрало над 1 милиард\", коментира Цветанов. \"БСП и президента на БСП, господин Радев, са едно цяло. Те координират действията си за служебно правителство, защото никой не залага БСП да спечели едни избори. Нека дам пример за това, което направи президента в Свищов. Той не пожела да се види с депутатите. Когато изолираш от участие в политически дебат определени хора, а не си в състояние да решиш каквото и да било, защото не си в изпълнителната власт\", каза още Цветанов. \"Не ми хареса \"Визията\" на БСП. Те предлагат разни отживелици, да предложат за всеки по нещо приятно, но няма как да се изпълнят тези намерения, след като не казваш откъде ще дойдат средствата за тези ангажименти\", смята той. \"Мога да кажа, че парламентарното мнозинство подкрепя министрите и на ГЕРБ, и на нашите коалиционни партньори. Само така управлението ще е стабилно. Всеки от нас допринася за стабилността, а ние сме отговорни хора, които сме направили взаимните компромиси и вървим заедно по изпълнение на управленската програма\", коментира той. \"Всяка от партиите е различна, ние сме се обединили около управленската програма и по нея нямаме никакви различия\", категоричен беше Цветанов.", "date": "2018.07.26", "title": "Ц. Цветанов: БСП и президентът на БСП, господин Радев, са едно цяло"}
{"url": "https://www.faktor.bg/bg/articles/novini/svyat/-islyamska-darzhava-ubi-nad-220-dushi-za-den-v-siriya", "text": "Над 220 души са убити във вчерашните нападения в Южна Сирия, за които отговорност пoe \"Ислямска държава\". Това съобщи директорът на Сирийския център за наблюдение правата на човека Рами Абдел Рахман, цитиран от АФП.  \"Броят на убитите достигна 221 души, в това число 127 цивилни\", заяви той.  Броят на жертвите може още да нарасне.  ИД заяви, че е извършила координираните нападения, които включваха самоубийствени бомбени атентати, в няколко села и столицата на провинция Суейда, отбелязва Ройтерс.", "date": "2018.07.26", "title": "\"Ислямска държава\" уби над 220 души за ден в Сирия"}
{"url": "https://www.faktor.bg/bg/articles/novini/svyat/81-sa-zhertvite-na-pozhara-v-gratsiya-desetki-sa-izcheznali", "text": "Продължава издирването на десетки изчезнали след невиждания пожар край Атина. Жертвите на огъня вече са 81, а близо 190 души са в болница.  Сред издирваните има и деца. \"Говорят, че се издирват още 40 души, но никой не може да каже със сигурност точния им брой\", посочи икономистът Плутархос Маридакис.  При пожара изгоряха и стотици коли и над 1500 къщи.  Осигурени са помощи на всички останали без дом. И през вчерашния ден спасителни лодки обикаляха плажовете в търсене на оцелели.", "date": "2018.07.26", "title": "81 са жертвите на пожара в Гръция, десетки са изчезнали"}
{"url": "https://www.faktor.bg/bg/articles/novini/svyat/shte-ima-li-brekzit-bez-sdelka-mezhdu-velikobritaniya-i-es", "text": "Великобритания и ЕС-27 имат 13 седмици да се споразумеят какви ще са отношенията им след Брекзит – поначало трудна задача, която вече изглежда непостижима за правителството на премиера Тереза Мей. За целта Брюксел и Лондон трябва да постигнат съгласие, което да бъде одобрено поотделно от всички останали 27 страни до 29 март 2019 г. 17 месеца след като обяви началото на процеса, Мей с мъка успя да обедини правителството си около преговорна позиция. Консенсусът трая само два дни, преди в знак на несъгласие министрите за Брекзит и на външните работи Дейвид Дейвис и Борис Джонсън да напуснат. Перспективата Обединеното кралство да напусне Европейския съюз \"без сделка\" става все по-реална. Излизане без сделка означава, че в деня на Брекзит всички споразумения между двете страни престават да действат, без да има какво да ги замести. Това ще остави в правен вакуум търговията, пътуванията и комуникациите. Ето кои бизнеси и институции вече се готвят за този сценарий, който ще хвърли отношенията между Острова и континента в хаос. \"Еърбъс\" активира резервните си планове за Брекзит, заявиха от компанията миналата седмица. Самолетостроителят ще започне действия, които да гарантират, че производството му може да продължи независимо от това как Великобритания ще напусне. Преди това компанията предупреди, че обмисля да изтегли инвестициите си от Великобритания. Европейският производител на самолети обясни, че е направил оценка на рисковете, свързани с Брезкит. Ако страната напусне \"едновременно единния пазар и митническия съюз незабавно и без преходно споразумение\", това ще предизвика големи смущения в производството ѝ във Великобритания и загуби за милиарди долари. \"Еърбъс\" има 25 обекта в Обединеното кралство, където произвежда крила на самолети. Компанията дава работа на 14 хил. души на Острова и поддържа по веригата още 100 хил. работни места. От автомобилната компания \"Ролс-Ройс\" също обявиха, че са готови да складират свои стоки, за да смекчат проблемите през март догодина, но вероятно ще започнат това в края на 2018 г. Опасения изказват публично и \"Ягуар Ленд Роувър\", БМВ и \"Сименс\". От \"Амазон\" са казали в прав текст на министъра за Брекзит Доминик Рааб, че страната ще се изправи пред \"гражданско неподчинение\" при Брекзит без сделка, писаха \"Гардиън\" и \"Таймс\", позовавайки се на източници, присъствали на срещата. Авиокомпанията \"Райънер\" също коментира, че шансът за подобно развитие е значителен. \"Макар да се смята, че преходният период в срок от 21 месеца - от март 2019 г. до декември 2020 г., ще влезе в сила и ще бъде удължен, скорошните събития в политическата сфера във Великобритания засилиха несигурността. На мнение сме, че опасността от твърд Брекзит се подценява.\" Фармацевтичната фирма AstraZeneca обяви, че ще увеличи запасите си от лекарства в Европа с 20%, подготвяйки се за труса, след като европейският регулатор предупреди бизнеса за опасността. За тази индустрия Брекзит без сделка означава, че тестовете и издаването на лицензи ще трябва да се правят на два пъти – по британските и по европейските правила, за да може да се търгува с тях. Досега тестове, направени в едната страна, бяха валидни и в другата. Службата за здравеопазване също се готви \"усилено\", за да си гарантира снабдяване на екипировка и лекарства. \"Никой не може да се преструва, че тази ситуация е желана\", коментира директорът ѝ Саймън Стивънс. По време на агитацията за Брекзит едно от най-шумните обещания на активистите бе, че вноската към ЕС ще може да бъде пренасочена към британското здравеопазване. Бюджетът на службата обаче не се е увеличил значително. Главният преговарящ на Европейския съюз по въпроса за напускането на Великобритания Мишел Барние предупреди Лондон, че разполага с 13 седмици за постигане на споразумение. \"Открити сме за всякакви предложения, стига да бъде възможно да бъдат наистина приложени. Трябва да бъдем готови за всякакво развитие\", предупреди той. Европейската комисия призова държавите членки да ускорят подготовката за всички възможни последици от преговорите за Брекзит. Тъй като все още не е сигурно дали на тази дата ще има ратифицирано споразумение за оттегляне и какво то ще включва, в момента се провеждат действия в опит да се гарантира, че институциите на ЕС, държавите членки и частните субекти са подготвени за оттеглянето на Обединеното кралство, отбелязва комисията. Предвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен срок преди същинската раздяла. По искане на Лондон и с единодушие държавните и правителствените ръководители от ЕС могат да удължат преговорния срок, който изтича наесен. Британските финансови компании, които ще имат нужда от база в Европейския съюз, трябва да подадат молби за лиценз този месец, предупреди Европейският орган за ценни книжа и пазари (ESMA) в опит да подготви фирмите за възможността Великобритания да напусне ЕС без сделка за Брекзит. \"Тъй като няма гаранции, че ще се стигне до споразумение за преходния период, институциите трябва да обмислят сценария за \"твърд\" Брекзит на 30 март 2019 г.\", посочи органът в свое изявление. При липса на преходна сделка връзките с клиентите в ЕС може да бъдат прекратени. \"На 30 март 2019 г. компаниите трябва да имат напълно оторизирано юридическо лице, намиращо се в ЕС-27, за да продължат да доставят услуги в съюза\", предупреди ESMA и посочи, че някои от националните регулатори вече са затрупани с молби. Как границата между Ирландия и Северна Ирландия да остане отворена е един от най-важните въпроси за двете държави – и може би най-трудният за решаване. За двете Ирландии е важно да гарантират, че контрол няма да бъде наложен както заради пресните спомени за въоръжения конфликт, така и поради чисто практическата причина, че границата понякога минава през задните дворове на хората. След Брекзит обаче тя ще се превърне във външна граница на съюза, също както тази между България и Турция например, което означава, че на нея трябва да има проверки. Ирландското правителство вече обяви, че ще наеме 1000 митнически и ветеринарни служители, които да се занимават с новите търговски правила след края на преходния период. Премиерът Лео Варадкар все още смята, че има надежда Лондон и Брюксел да се разберат, но е скептичен относно възможността британския парламент да одобри споразумението. \"Ирландия трябва да забърза подготовката си за сценария \"без сделка\", каза той. (Дневник)", "date": "2018.07.26", "title": "Ще има ли Брекзит без сделка между Великобритания и ЕС?"}
{"url": "https://www.faktor.bg/bg/articles/vlastite-nosyat-vina-za-katastrofata-v-gartsiya", "text": "\"Голямата вина идва от властите. Те нямат никакъв конкретен план при пожари\". Това посочи в студиото на Нова ТВ икономистът Плутархос Маридакис, който коментира причините за жестоката огнена стихия, която отне живота на над 80 души в съседна Гърция.  \"Говорят, че се издирват още 40 души, но никой не може да каже със сигурност точния им брой\",  Според него броят на жертвите, които към момента са над 80, ще се увеличава. \"Всяка година в Гърция по това време, понеже е сух сезон, има опасност от пожар. Това, което нашите власти не направиха, беше превенция. Тези райони са многократно засегнати от пожари\", заяви икономиста.  Според Маридакис е несъстоятелно да се обяснява катастрофата с намесата на руски агенти, макар на много хора тази конспиративна теория да им звучи добре. Повече от хората, които живеят там смятат, че е нямало добър синхрон между полицията и пожарната, не е имало конкретен план за правилна евакуация на хората.", "date": "2018.07.26", "title": "Маридакис: Властите носят вина за жертвите и щетите в Гърция"}
{"url": "https://www.faktor.bg/bg/articles/novini/svyat/amerikantsite-shte-mogat-da-printirat-3d-pistoleti-v-domovete-si", "text": "Администрацията на Тръмп ще узакони отпечатването на 3D пистолети от следващия месец, съобщи в. \"Индипендънт\". От 1 август американците ще могат да публикуват онлайн и да теглят чертежи на пистолети.  Споразумението завършва многогодишна съдебна битка, започнала през 2013 г., когато описващият се като ляв анархист и активист Коди Уилсън публикува в интернет планове за 3D принтирано оръжие, наречено \"Освободителят\". Той е направен почти изцяло от твърда пластмаса. Тя е същата, с която се правят конструкторите \"Lego\". Използва се лесно за 3D принтери.  Чертежите за оръжия, които Уилсън публично оповести, се наричат \"Призрачни пистолети\". Наречени са така, защото не могат да бъдат проследени, тъй като нямат серийни номера и могат лесно да бъдат разглобени. \"Мисля, че всички в Америка трябва да се ужасят\", каза един от противниците на идеята. Оръжията ще бъдат достъпни за всеки, включително и за терористи. \"Опасността може да бъде огромна. Луди хора ще имат лесен достъп до такъв вид уеб сайт.  Да им позволиш да направят пластмасовите AR 15 неоткриваeми?\", каза американският сенатор Чък Шумер. AR 15 е оръжие, което често се използва в многобройните масови стрелби в САЩ. Използва се бързо поради големия брой куршуми, които може да изстреля. 3D оръжията не са като традиционните, но те не изискват лиценз, разрешително или какъвто и да е вид документ за психическо здраве и чисто криминално досие.  3D принтерите са растящ пазар и някои компании започват да предлагат по-достъпни версии.", "date": "2018.07.26", "title": "Американците ще могат да принтират 3D пистолети в домовете си"}
{"url": "https://www.faktor.bg/bg/articles/novini/balgariya/n-nankov-do-kraya-na-2024-godina-am-hemus-tryabva-da-e-gotova-iztsyalo", "text": "\"До три години и половина АМ \"Хемус\" ще свързва София и Велико Търново. До края на 2024 година АМ \"Хемус\" трябва да е готова изцяло. Времето е много, но има тежки процедури\", съобщи пред бТВ министърът на регионалното развитие Николай Нанков.  \"За следващите години приоритет е Северна България - АМ \"Хемус\", пътят Русе-Велико Търново. Строим най-евтините магистрали, но не за сметка на качеството\", заяви той.  \"Тунел под Шипка ще има. Този тунел ще е най-дългият в страната - 3 километра и 200 метра. Има много голям интерес от страна на чуждестранни компании и инвеститори за това строителство. Дори и да не се стигне до чужди инвестиции, държавата ще отпусне средства за строежа на този тунел\", каза още министърът.", "date": "2018.07.26", "title": "Н. Нанков: До края на 2024 година АМ \"Хемус\" трябва да е готова изцяло"}
{"url": "https://www.faktor.bg/bg/articles/deputatite-glasuvat-vetoto-na-prezidenta-varhu-zakona-za-privatizatsiyata", "text": "Депутатите ще разгледат ветото на президента Румен Радев върху поправките в Закона за приватизацията. Вчера икономическата комисия към парламента единодушно подкрепи ветото и отхвърли спорните текстове от закона. Във вторник държавният глава върна за преразглеждане поправките в закона за приватизацията. Текстовете предизвикаха скандал заради съмнения, че са „лобистки” в полза на конкретни бизнесмени. Още тогава от ГЕРБ обаче отрекоха обвиненията и обявиха, че за да няма съмнения, ще подкрепят президентското вето. Това ще е първото вето на президента на Радев, което ще мине успешно през пленарната зала.", "date": "2018.07.26", "title": "Депутатите гласуват ветото на президента върху Закона за приватизацията"}
