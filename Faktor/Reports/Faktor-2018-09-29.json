{"url": "https://www.faktor.bg/bg/articles/novini/svyat/erdogan-otkri-dzhamiya-kyoln-iska-i-v-drugi-germanski-gradove", "text": "Турският президент Реджеп Тайип Ердоган присъства на откриването на джамия днес в Кьолн, като каза на мюсюлманите, че ще се радва да види такива места за молитва и в други германски градове, предаде ДПА, цитирана от БТА. Централната джамия е източник на гордост за милиони турци, подчерта Ердоган в края на посещението си в Германия. Той увери присъстващите, че просветените в новия храм няма да бъдат замесени в тероризъм, и отбеляза, че на церемонията има 10 000 души. Ердоган подчерта също така, че визитата му в Германия е \"едно много успешно посещение в един много важен момент\" въпреки различията между двете страни. Турският президент посочи също така, че е използвал визитата, за да обсъди с местните власти как да бъде преодолян проблемът с расизма и ксенофобията. Ердоган се срещна с ръководители на компании, за да обсъди евентуални инвестиции в Турция. Като оставим настрана някои различия в мненията с Германия, ние трябва да се съсредоточим върху общите проблеми, каза турският президент. Той спомена конфликта в Сирия и с Кюрдската работническа партия (ПКК) като сфери, в които е нужно двете страни да си сътрудничат. Както германският канцлер Ангела Меркел, така и президентът Франк-Валтер Щайнмайер разкритикуваха нарушенията на човешките права в Турция при срещите си с Ердоган вчера.  Отношенията между Германия и Турция са сериозно влошени заради критиките срещу все по-авторитарното управление на Ердоган и репресиите срещу политически противници и журналисти след проваления опит за преврат през 2016 г.  Германски граждани са задържани в Турция за предполагаемо участие в опита за преврат, което се отразява отрицателно на двустранните връзки.", "date": "2018.09.29", "title": "Ердоган откри джамия в Кьолн, иска и в други германски градове"}
{"url": "https://www.faktor.bg/bg/articles/trima-sa-raneni-pri-vzriv-na-forum-na-komunisticheskata-partiya-v-samoprovazglasilata-se-dnr", "text": "Трима души бяха ранени при взрив по време на форум на комунистическата партия в самопровъзгласилата се Донецка народна република в Източна Украйна, съобщиха информационните агенции.  Според експерти взривното устройство е било с тротилов еквивалент от 100-150 грама и е нанесло сериозни материални щети. Първоначално беше образувано следствие срещу неизвестен извършител, но по хода на разследването местните правоохранителни органи съобщиха, че е възможно да става дума за инсценирано покушение срещу Игор Хакимзянов, който е кандидат да оглави самопровъзгласилата се република.  Това е пиар ход, смятат следователи, цитирани от местна новинарска агенция.  Преди месец донецкият сепаратистки лидер Александър Захарченко беше убит при атентат в кафене в Донецк и скоро предстоят избори за негов заместник.", "date": "2018.09.29", "title": "Трима са ранени при взрив на форум на комунистическата партия в самопровъзгласилата се ДНР"}
{"url": "https://www.faktor.bg/bg/articles/novini/balgariya/prezidentat-rumen-radev-izprati-saboleznovatelno-pismo-do-indoneziyskiya-si-kolega", "text": "Президентът Румен Радев изпрати съболезнователно писмо до индонезийския си колега Джоко Видодо по повод трагедията на остров Сулавеси, при която загинаха стотици граждани. \"В тези трудни часове, когато състраданието и съчувствието стават най-човешките добродетели, ние сме заедно с народа на Индонезия\", посочва българският държавен глава и заявява подкрепа за усилията за облекчаване на последствията от земетресението и последвалото цунами. По последни данни бедствието е отнело живота на близо 400 души, стотици са ранените.", "date": "2018.09.29", "title": "Президентът Румен Радев изпрати съболезнователно писмо до индонезийския си колега"}
{"url": "https://www.faktor.bg/bg/articles/novini/balgariya/rumen-petkov-absurdno-e-bsp-da-iska-vot-na-nedoverie-za-nestartirala-diskusiya", "text": "Абсурдно е да искаш вот на недоверие за нестартирала дискусия. А излизането от пленарната зала в НС е нелепо. Така лидерът на АБВ Румен Петков оцени в \"Офанзива с Любо Огнянов\" по Канал 3 взетото решение БСП да иска вот на недоверие към кабинета заради здравната реформа, както и излизането на депутатите на опозицията от пленарна зала.  \"Това е нелепо - Народното събрание работи два дни в седмицата. И голямата част от самите депутати на БСП разбират, че е несериозно, и мърморенето е налице, но това си е техен проблем\", каза лидерът на АБВ. \"Първо стартира дискусия за здравната реформа. Ние готвим наша визия за перспективите на здравеопазването, защото сегашната система е обърната към финансите, а не към пациента. Нужна е визия за 15-20 г. напред\", посочи Румен Петков.", "date": "2018.09.29", "title": "Румен Петков: Абсурдно е БСП да иска вот на недоверие за нестартирала дискусия"}
{"url": "https://www.faktor.bg/bg/articles/siriya-e-gotova-za-dobrovolno-zavrashtane-na-nyakolkoto-miliona-bezhantsi", "text": "Сирия е готова за доброволно завръщане на няколкото милиона бежанци от продължаващата вече повече от седем и половина години гражданска война в страната, обяви днес сирийският министър на външните работи Уалид ал Муалем, цитиран от световните агенции. В изказване в рамките на общополитическите дебати по време на 73-ата годишна сесия на Общото събрание на ООН в Ню Йорк, Муалем каза, че сирийското правителство \"приветства всякаква помощ за възстановяването (на страната) от онези държави, които не са част от агресията срещу Сирия\". \"Страните, които предлагат помощ само при условия или продължават да подкрепят тероризма, не са нито поканени, нито добре дошли да помогнат\", подчерта той. Муалем призова за незабавно изтегляне от Сирия на чуждестранните военни сили, които са разположени незаконно в страната. Той спомена изрично Съединените щати, Турция и Франция. Борбата срещу тероризма в Сирия почти приключи, увери Муалем в момент, когато северозападната провинция Идлиб е последният голям регион в страната, който е извън контрола на правителството. Сирийският външен министър се обяви против каквато и да било чуждестранна намеса в страната. Комитетът, натоварен със съставянето на новата конституция на Сирия, няма да се поддава на натиск отвън, допълни той.", "date": "2018.09.29", "title": "Сирия е готова за доброволно завръщане на няколкото милиона бежанци"}
{"url": "https://www.faktor.bg/bg/articles/ndk-stana-gigantska-sportna-ploshtadka-/video/", "text": "Тази вечер  Националният дворец на културата се превърна в гигантска спортна площадка под мотото:. „Спортът в контекста на културата и културата в контекста на спорта – те са едно цяло и начин на живот.“  Около това  посланието се обединиха организаторите на събитието „НДК 360” от Столична община, Фондация „София – Европейска столица на спорта“, Национален дворец на културата, Национална спорта академия „Васил Левски“ и Българска федерация по ориентиране, с подкрепата на Министерството на младежта и спорта. Организаторите изразиха желанието си този спортен празник да се превърне в традиционнен и отчитат голям интерес към него.", "date": "2018.09.29", "title": "НДК  сe превърна в гигантска спортна площадка /ВИДЕО/"}
{"url": "https://www.faktor.bg/bg/articles/ekspert-yugoslavskiyat-proekt-priklyuchva-ako-makedoniya-stane-chast-ot-nato", "text": "\"Огромната част - над 85% от тези, които ще гласуват на референдума, ще подкрепят договора с Гърция и евроатлантическата интеграция на Република Македония,\" прогнозира за предаването \"Брюксел 1\" журналистът Любчо Нешков. \"Единственият въпрос е дали ще се постигне цифрата от 903 000 гласоподаватели или 50% плюс 1,\" смята анализаторът и уточнява, че броят гласоподаватели от последното преброяване отпреди 20 години от 1 800 000 избиратели е нереална към настоящия момент. \"Защото последните данни на Световната банка сочат, че в Р Македония живеят не повече милион и половина жители. Т.е. говори се за между 350 и 400 хиляди мъртви души,\" твърди Нешков.  \"Голямото предизвикателство след референдума ще е дали Зоран Заев ще си осигури две трети мнозинство в парламента за ратифициране на договора с Гърция,\" коментира журналистът от Скопие Мирослав Ризински. Той не изключи възможността част от депутатите на ВМРО - ДПМНЕ да гласуват за ратифицирането на договора с Гърция. Иначе според него са възможни бързи предсрочни парламентарни избори, при които енергията от референдума да доведе до по-голяма победа на партията на премиера Заев и до маргинализиране на ВМРО-ДПМНЕ.   Въпросът има и геополитическо измерение, коментира Любчо Нешков. \"С референдума македонският въпрос отива към своя край, защото ако Р Македония стане част от НАТО приключва югославският проект. На Белград и на Москва не им пречеше Македония да бъде отделна държава, която тя носеше името \"Бивша югославска\", но в момента когато тя трябва да стане истински и напълно независима, им пречи\", коменитра Нешков.", "date": "2018.09.29", "title": "Експерт: Югославският проект приключва, ако Македония стане част от НАТО"}
{"url": "https://www.faktor.bg/bg/articles/stanishev-i-ninova-se-sdavili-zaradi-orban-i-fashizma-na-natsionalniya-savet", "text": "Поредна схватка ПЕС-БСП се разигра на червения пленум. Президентът на европейските социалисти Сергей Станишев настоял БСП да преосмисли подкрепата си за Унгария и Орбан по повод решението на Еврокомисията да отнеме правото й на глас като еврочленка. Соцлидерката Корнелия Нинова отказала. Това предава Канал 3, като се позовава на участници в заседанието на Националния съвет на партията. В изказването си Станишев заявил, че БСП трябва да предифинира позицията си в подкрепа на Орбан, тъй като поведението му е реална заплаха за демокрацията. Той дал за пример националистки и профашистки настроения при последната акция на фенове на Орбан, които поставили пред централата на унгарските социалисти в Будапеща обесено чучело на ръководителя на соцделегацията в Европарламента. Корнелия Нинова обаче опонирала, че БСП не подкрепя Орбан и всяка заплаха за връщане на фашизма, но е против наказателната акция, която се води срещу Унгария. Оказва се, че Европа е много чувствителна по темата спрямо Унгария, отбелязала соцлидерката, но в същото време не обърнала никакво внимание на писмото на БСП срещу Ангел Джамбазки, който заяви, че всички социалисти са за разстрел. Десантът на червените из страната не разгорил буйни страсти, каквито бяха първоначалните нагласи, но затова пък смяната на главния редактор на \"Дума\" завихрила спор. По темата скочили евродепутатът Георги Пирински и журналистът, член на НС на партията - Велислава Дърева. Пирински обърнал внимание на пленума, че в редакцията на партийния вестник кипи напрежение, нарушава се уставът на БСП, който гласи, че шефът на \"Дума\" се избира от Националния съвет. Докато Дърева атакувала директно персонално новия главен редактор Йордан Мичев. Попитала на какво основание се сменя Таня Джаджева и се поставя той начело на вестника. Дърева поискала още да има нарочен пленум, посветен само на съдбата на партийния орган. В своя защита Корнелия Нинова обяснила, че не е нарушила устава на партията, а само е направила същото като предшествениците си Станишев и Миков. При Станишев и.д. главен редактор беше Юри Борисов, а при Миков отново и.д. беше Таня Джаджева. Нинова разяснила, че по същия начин Йордан Мичев е назначен на временен договор за 6 месеца и ако бъде харесан след този изпитателен срок,  ще бъде предложен за постоянно на Националния съвет. На своето заседание днес социалистите насрочиха конгрес на партията през декември, когато трябва да бъде одобрена \"Визия за България\".", "date": "2018.09.29", "title": "Станишев и Нинова се сдавили заради Орбан и \"фашизма\" на Националния съвет"}
{"url": "https://www.faktor.bg/bg/articles/novini/balgariya/tsvetan-tsvetanov-poseti-svishtovskoto-selo-oresh", "text": "Председателят на ПГ на ГЕРБ и зам.-председател на партията Цветан Цветанов посети свищовското село Ореш, където провери хода на работата по започналите улични ремонти.  Преасфалтирането на улици в Ореш и останалите населени места в общината бе обезпечено с 500 хиляди лева, отпуснати с постановление на Министерски съвет за рехабилитация на най-компрометираните улици. След направения анализ и разчет, средствата са разпределени по брой жители във всяко едно от 15-те населени места и вече започна асфалтирането. В село Ореш вече са асфалтирани над 6000 квадратни метра пътища.  „За мен са много важни срещите, които непрекъснато провеждаме с вас, кметовете на населените места, защото вие най-добре познавате местните проблеми”, заяви Цветан Цветанов.  „За първи път от десетилетия кметствата получават такъв допълнителен финансов ресурс за текущи ремонти извън общинския бюджет“, категоричен бе кметът на община Свищов Генчо Генчев, който също бе в селото с Цветанов. Заедно с тях бяха и кметът на Велико Търново Даниел Панов, народният представител Станислава Стоянова и председателят на Общински съвет – Свищов д-р Кристиян Кирилов. Генчо Генчев отново изрази задоволството си от неизменната подкрепа, която среща в лицето на Цветанов и народните представители от ГЕРБ, а също и от правителството на премиера Борисов. Свищовският градоначалник също така информира, че е подготвен проект за подобряване на енергийната ефективност на читалище \"Филип Станиславов\" в Ореш. В Ореш Цветанов и придружаващите го представители на местната и държавна власт бяха топло посрещнати от местните жители.  Кметът на селото Любомир Иларионов благодари за отпуснатите средствата и каза, че такива пари не са влизали в населеното място от 90-те години на миналия век. Той обясни, че улиците са били бетон, изливан през 80-те години и сподели, че хората са изключително доволни от течащите ремонти.  По време на визитата си в селото Цветанов разговаря с местно семейство, което прави ремонт в дома си и дори се включи в разтоварването на строителни материали, които помогна да бъдат пренесени в двора на къщата. Съпрузите споделиха, че са много доволни от новите пътища, а председателят на ПГ на ГЕРБ ги призова, като дойдат избори да подкрепят онези, които нещо са свършили за населените места. В Ореш Цветан Цветанов поднесе съболезнования на близките на един от най-активните съмишленици на ГЕРБ в селото - Йозо Капелов, който внезапно почина преди два дни.", "date": "2018.09.29", "title": "Цветан Цветанов посети свищовското село Ореш"}
{"url": "https://www.faktor.bg/bg/articles/miting-na-katalunskite-separatisti-se-sblaska-chelno-s-politsiyata", "text": "Многохилядни демонстрации за и против каталунската независимост затвориха днес центъра на Барселона, съобщава Ройтерс. На 1 октомври се навършва една година от референдума за независимост от Испания, който не беше признат от властите в Мадрид. Асошиейтед прес съобщава за сблъсъци на полицията с каталунски сепаратисти, събрали се да протестират срещу шествие на испански полицаи, настояващи за по-добро заплащане. Служителите на реда са били принудени да използват палки, за да отблъснат множеството, цитира \"Фокус\". Кметът на Барселона Ада Колау призова за спокойствие и подчерта, че Барселона винаги е бил град, защитаващ правото на всеки да изразява своето мнение.", "date": "2018.09.29", "title": "Митинг на каталунските сепаратисти се сблъска челно с полицията"}
{"url": "https://www.faktor.bg/bg/articles/prokuraturata-byahme-podvedeni-za-deyanieto-na-reportera-na-gospodarite-se-predvizhda-5-godini-zatvor", "text": "Оказа се, че всичко това е една постановка. За съжаление прокуратурата беше подведена. Това е абсолютно недопустимо. Това е тежко умишлено престъпление от общ характер, за което се предвижда наказание от 5 години лишаване от свобода. И тогава си поставяме въпроса и като разследващи, доколко може да се вярва на тези журналисти, на това предаване, с което прокуратурата често влиза в контакт. Това коментира по случая с репортера на \"Господари на ефира\" във Велико Търново Румяна Арнаудова, говорител на главния прокурор, предаде \"Фокус\". Тук прокуратурата пресоли манджата. От своя страна Димитър Върбанов заяви: \"Никога не съм се опитвал да заблудя някого в цялата си кариера на репортер\". От предаването пък обявиха ,че не знаят за други подобни случаи с техни репортери.Освободените по-рано днес задържани за \"нападението\" срещу журналиста бяха освободени без никаква мярка за неотклонение и заявиха, че ще си търсят правата срещу предаването и неговия репортер.", "date": "2018.09.29", "title": "Прокуратурата: Бяхме подведени, за деянието на репортера на \"Господари на ефира\" се предвиждат 5 години затвор"}
{"url": "https://www.faktor.bg/bg/articles/petak-13/prokuraturata-ima-edna-sedmitsa-da-reshi-shte-ima-li-osadeni-za-vazroditelniya-protses-ili-deloto-otiva-v-kosha", "text": "Софийската военно-окръжна прокуратурата има още една седмица, в която да реши съдбата на разследването за т.нар. Възродителен процес. Абсолютната давност по делото, което е образувано през 1991 г., отдавна е изтекла и част от пострадалите от насилствената асимилация български мюсюлмани поискаха от съда ускоряване на производството, съобщава  От Военно-окръжната прокуратура коментират, че след молбите на пострадалите делото е било пратено на Софийския градски съд (СГС) и с определение от 5 септември съдът е указал на наблюдаващия прокурор да се произнесе в едномесечен срок, който изтича в края на следващата седмица. Една от жертвите на Възродителния процес Шукри Мехмед е завел срещу прокуратурата и частичен иск за 5001 лева по Закона за отговорността на държавата и общините за вреди (ЗОДОВ), като част от общата сума от 100 000 лева, която би претендирал за вредите от необосновано проточеното разследване и евентуално наказване на виновните. На първа инстанция съдия Даяна Топалова от Софийския районен съд (СРС) прие миналата година, че обезщетение от 100 000 лева е справедливо, а искът на Мехмед за 5001 лева беше уважен. Само преди дни Мехмед спечели делото и на втора инстанция в СГС, според която обаче справедливото бъдещо обезщетение би било  В решението градският съд заявява, че през последните 15 години разследването е неоправдано забавено. „Процесуалното поведение на органите на досъдебното производство, осъществяващи функцията по ръководство и решаване, числящи се към Прокуратурата на Република България, е станало причина за неоправдано забавяне на конкретното наказателно производство, което се характеризира с неразумна продължителност“, пише СГС. Безспорно и за двете инстанции е, че Шукри Мехмед е понесъл вреди от това, че не е могъл да получи възмездие и справедливост. Според СРС става дума и за отказ от правосъдие, защото делото не било сложно, но държавното обвинение не проявило воля да го приключи и внесе в съда. Всъщност, прокуратурата два пъти внася обвинителен акт през 1994 г. и 1998 г., но и двата пъти делото е връщано за доразследване. Първоначално обвиняеми по него за подбуждане на етническа дискриминация и омраза са Тодор Живков, Димитър Стоянов, Пенчо Кубадински и Георги Атанасов. След това обвиненията са преквалифицирани за военни длъжностни престъпления, като обвиняеми останали Живков, Стоянов и Атанасов. След смъртта на Живков и Стоянов,  Спорният момент за проточеното разследване са тогавашните указания на върховните съдии към прокуратурата. Според държавното обвинение, на разследващите е указано да издирят и разпитат всички жертви на Възродителния процес, които са били въдворени в „Белене“ и други затвори, за да могат да се конституират като частни обвинители и граждански ищци. При второто внасяне на делото в съда, то е било върнато отново за неизпълнени предишни указания. От май 1998 г. делото вече е във Военно-окръжната прокуратура в София, която до 2003 г. успява да издири имената и адресите на 446 българи от турски произход или техни наследници, които са били в „Белене“, както и да разпита 312 от тях. Останалите 134 пострадали обаче, повечето от които са в Турция, така и не са открити, въпреки опитите със съдебни поръчки. В решението на СГС е цитирано писмо от 2003 г. на тогавашния зам.-главен прокурор Христо Манчев, че разследването фактически е завършено, но   за разпит на всички пострадали са пречка за внасянето на обвинителен акт. Според състава на СГС (Розинела Янчева-председател, младши съдия Александрина Дончева-докладчик и Ралица Димитрова) указанията не са били неизпълними, защото в тях се казва, че прокуратурата е трябвало само да изброи имената на всички пострадали, а не да ги разпитва. „Това е така, тъй като от съдържанието на двете разпореждания е видно, че става въпрос за констатирани от върховния съд съществени процесуални нарушения, свързани преимуществено с изготвянето на обвинителния акт, както и за такива, свързани с гарантиране правото на пострадалите да упражнят правата си в по-късен етап на процеса, като не са давани указания за разпит на всички пострадали от т. нар. възродителен процес, които се намират на територията на Р. Турция…. От двете разпореждания на съдия във Върховния съд и във Върховен касационен съд – Военна колегия, се установява, че дадените указания, свързани с пострадалите от престъплението – предмет на наказателното дело са свързани с идентифициране на пострадалите от престъплението лица, както и за тяхното поименно посочване в обвинителния акт“, пише съдът. Според СГС обратното становище би било и принципно нелогично, защото доказването на престъпление предполага събиране на определен обем доказателства, които биха били достатъчни, а надвишаването само би могло да забави производството. „Конкретният случай е именно такъв, тъй като при значителния брой пострадали от престъплението, не може да се приеме становището, че необходимо за изясняване на обективната истина е да бъде разпитан всеки един от тях, а предприетите в последната насока действия на прокуратурата са станали причина за съществено забавяне на делото, още повече, че такива задължителни указания от върховната съдебна инстанция не са били дадени при двете прекратявания на съдебното производство“, допълва СГС и затова приема, че след становището на прокуратурата от 2003 г., че към онзи момент делото е било завършено, то от този момент е започнало и неоправданото забавяне. За да прецени, че справедливото обезщетение при нов бъдещ иск на Шукри Мехмед би било 30 000 лева, градският съд се позовава на съдебно-медицинска експертиза на жалбоподателя. Според нея влошеното здравословно състояние на Мехмед, който до началото на Възродителния процес е бил учител по немски в Кърджали, а след това е изпратен в „Белене“, после заточен в монтанско село и накрая изселен в Турция, не е пряк резултат от проточеното дело, а от репресиите, на които е бил подложен през 80-те години на миналия век. Решението не е окончателно и може да бъде обжалвано пред Върховния касационен съд.", "date": "2018.09.29", "title": "Прокуратурата има една седмица да реши – ще има ли осъдени за Възродителния процес или делото отива в коша"}
{"url": "https://www.faktor.bg/bg/articles/kilometrichni-zadrastvaniya-sa-se-obrazuvali-na-avtomagistrala-trakiya", "text": "Километрични задръствания са се образували в района на ремонтните дейности на автомагистрала \"Тракия\" между км 14 и 20. Близо 2 км е опашката от изчакващи автомобили при първия и около 1 км при втория ремонт на виадуктите на 17-и и 18 км, съобщава \"Фокус\". От АПИ припомнят, че през празничните и почивни дни в района се въвежда реверсивно движение както следва: за посока Бургас се обособяват две ленти на движение и една посока в София, докато през последния почивен или празничен ден – една лента за движение посока Бургас и две посока София. Движението по магистралата от 45-и до 53 км и в двете посоки се осъществява с повишено внимание поради констатирани неравности по пътната настилка. Скоростта на движение е ограничена до 90 км/ч. Движението при Ихтиман от км 34-ти до км 41 в посока Бургас също е ограничено поради ремонтновъзстановителни дейности на виадукти при км 37 и км 38 и се осъществява двупосочно в платното посока София.", "date": "2018.09.29", "title": "Километрични задръствания са се образували на автомагистрала \"Тракия\""}
{"url": "https://www.faktor.bg/bg/articles/stratega-penev-levski-vkara-polovin-gol-i-bi-tsska", "text": "Почетният президент на ЦСКА Димитър Пенев определи попадението на Левски, с което \"сините\" победиха във Вечното дерби от 10-ия кръг на Първа лига, като „половин гол“. Играчите на Нестор Ел Маестро записаха поражение с 0:1 след автогол на Витаутас Черниаускас в 30-ата минута. \"Заслужено беше нарушението. За първи път виждам да се събират страничните и главния съдия. Винаги съм казвал, че който вкара половин гол, печели. Левски вкара половин гол. Ние нямахме дузпа\", Димитър Пенев , цитиран от gol.bg. Единственото попадение в мача бе автогол на Черниаускас в 30-ата минута.   . Левски удари с 1:0 ЦСКА на стадион \"Васил Левски\" и взе \"Вечното дерби\" на България, писа изданието.  Единственото попадение в мача бе автогол на Черниаускас в 30-ата минута. Със спечелените три точки Левски свали ЦСКА от първото място и вече е лидер в класирането с 25 пункта. Армейците са втори с 22 точки, но могат да бъдат изместени и от Лудогорец, който има 20, но и мач по-малко. С този успех Левски отново има предимство в баланса във \"Вечното дерби\". \"Сините\" вече имат 54 шампионатни победи, докато \"червените\" са с 53, а равенствата са 39. Това бе и първи успех на Левски срещу ЦСКА за първенство в последните седем срещи. Като цяло футболистите на Славиша Стоянович изиграха по-правилно мача, създадоха повече чисти голови положения, вкараха с доза късмет и заслужено си взеха победата и трите точки. ЦСКА изигра вяло срещата, допусна изключително груби грешки в защита и средата на терена, което доведе и до логична загуба. Така Левски е лидер, а ЦСКА на второ място.  ЦСКА започна мощно мача и можеше да вкара още в 43-ата секунда. Тогава Мауридес се освободи от защитата на Левски и стреля мощно, но Полачек показа класа и спаси. Постепенно играта се пренесе основно в средата на терена, където се водеше люта битка за всяка топка. \"Сините\" по-правилно разиграваха и спокойно затваряха празните пространства, докато армейците бяха твърде припряни и нервни. В 16-ата минута Божидар Чорбаджийски си изкара глупав жълт картон, като играчите на двата отбора едва не се хванаха за гушите. Последва неточен удар на Кабрал. В 20-ата минута Пинто стреля силно, но топката профуча над вратата на \"сините\". Постепенно Левски превзе центъра на терена и заслужено вкара след половин час игра. Тогава Ангел Лясков направи безумна грешка и подари топката на Обертан, който стреля мощно в гредата, последва рикошет в гърба на Черниаускас и гол за \"сините\".", "date": "2018.09.29", "title": "Стратега Пенев:  Левски вкара половин гол и би ЦСКА"}
{"url": "https://www.faktor.bg/bg/articles/siriets-otkri-strelba-v-tsentara-na-sofiya", "text": "Сириец откри стрелба с газов пистолет в центъра на София, съобщи БНР.  Инцидентът е станал малко след 20 ч. пред Телефонната палата. Няма данни за пострадали хора . Мъжът е бил в лек автомобил заедно с още двама негови сънародници и две момичета. Пред полицаите той е обяснил, че е стрелял във въздуха заради хора, които са го дразнели, преминавайки покрай автомобила. Тримата сирийци са арестувани. Към момента полицията изяснява дали в случая има замесени футболни фенове. Тримата сирийци са задържани.", "date": "2018.09.29", "title": "Сириец откри стрелба в центъра на София"}
{"url": "https://www.faktor.bg/bg/articles/politika/hlyab-i-pasti/ideologat-na-putin-dugin-uchi-makedontsite-ubivayte-shtom-nyakoy-iska-da-vi-smeni-imeto", "text": "Промяната на името на Македония е важна стъпка, защото отваря пътя за членство на страната в НАТО и Европейския съюз, преодолявайки възраженията на Гърция към използването на топоним, който смята за свой. Неотдавнашното споразумение между правителствата на двете страни ни приближава  убедително до този резултат, при условие че избирателите в референдума са убедени и гласуват за него. Това пише Бруно Мачаес в коментар за Politico. Брюксел иска да превърне Македония в нормална страна. Русия също има интерес към резултатите от референдума. Да загубиш Черна гора - малка балканска страна, която се присъедини към НАТО през 2017 г., може да се смята за лош късмет. Но да загубиш освен Черна гора и  Македония – това вече ще изглежда като нехайство, посочва анализаторът. Той разказва, че още при пристигането му в Скопие е станал свидетел на голям протест пред сградата на президентството. Сред протестиращите е и Янко Бачев, лидер на малката партия „Обединена Македония“- единствената открито про-руска партия в страната. По думите му Бачев се бори срещу предложената промяна за името на страната. Заедно с други малки партии, „Обединена Македония“  насрочен за 30 септември, но Бачев е готов да направи много повече. Той е близък до Александър Дугин, руски философ и пропагандист, известен със своите връзки с властта и всяко едно реакционно движение в Европа. Същият този Дугин, когато е поканен от партията да говори в Скопие, на въпрос как неговите сънародници ще отговорят на предложение за промяна на името на Русия, идеологът на Путин отговорил лаконично: Ще убиваме! Анализаторът говори още, че руското посолство в Скопие е шпионско гнездо, третият и най-малък връх в триъгълника, който включва още Белград и София. Ръководено от митичния Олег Шербак, съученик на руския външен министър Сергей Лавров, посолството е разработило мощна шпионска машина. Официално тя разполага с пет спецразузнавачи: един специалист в областта на енергетиката, двама души, които говорят перфектно албански и двама, които отговарят за справянето с националното малцинство.  В същото време авторът изтъква, че според него случващото се в Македония не е просто нова Голяма Игра между Русия и Запада, защото на сцената вече има още един играч. Причина да смята така са думите на друг македонски политик – Любчо Палевски, който твърди, че сега Македония е бойно поле, на което воюват две сили – Западът, от една страна, и Китай – от друга, а не както всички смятат Русия.  „Русия само помпи мускули.   Китай иска да построи „път на коприната“ между Централна Европа и пристанището им в Гърция. Начинът да бъде спрян този път е да се предизвика конфликт на Балканите\", коментира Палевски в разковор с автора. „Западът създава в страната ми напрежение – разпалвайки страстите сред македонците с промяната на името, той цели да блокира и дори да разруши този грандиозен проект за „път на коприната“. Ако Македония бъде хвърлена в хаос (или стане член на НАТО), Китай ще загуби единствения достъпен път за Европа, защото той реално  може да мине само през три страни, при все че както Албания, така и България са тясно свързани с НАТО като негови членки“ коментира политикът. Авторът нарича Палевски „опасен“, защото всяко споменаване на името му в Скопие го свързва с  незаконните записи, направени от бившия премиер Никола Груевски (който беше свален от властта след  последвалия огромен скандал заради подслушванията). Разполагайки с част от разговорите между политици, дипломати и високопоставени служители, Палевски много бързо пристъпва към  разобличаването им в „извършените от тях престъпления, в отговор на което получава два опита за убийство и среднощни посещения на агенти от разузнавателните служби в Македония“. За да не бъде голословен, Палевски му предоставя от паметта на мобилния си телефон разговор между македонски политики и чужд посланик, който според него е в състояние да създаде  Неговите намерения обаче са свързани с Китай и очакването Пекин да подкрепи партията, която възнамерява да създаде и която ще работи за „мултиполюсната глобализация“. Амбициите на Любчо Палевски, които очевидно са известни на европейските специални служби, се приемат с големи резерви и дори те са категорични, че „Китай никога няма да се забърка с някакъв си политик като Палевски“.  Агент на тези службите споделя, че лично той е много по-малко оптимист за разлика от политическите стратези, че Македония я очаква европейско бъдеще. Китай, макар и предпазлив, но методичен играч, увеличава икономическото си влияние тук, за разлика от Русия, която има ограничена цел: не да спре  присъединяването на Македония към клуба на западните държави, а да бъде сигурна, че тя ще се провали като стане техен член.  Тъй като Скопие се стреми към членство в НАТО и ЕС, това е нова възможност да се излее още повече пясък в двигателя на Запада. Ако македонците все пак приемат новото име, анализаторът прогнозира дълъг процес на присъединяване на Северна Македония към ЕС. Преговорните глави ще бъдат отваряни. Европейските лидери ще пристигат от Брюксел, ще се срещнат с министри и бюрократи и между друго ще договорят новите правила. Междувременно потайно ще бъдат отваряни други глави, ще бъдат обсъждани други планове за комуникация и ще продължават да текат пари от тайни каси, завършва коментара си Бруно Мачаес.", "date": "2018.09.29", "title": "Идеологът на Путин Дугин учи македонците: Убивайте, щом някой иска да ви смени името!"}
{"url": "https://www.faktor.bg/bg/articles/bsp-izmadri-shte-iskame-vot-na-nedoverie-kam-kabineta-borisov-3-na-tema-zdraveopazvane", "text": "БСП ще иска вот на недоверие към кабинета „Борисов“ 3 на тема „Здравеопазване“. Това реши Националният съвет на БСП, научи репортер на Агенция „Фокус“. Това ще бъде третият вот към кабинета, по искане на БСП. Предишните два на тема „Сигурност“ и „Корупция“ не успяха да минат.", "date": "2018.09.29", "title": "БСП  измъдри: Ще искаме вот на недоверие към кабинета „Борисов“ 3 на тема „Здравеопазване“"}
{"url": "https://www.faktor.bg/bg/articles/tsvetanov-v-s-hadzhidimitrovo", "text": "Председателят на ПГ на ГЕРБ и зам.-председател на партията Цветан Цветанов посети днес свищовското село Хаджидимитрово. Той бе придружаван от кмета на Свищов Генчо Генчев, кмета на Велико Търново Даниел Панов, депутата от ГЕРБ Станислава Стоянова и председателят на Общински съвет – Свищов д-р Кристиян Кирилов. Всички те инспектираха ремонта на крайно амортизирания главен водопровод в селото. Водопроводът в селото ще бъде изцяло подменен, за да се сложи край на водния режим, който повече от две десетилетия мъчи населеното място. По трасето се отчитаха над 80 процента загуби на вода. За ремонта бяха отпуснати 200 000 лева с постановление на Министерски съвет през август. Инвестицията е в полза на повече от 600 местни жители.  „Радвам се, че с ангажиментите, които поемаме, допринасяме за това хората в населените места да живеят по-добре. Чест прави на вашия кмет Емил Тодоров и на свищовския градоначалник Генчо Генчев, че са толкова активни и непрекъснато търсят съдействие, когато става дума за полезни идеи и проекти“, заяви Цветанов. Кметът на Хаджидимитрово Емил Тодоров изрази пред гостите радостта на своите съселяни от предстоящото разрешаване на проблема, който е основен за тях.  „Това беше най-голямата ни болка, но вече тази болка е на оздравяване. От 50 не се е случвало да има такава грижа за нас както от местната, така и от държавната власт. Разчитаме стабилността в държавата да се запази, за да могат и още проблеми да намерят своето решение”, споделиха с Цветанов местни жители. Близо 1.6 милиона лева предстои да инвестира Община Свищов в подобряване на водоснабдяването. Средствата ще бъдат вложени в близо 9000 метра нов водопровод.", "date": "2018.09.29", "title": "Цветанов в с. Хаджидимитрово: Радвам се, че допринасяме хората тук да живеят по-добре"}
{"url": "https://www.faktor.bg/bg/articles/ninova-se-prehlasva-po-dps-ubiha-s-edin-kurshum-dva-zaeka-i-gerb-i-op", "text": "ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха Патриотите. Брилянтен ход\", тази оценка даде соцлидерът Корнелия Нинова пред червения пленум по време на анализа си на политическата ситуация в страната. Това е казала лидерът на БСП Корнелия Нинова на заседанието на Националния съвет на БСП, съобщиха от пресцентъра на партията. Оценката й е, че се увеличават националните и местни протести и хората се чувстват несигурни. \"Нека се знае - ДПС управлява ГЕРБ, а Патриотите са щастливи от това, защото великодушно им се подхвърлят трохи от държавната трапеза. \"Изправени пред заплахата парламентът да бъде блокиран, правителството да падне и да загубят топлите си местенца и пари, ГЕРБ се предадоха на ДПС и изпълниха условието им - да оттеглят закона за местното управление. Вчера условието беше този закон\", добави Нинова. \"Парламентарното мнозинство се клати. Два дни поред управляващите не можаха да съберат необходимото мнозинство от 121 човека, за да започне работа Народното събрание. Ние няма да крепим кворума им, за да съществува правителството на Бойко Борисов и да продължава да води държавата към дъното\", обявява Нинова.  И попита риторично: \"А следващите условия? С този ход ДПС изтриха патриотите от политическата карта.\", коментира новата ситуация Корнелия Нинова.Нинова уточни,  социалистите не са се регистрирали за заседанието в петък, както и ДПС, но само при първия опит.У управляващите няма принципи, няма идеологии, няма програма. Ето затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни.\", заключи лидерът на БСП. Последните два месеца се белязани от нестабилност на управляващата коалиция - с битки за власт вътре в \"Обединени патриоти\" (ОП), между ОП и ГЕРБ и между лобитата в ГЕРБ. Те вече стават видими с обвиненията в лобизъм между Сидеров и Симеонов и репликите между Цветанов и Бъчварова, и противопоставянето Борисов - Цветанов за оставките на министри. ГЕРБ предизвикаха и война между институциите, нападайки постоянно президента Радев. Тя припомни твърдението на ОП преди няколко месеца: \"Ако има някаква заплаха за България, това е връщането на ДПС на власт. ДПС не може да се примири с факта, че ги отстранихме от властта, и то завинаги\". Нинова каза, че в петък се е видяло, че не само не са ги отстранили, а в името на това патриотите да останат във властта, са легнали на килимчето пред ДПС.", "date": "2018.09.29", "title": "Нинова се прехласва по  ДПС: Убиха с един куршум два заека - и ГЕРБ, и ОП"}
{"url": "https://www.faktor.bg/bg/articles/london-rusiya-se-dvizhi-v-greshnata-posoka", "text": "Министърът на външните работи на Великобритания Джереми Хънт твърди, че Русия е заинтересована от това преговорите между Лондон и Брюксел за Брекзит да се провалят. Тези предположения дипломатът изказа в интервю за британския вестник „The Times“, отбелязвайки, че подобен подход би оправдал съществуващите съмнения, че Москва има намерения да дестабилизира световния ред, предава ТАСС. „Руснаците подкрепят всичко, които разбива установения ред. Това е причината да подкрепят не само Брекзит, но и провала на преговорите за него. Те биха харесали всичко, което разбива Западната коалиция“, твърди Хънт. Външният министър, който пое поста през юли, след оставката на предишния министър Борис Джонсън, вярва, че Русия се движи в грешната посока. „Не мисля, че тя (Русия) е толкова зле, колкото беше през 70-те и 80-те години, но трябва да си признаем, че тя се движи в грешната посока и че Русия по своята същност е доста опортюнистична страна“, смята той. „Те (руснаците) чакат каквато и да е възможност, за да се опитат и да променят световния ред и го правят в една съвършено недопустима форма“. „Демокрацията отстъпва. По време на Студената война ние нямахме никакви съмнения по отношение на правотата на нашата система в сравнение с неправотата, която се случваше отвъд Желязната завеса. Сега виждате, че и във Великобритания, и в Америка, и в Европа хората не са съвсем убедени, колко правилна е тяхната система. Социалните мрежи могат да бъдат сила, която да помага на демокрацията, но в настоящия момент наблюдаваме негативни и дестабилизиращи последствия от тях“, посочи дипломатът.", "date": "2018.09.29", "title": "Лондон: Русия се движи в грешната посока"}
{"url": "https://www.faktor.bg/bg/articles/novini/balgariya/grupoviyat-lov-na-diva-svinya-se-otkriva-dnes-no-e-ogranichen", "text": "Груповият лов на дива свиня се открива днес, но заради „африканската чума“ по свинете в районите край границата с Румъния са наложени редица ограничения.  Заради констатираното огнище на чума в село Тутраканци в 10-километровата зона около селото се забранява груповият лов. Това засяга 119 от общо 2810 ловни дружинки у нас. Друга зона, в която груповият лов е разрешен, но без кучета, обхваща териториите между 5 и 10 километра от границата с Румъния, респективно между 10 и 20 километра от село Тутраканци.За останалата част от България няма ограничения. Ловци от три плевенски общини спазиха обещанието си и организираха протест днес. От 10 сутринта те блокираха движението на ферибота Никопол - Турну Мъгуреле. Ловците смятат, че със забраната няма да се спре болестта у нас. ", "date": "2018.09.29", "title": "Груповият лов на дива свиня се открива днес, но е ограничен"}
{"url": "https://www.faktor.bg/bg/articles/novini/svyat/erdogan-vleze-v-sblasak-s-germanskiyat-prezident", "text": "Неловка ситуация се e създала на държавната вечеря, дадена снощи за турския президент Реджеп Тайип Ердоган в Берлин, след като германският президент Франк-Валтер Щайнмайер определи задържането на германски граждани в Турция като политически мотивирано, предаде ДПА, цитирана от БТА.     \"Като президент на страната съм разтревожен от това, че германски граждани са затворени в Турция по политически причини\", каза Щайнмайер в обръщение в президентския дворец, където бе дадена вечерята.     В реч малко по-късно Ердоган гневно отхвърли критиките и, изглежда, се отклони от подготвеното изявление, като каза, че има \"стотици, хиляди\" терористи, живеещи в Германия. Той изтъкна, че не е искал да повдига темата, но е бил принуден, защото Щайнмайер я е засегнал.     Отношенията между Германия и Турция са сериозно влошени заради критиките срещу все по-авторитарното управление на Ердоган и репресиите срещу политически противници и журналисти след проваления опит за преврат през 2016 г.      Германски граждани са задържани за предполагаемо участие в опита за преврат, което се отразява отрицателно на дипломатическите отношения.", "date": "2018.09.29", "title": "Ердоган влезе в сблъсък с германския президент"}
{"url": "https://www.faktor.bg/bg/articles/tsvetanov-zapali-svesht-v-manastir-pokrov-bogorodichen-za-zdraveto-na-zhitelite-na-svishtov", "text": "Председателят на ПГ на ГЕРБ и зам.-председател на партията Цветан Цветанов посети свищовския манастир „Покров Богородичен“. Заедно със свищовския кмет Генчо Генчев, кмета на Велико Търново Даниел Панов, народния представител Станислава Стоянова и председателя на Общински съвет – Свищов д-р Кристиян Кирилов, Цветанов запали свещичка за здравето на всички българи и на жителите на община Свищов, която отбелязва своя празник „Свищовски лозници“. Председателят на ПГ на ГЕРБ разговаря с игумена Отец Христо, който не скри признателността си за подкрепата, която светата обител получава от правителството на премиера Бойко Борисов. Към манастира вече води широк асфалтов път, какъвто никога не е имало, а за втора поредна година храмът получава от държавата транш за неотложни ремонти. Отец Христо благодари на Цветан Цветанов и за личния жест, който той направи, по време на предишното си посещение за храмовия празник на „Покров Богородичен“. Тогава свищовският кмет изненада Цветанов със специално изработена върху крушово дърво и осветена по канон голяма икона на Света Богородица Йерусалимска. Председателят на ПГ на ГЕРБ остана трогнат и пожела иконата да остане в свищовския манастир, където силата й ще бъде най-голяма. „Ликът на Света Богородица Йерусалимска вече посреща всички, пристъпващи в църквата и закриля миряните, посещаващи манастира“, обясни Отец Христо.", "date": "2018.09.29", "title": "Цветанов запали свещ в манастира „Покров Богородичен“ за здравето на жителите на Свищов"}
{"url": "https://www.faktor.bg/bg/articles/novini/balgariya/mladen-marinov-mvr-kupuva-nad-50-novi-kameri-za-kontrol-na-dvizhenieto-po-patishtata", "text": "МВР ще купи над 50 нови камери за контрол на движението по пътищата. Това беше обявено в Габрово при откриването на националното състезание \"Полицай на годината\", на което присъства вътрешния министър Младен Маринов. В Габрово министър Маринов откри националното състезание \"Пътен полицай на годината\", което се провежда за 26 път. За превенция на ПТП-та ще бъдат доставени нови 56 камери като процедурата за закупуването им вече е стартирала. Заради дефектиралите мобилни камери на триножници на КАТ не е ощетен нито един водач, подчерта главен инспектор Росен Рапчев, началник на сектор \"Пътен контрол\" и съобщи. \"Всичките технически средства са на въоръжение и са изправни и работят на територията на цялата страна, както на автомагистралите, така и на всички пътища, отворени за обществено ползване\". \"Ефективността на техническите средства за контрол ще се повиши, когато заработи единният център за обработка на нарушенията\", поясни вътрешният министър Младен Маринов. В надпреварата „Пътен полицай на годината“ участват служители от цялата страна. Състезанията започнаха в 10 часа на централния площад \"Възраждане\" в Габрово, където бе изграден полигон за демонстрации на уменията на участниците в надпреварата в дисциплините \"Автомобилизъм\", \"Мотоциклетизъм\" и практически изпит по оказване на долекарска помощ на пострадали при ПТП. Преди практическото състезание, пътните полицаи са преминали теоретичния етап от конкурса, в който са тествани познанията им по нормативната база, която прилагат в работата си. Церемонията по награждаването на победителите ще се състои вечерта. ", "date": "2018.09.29", "title": "Младен Маринов: МВР купува над 50 нови камери за контрол на движението по пътищата"}
{"url": "https://www.faktor.bg/bg/articles/politika/hlyab-i-pasti/neudobni-dumi-za-ushanki-i-star-gramofon", "text": "На 1 декември 1939 г. в своя брой №84 болшевишкият вестник „Правда“ публикува изявление на Йосиф Висарионович Сталин по въпроса за „вината“ за „началото“ на Втората световна война. Ето думите на „бащата на народите”:  1. „Не Германия нападна Франция и Англия, а Франция и Англия нападнаха Германия“. 2. „След началото на военните действия Германия се обърна към Франция и Англия с мирни предложения, а Съветския съюз открито подкрепи мирните предложения на Германия;“ 3. „Управляващите кръгове във Франция и Англия отклониха, както мирните предложения на Германия, така и опитите на Съветския съюз да постигне бързо прекратяване на войната.“ Казва всичко това този   след като още на 23 август същата година СССР и Германия подписват зловещият и трагичен за народите на Европа „Пакт за ненападение” известен още като Договор „Молотов – Рибентроп”, с таен протокол към него, който определя как да се раздели „европейската плячка”. Следва подялбата на Полша, окупацията на Литва, Латвия и Естония от СССР, война срещу Финландия, заграбване на територии от Румъния (сегашна Молдова и Северна Буковина) и присъединяването им към СССР. Следва Катинското клане. В същото време Германия разширява своята територия чрез \"присъединяване\" на Австрия, окупация на Чехия и Полша и продължава по начертания план към Белгия, Холандия и Франция. И да не пропуснем, че само месец след злокобния август 1939 г. Германия и СССР са сключили и отделен „Договор за дружба и граници”. За този договор малко се знае, но е факт, че именно той осигурява тила на Германия. За да може спокойно Хитлер да си разиграва армията в Западна Европа. Определението за тази постъпка на СССР е само едно – негодничество. В този гнусен „Договор за дружба и граници” за Полша се говори като за „разпаднала се държава”. И изключително нагло, типично по нацистки и комунистически, се хвърля вината за създалото се положение върху Англия и Франция. Тук именно е текстът, който Сталин преразказва на 1 декември 1939 г. И той гласи следното: „Англия и Франция са отговорни за продължаването войната и в случай на продължаване на войната, правителствата на Германия и на СССР ще встъпят във взаимни консултации по отношение на необходимите мерки.” Вече знаем какви бяха тези „взаимни консултации” и „необходими мерки”. Целта им бе да загинат 100 милиона души. Хей така,   И за радост на днешните „русофили” и „неонацисти”. Две седмици след изявлението на Сталин от 1 декември 1939 г. СССР е изключен от ОН (Обществото на народите) заради агресията си \"срещу финландската държава\". Припомням тези факти, защото има глупаци у нас, които все още не ги знаят или ако ги знаят, се правят на социалисти или атакисти. И се представят за „русофили”. И за да е абсурдът пълен в началото на юни влетя новината,че т.нар. Национално движение „Русофили” е номинирало бившия ни премиер Симеон Саксобургготски за член на международен Съвет на ветераните–русофили. „Аферим, дядо, машалаах” ще кажа, перифразийки Иван Вазов.   че и ветеран – чуждопоклонник. Това, което си спомням от даскалото някога е, че на чуждопоклонниците нашите истински царе са им рязали главите. А компания на Симеон Сакскобургготски в този съвет щял да му прави германският шмекер Герхард Шрьодер, канцлер на Германия, а след края на мандата и „товарищ газов магнат” в руските компании Газпром и Роснефт. Наглостта на руснаците няма граници и в наши дни. Днес Русия има войски в Украйна, Грузия и Молдова против волята на техните правителства. В наши дни тя осъществи военна агресия срещу тези държави и окупира техни територии. Засега в ООН само осъждат с резолюции политиката на Кремъл, а демократичните държави търсят начин да укротят руската ненаситна агресивност чрез санкции. Впрочем санкциите срещу Русия са единственото мирно средство за предотвратяване на нова световна война. Те все пак не позволяват на днешния владетел на Кремъл да се самозабрави напълно като Сталин и Хитлер. А и си няма „верен” съюзник, какъвто някога Сталин намери в лицето на Хитлер. Пробва с Ердоган, защото Мадуро не става. Но не е същото. И все пак, руската наглост, която е добре позната на хората от ХХ век, е може би изненада за младите хора от ХХI век. Тази наглост отне живота на веледостойният български цар Н.В. Цар Борис III, тя окупира България през 1944 г. и пак тя направи така, че курдиса у нас във властта една шепа негодници и продажници, които чрез нечуван терор отнеха живота на много българи и наложиха на страната ни тъпата комунистическа съветска система, която доведе България до катастрофа. Затова и днес, когато страната ни е член на НАТО и ЕС, когато заедно с другите демократични държави е въвела също санкции срещу Русия, не може да не дразни тази демонстрация на въшлясали ушанки, каквото наблюдаваме в последно време у нас. И не само дразни, но и предизвиква потрес и гняв. А „ветеранът-русофил” да вземе и да си седне на задника. И ако трябва – дайте му ги тия пусти имоти, за да миряса. Защото за баща си и за чичо си трябва той сълза да пророни, убийците им трябва да кълне и проклина, а не като износен грамофон все същата плоча на същото място да върти. А \"русофилството\" му, особено днес, е срам за България.", "date": "2018.09.29", "title": "Неудобни думи за ушанки и стар грамофон"}
{"url": "https://www.faktor.bg/bg/articles/aleksandar-vuchich-zapovyada-na-vaorazhenite-sili-na-sarbiya-palna-boyna-gotovnost-zaradi-kosovo", "text": "Президентът на Сърбия Александър Вучич е издал заповед за привеждане на Въоръжените сили на страната в пълна бойна готовност заради действията на косовските специални сили, съобщава сръбската държавна агенция „Tanjug“, позовавайки се на администрацията на Вучич, предава РИА Новости. „Заповедта беше предадена на началника на Генералния щаб на сръбската армия“, се казва в информацията на „Tanjug“. В пълна бойна готовност са приведени и всички специални подразделения на министерството на вътрешните работи. По-рано беше съобщено, че около 60 души от специалната полиция на Косово са били разположени до язовира Газивода, в Центъра за екология и развитие на спорта.", "date": "2018.09.29", "title": "Александър Вучич заповяда на Въоръжените сили на Сърбия пълна бойна готовност заради Косово"}
{"url": "https://www.faktor.bg/bg/articles/novini/balgariya/tsvetanov-v-svishtov-shtastliv-sam-da-vizhdam-kak-balgarskite-regioni-se-razvivat", "text": "Щастлив съм, че спазвайки ангажиментите си за подкрепа на българските региони, имаме възможността да виждаме как те се развиват. Свищов е прекрасен пример за това, че когато местната власт е достатъчно инициативна, правителството и депутатите са винаги насреща, нещата се случват. За мен е много радостно да знам, че жителите усещат положителната промяна в Свищов и населените места в общината. Това заяви председателят на ПГ на ГЕРБ и зам.-председател на партията Цветан Цветанов, който на централния площад в Свищов разговаря с множество жители и гости, отбелязващи празника „Свищовски лозници“.  Градът е сред отличниците в инвестирането на европейски средства. В подобряването на жизнената среда, инфраструктурата, здравеопазването и услугите се изпълняват също и редица проекти с държавно и общинско финансиране. Реновирани са  много жилищни сгради и прилежащите им пространства, осъвременени са детските градини и парковете, ремонтирани са улици, подобрена е образователната инфраструктура, обновяват се църкви.  „В края на лятото държавата предостави безвъзмездно на Община Свищов 320 декара от бившите казарми. Теренът е с излаз на Дунав и ще бъде фактор за привличането на инвестиции“, каза кметът на Свищов Генчо Генчев, който придружаваше Цветанов по време на обиколката му в региона. Заедно с тях бяха и великотърновският кмет и областен координатор на ГЕРБ Даниел Панов, депутатът Станислава Стоянова и председателят на Общински съвет д-р Кристиян Кирилов. Цветан Цветанов и Генчо Генчев имаха възможността да разгледат и нов реаномобил от най-висок клас, специално изложен за жителите на Свищов по повод празника на града.", "date": "2018.09.29", "title": "Цветанов в Свищов: Щастлив съм да виждам как българските региони се развиват"}
{"url": "https://www.faktor.bg/bg/articles/novini/balgariya/zasedanieto-na-bsp-zapochna-s-listovki-ostavka-ninova", "text": "Актуалната политическа обстановка обсъжда на заседание Националният съвет на БСП. Преди началото му, централата на столичната улица \"Позитано\"   осъмна с листовки, на които пишеше: \"Оставка Нинова\". Малко преди 11.00 часа те бяха премахнати. „Не е лошо. И това е хубаво. Аз смятам, че по принцип трябва да има всякакви мнения, включително и такива“, коментира случилото се Костадин Паскалев от Националния съвет на БСП. Не разбрахме само дали е хубаво, че има листовки или това, че призивите са \"арестувани\".   Очаква се на заседанието да бъде представен и доклад, свързан с проекта на левицата \"Визия за България\", който трябва да бъде окончателно готов до месец септември. БСП ще остане в пленарна зала с минимален брой депутати, които ще контролират приемането на законите. Депутатът Филип Попов заяви, че червените депутати не бягат от отговорност, предаде БНР. \"Около 20-25 човека винаги има в пленарна зала, независимо какви закони, дали те са лобистки или не, нашата цел е тези 25 човека да противодействат на ГЕРБ и на управляващото мнозинство. Когато има важни за страната закони, да речем сега предстоят бюджетите за следващата година, ние ще бъдем всички в пленарна зала\". Крум Зарков обясни, че БСП започва и подготовка за предстоящи избори. „Много е вероятно те да са предсрочни парламентарни, но при всички случаи настъпват европейските местни избори и ние трябва да бъдем готови за тях“. Според Крум Зарков от вчера политическата ситуация е различна, след като парламентарния кворум беше осигурен от ДПС  и това доказва дневният ред на парламента, който е бил променен по желание на ДПС в замяна на което ГЕРБ оттеглиха законодателно предложение. „Животът на парламента вече зависи изцяло от ДПС. Дали патриотите и ГЕРБ ще приемат техните условия, за да ги накарат да се регистрират в зала, така че ще разсъждаваме по този въпрос. Ще разсъждаваме също по нашия проект, наречен \"Визия за България\". В последния месец проведохме над 150 срещи по този проект, който трябва да даде нова перспектива на страната. Ще обобщим резултатите и ще видим как ще продължим напред“.", "date": "2018.09.29", "title": "Заседанието на БСП започна с листовки: \"Оставка Нинова\""}
{"url": "https://www.faktor.bg/bg/articles/novini/balgariya/za-edinenieto-na-natsiyata-shte-se-vodim-po-akala-na-botev-i-vazov-a-radev-ni-predlaga-prostitutsiya", "text": "Румен Радев отправи призив за единение на нацията. Няма лошо. Но Румен Радев явно не схваща, че комунисти и ченгета разделиха българите. И че с тях единение не може да има. Защото би било неморално и не по християнски. Не са помолили българския народ за прошка. А някои от тях продължават да го грабят. Ако ли пък неморалното \"единение\" се \"получи\" името му ще е проституция!  Нима Христо Ботев е бил против \"единението\" на нацията? При това е имал пред себе си ясна цел – свободата на отечеството. Но Ботев казва: \"доброму добро да прави, лошия с ножа по глава!\" Абсолютен \"разделител\" на нацията е тоя нехранимайко Христо! А как го е казал \"домошарят\" Вазов? .И той е рекнал срещу \"подлецът, шпионът, мръсникът\", които \"умират\" \"мирни на свойто легло, с продадена съвест, с позор на чело!\"  Та такива ми ти работи, уважаеми г-н Президент! Ние българите ще се водим по акъла на Ботев и Вазов, а Вие?", "date": "2018.09.29", "title": "За единението на нацията ще се водим по акъла на Ботев и Вазов, а Радев ни предлага проституция"}
{"url": "https://www.faktor.bg/bg/articles/novini/svyat/dzheyms-pardyu-tramp-ni-izlozhi-v-oon", "text": "Бившият посланик на Съединените щати у нас от 2002 до 2005 година Джеймс Пардю смята, че президентът Доналд Тръмп създава на страната си повече врагове, отколкото приятели.      В коментар за речта на Тръмп пред Общото събрание на ООН тази седмица Пардю заяви: „Не ми е лесно да критикувам американски президент, но наистина мисля, че Тръмп ни изложи в Ню Йорк.“ Едно от посланията на Тръмп гласеше \"Отхвърляме идеологията на глобализма, прегръщаме доктрината на патриотизма\". \"Тази реч ми прилича на несвързан и объркан списък от неща, които нямат много смисъл. Неприятно ми е да го кажа, но ми прилича на съчинение на кръжок от гимназисти в курс за начинаещи по международни отношения. Наистина беше ужасна реч. Ужасна, но не и изненадваща\" посочи бившият американски посланик у нас, цитиран от БНР. По думите му, Доналд Тръмп е направил \"това, което винаги прави, когато произнася реч\": \"Отделя много време да обяснява колко е чудесен. И колко велики неща е свършил. Преувеличава си качествата, като се поставя в същата категория като Джордж Вашингтон, Ейбрахам Линкълн, Франклин Рузвелт, Хари Труман и други. Смешно е! Разбирам защо хората му се изсмяха - защото е скандално.\" Пардю припомни, че от друга страна Тръмп \"винаги играе за електоралната си база, която е някъде около 30 процента от избирателите и те вярват в Тръмп, независимо какво прави\". \"Той не разбира международните отношения. Не знае как работят те, нито каква е ролята на Съединените щати. Тяхното лидерство. И щетите, които му нанася.  Затова, също както много други експерти по външна политика и национална сигурност, аз съм потресен от това, което този човек прави на международната сцена“, допълни Джеймс Пардю. \"Но тези 30 процента изглеждат непоклатими, независимо какво казва или прави той. Нямам обяснение за това. Книгите, вестникарските статии, въобще медиите, които непрекъснато показват как той вреди на страната, май нямат значение. Защото всеки има работа, борсата върви нагоре и той си приписва заслугите, въпреки че, честно казано, почти няма нищо общо с това.\" \"Съединените щати помогнаха за създаването на ООН, както и за създаването на Организацията на Северноатлантическия договор. Съединените щати функционират най-добре в коалиция от демокрации. Тръмп изглежда не е съгласен с това. И ни създава повече врагове, отколкото приятели. За Бога, той настрои срещу нас Канада! А тя е най-близкият ни съюзник и северен съсед! Не разбирам, никой не може напълно да разбере, какво си мисли той, че печелят Съединените щати от отблъскването на всичките ни традиционни съюзници\", коментира още дипломатът. Джеймс Пардю обаче остава оптимист за възстановяване на обичайната роля на САЩ на международната сцена. „Оставам оптимистично настроен. Според мен много голяма част от страната е скандализирана от това, което Тръмп прави. Изборите през ноември са много важни, защото републиканците може да загубят Камарата на представителите и вероятно Сената. Това ще доведе до известно ограничаване на Тръмп. Чакаме също и резултати от разследването на Робърт Мълър, защото има много голяма вероятност Тръмп да е бил компрометиран от руснаците. Русия сигурно е доволна от речта му в Ню Йорк. Хем не ги предизвиква, хем създава още повече международно объркване и хаос“.", "date": "2018.09.29", "title": "Джеймс Пардю: Тръмп ни изложи в ООН"}
{"url": "https://www.faktor.bg/bg/articles/zheni-zhivkova", "text": "В рубриката \"Наследниците\" на \"Тази събота\" на Би Ти Ви гостуваха внучката и пра-внучката на Тодор Живков - Жени Живкова и по-малката й дъщеря Андреа Стефанова, да не би случайно да забравим соц. династията. От Евгения Живкова научихме, че за да живее нормално човек, трябва да е  председател на Държавния съвет. Ето какво разказа тя, като изглеждаше учудена, че Политбюро може да излъже някого, което всъщност беше основната му работа: \"Най-трудно след 10 ноември ни беше в дните, когато дядо ни беше поставен под неофициален домашен арест, след като беше отнета длъжността му председател на Държавния съвет - уговорка, която не беше спазена между него и другите членове на Политбюро. Идеята беше да запази този пост още известно време и да му бъдат осигурени нормални условия за живот. Самите неговите приемници не спазиха уговорката. Няколко дни след пленума на 16-ти ноември той беше преместен от резиденцията в Банкя във вила \"Калина\". Тогава пускаха само мен и Владимир Живков да го виждаме, абсолютно никой друг\".    \"След неговото (на Живков - б.р.) арестуване започнаха обиски в моя дом, бяха ни блокирани средства. Никога не съм се оплаквала, никога не съм се молила на никого. Години наред имахме проблеми\", каза още Живкова. Запитана вярно ли е че Живков и Симеон Сакскобургготски са искали да се срещнат през 1998 г., Евгения Живкова каза: \"През 1997-98 г. имаше разговори за среща между тях, двамата бяха приели подобна среща, но дядо ми се разболя след това и това бе една от причините тази среща да се отложи и да не се състои\". \"Той беше врял и кипял във всякакви ситуации. Беше изключително сдържан, но видимо притеснен. Знаете в Румъния какво се случи със семейството на Чаушеску\", обясни Евгения Живкова. За сегашния лидер на БСП внучката на Тодор Живков каза: Корнелия Нинова е борбена жена, опитва се да се наложи в партията като лидер, смятам че успява.  На въпрос тежест ли е за 23-годишно момиче че неговия прадядо се нарича Тодор Живков, Андреа каза - не, никога не е било, аз не обичам да отивам и да казвам - вие знаете ли..., не се и крия. 23-годишната Андреа  заяви, че не се притеснява от това, че е правнучка на Тодор Живков. \"Хората в днешно време са много широко скроени. Не се крия, но не го казвам. Когато хората разберат, са много добронамерени. Аз съм много малка, не съм живяла в това време, не съм видяла, не знам какво е било\", каза Андреа. Андреа дефилира като лице на едно от последните ревюта на дизайнерката. Жени заяви, че това е по собствено желание на дъщеря й и тя смята, че младата дама се справя отлично. Андреа сподели, че от много малка дефилира по ревюта и се чувства много добре на подиума. Двете вървят заедно в момента в бизнеса, като Живкова се надява Андреа да доразвие марката и да продължи по пътя й. Младата дама разказа, че никога не й е било тежест, че прадядо й е бил Тодор Живков. Обикновено хората сами разбират за това, но тя коментира, че никога не е усещала по-различно отношение заради това. По думите й тя не си спомня времето, прекарано с него въпреки, че е било малко, е оставило следа у нея. Прочети повече в Blitz.bg:", "date": "2018.09.29", "title": "Внучката: От Политбюро излъгаха Тодор  Живков, че остава председател на Държавния съвет"}
{"url": "https://www.faktor.bg/bg/articles/novini/balgariya/tsvetanov-i-kmetat-na-svishtov-dadoha-start-na-novata-moderna-aparatura-v-svishtovskata-bolnitsa", "text": "Председателят на Парламентарната група на ГЕРБ и зам.-председател на партията Цветан Цветанов и кметът на Свищов Генчо Генчев официално дадоха старт на работата на нов томограф от последно поколение, инсталиран в отделението по образна диагностика на свищовската болница „Д-р Димитър Павлович“. На церемонията присъстваха също кметът на Велико Търново и председател на НСОРБ Даниел Панов, народният представител от ГЕРБ Станислава Стоянова и председателят на Общинския съвет в Свищов д-р Кристиян Кирилов.   „Радвам се, че този томограф, за който лекарите споделиха, че им е бил нужен още преди 20 години, сега ще даде възможност за точна диагностика и правилно лечение на пациентите. Хубаво е, когато ние сме част от силна и обединена Европа и трябва да си даваме сметка колко е важна това за нас. Защото реализираното тук е на стойност над един милион и сто хиляди лева. Това, което е изключително важно е, че това е трансграничен проект, който се финансира от европейската солидарност“, заяви Цветанов по време на събитието, като допълни, че само след година ще имаме възможност да дадем гласа си за силна и обединена Европа. С новата апаратура ще се извършва диагностика, което е от ключова важност както за пациентите, така и за ефективността на болницата. Томографът е закупен по проект „Вашето здраве има значение!“, финансиран от Програмата за трансгранично сътрудничество, който Свищов реализира съвместно с румънската община Зимнич. Преди дни в свищовската болница пристигна и реаномобил, оборудван по най-високите медицински стандарти. При своето посещение в лечебното заведение председателят на ПГ на ГЕРБ Цветан Цветанов подари на болницата мобилен ехограф.  В момента лечебното заведение, което до неотдавна генерираше огромни дългове, изплаща редовно своите задължения, наваксано е и някогашното закъснение при възнагражденията на медицинския персонал. В болницата функционират  неврологично, хирургично, вътрешно, детско и отделение по образна диагностика, а също сектор за физиотерапия и клинична лаборатория. Радостен съм, че гражданите на Свищов избраха за кмет Генчо Генчев. Със своята енергия и съвместна работа с българските институции, той решава проблемите на Свищов. Неговият модел на управление е добър пример за всички кметове в България, заяви още Цветан Цветанов. Благодарение на европейската солидарност жителите на Свищов имат хубави пътища, нови детски площадки и красива градска среда. „Приоритет на правителството остава образованието и тук, в Свищов, продължават да се реализират проекти за обновяване на образователната инфраструктура. Освен това непрекъснато увеличаваме учителските възнаграждения, като поредното такова ще бъде от 1 януари – 20 %“, подчерта Цветанов. „Надявам се новата придобивка за свищовската болница, модерната инфраструктура в Свищов и увеличените доходи да накарат жителите на този град да останат и да се развиват в него“, уточни Цветан Цветанов. „Винаги, когато срещаме трудности, намираме подкрепа от г-н Цветанов, г-н Панов и народния представител Станислава Стоянова. Така беше и когато намерихме възможност да кандидатстваме за такъв проект. Затова държахме те да присъстват на това откривате, за да мога да им благодаря още веднъж. Това е една хубава придобивка, която Свищов заслужава”, каза на церемонията и кметът на общината Генчо Генчев.", "date": "2018.09.29", "title": "Цветанов и кметът на Свищов дадоха старт на новата модерна апаратура в свищовската болница (обновена)"}
{"url": "https://www.faktor.bg/bg/articles/novini/balgariya/ognyan-minchev-boykotat-na-parlamenta-e-primitivizam-a-podkrepata-mu-dalavera", "text": "\"Бойкотът - висша форма на участие в политиката!\" Ако това е мнение, изказано от действащ политик, би било достойно за съжаление, но все пак разбираемо като защита на текущ интерес в определена ситуация.  Така политологът Огнян Минчев коментира вчерашното изявление на социолога Кънчо Стойчев, с което оправда действията на БСП в Народното събрание. Когато подобно твърдение се изказва от анализатор - или от човек, който претендира да споделя експертиза, експертно мнение в политиката, става дума за съзнателна недобросъвестност и скъсване с каквито и да е норми и стандарти на професионална етика. С каква мотивация? Политическа пристрастност - засилена с допълнителни стимули. Познавате не от вчера господина. Бойкотът на парламентарния процес е примитивна форма на политическо действие, породена от безпомощност и практикувана от хора и организации, лишени от демократична политическа култура. В случая с настоящия бойкот имаме позиция на БСП, подкрепена от свързани с нея и кръговете около нея \"експерти\", които са щедро стимулирани да създават и задълбочават политическа криза. Не казвам, че политическа криза няма, или че няма основания за подобна криза. В усповията на демокрация, кризата, подобно на всяко друго политическо явление се решава с инструментите и процедурите на демократичния институционализъм. Бойкотът е примитивизъм, а подкрепата му – далавера, казва още в коментара си Огнян Минчев.", "date": "2018.09.29", "title": "Огнян Минчев:Бойкотът на парламента е примитивизъм, а подкрепата му - далавера"}
{"url": "https://www.faktor.bg/bg/articles/novini/svyat/pone-48-dushi-sa-zaginali-sled-zemetresenie-i-tsunami-udarili-indoneziyskiya-ostrov-sulavesi", "text": "Поне 48 души са загинали в град Палу при мощното земетресение на  индонезийския остров Сулавеси, последвано от цунами, съобщиха местните власти, цитирани от ДПА. Според сеизмолозите земетресението е било с магнитуд 7,5. Най-малко 356 души са ранени, а вълните са били с височина от метър и половина. Жертвите са в резултат на срутване на сгради, каза говорителят на националната агенция за извънредните ситуации Сутопо Нугрохо. Цунамито, което според първите съобщения е било високо два метра, е поразило крайбрежни райони и сгради, намиращи се там, но информацията за жертви и щети все още се събира, добави той. Има прекъснати електропроводи и комуникационни линии, което спъва усилията за оценка на степента на пораженията.", "date": "2018.09.29", "title": "Поне 48 души са загинали след земетресение и цунами, ударили индонезийски остров"}
{"url": "https://www.faktor.bg/bg/articles/novini/svyat/feysbuk-hakerska-ataka-udari-90-miliona-potrebiteli", "text": "Социалната мрежа Фейсбук съобщи за пробив, който засяга общо 90 милиона потребители. Мрежата заяви, че е предала данните за атаката на правоохранителните органи и е преустановила възможността за нови злоупотреби. Бъгът се крие във функцията „Виж като” която позволява на потребителите да разгледат профила си, както го виждат другите потребител. Инженерите на фейсбук открили пробива във вторник.  „Този пробив е позволил да се откраднат дигиталните ключове към профилите, които се използват, за да не се налага всеки път потребителят да въвежда името и паролата си за вход”, съобщават от социалната медия. Функцията е времен но спряна. А случаят е предаден на правоохранителните органи. По данни на мрежата, профилите на 50 милиона души са били пробити. А още 40 милиона може да са засегнати. Около 90 милиона души ще трябва да влязат наотново в профилите си във Фейсбук. Засега не е ясно дали са извършвани злупотреби и кой стои зад хакерската атака. Не се налага потребителите да променят паролите си, уточняват от Фейсбук.", "date": "2018.09.29", "title": "Фейсбук: Хакерска атака удари 90 милиона потребители"}
{"url": "https://www.faktor.bg/bg/articles/promenyat-dvizhenieto-v-tsentara-na-sofiya-zaradi-futbolnata-sreshta-levski-tsska-sofiya", "text": "Променят движението в центъра на София заради футболната среща между отборите на Левски и ЦСКА-София.  Дербито започва в 17 часа на Националния стадион \"Васил Левски\". От 16 часа до приключването на мача по преценка на полицията е възможно да се забранява влизането на превозни средства по основните пътни артерии, достигащи стадиона - ул. \"Евлоги и Христо Георгиеви\", ул. \"Генерал Гурко\" и бул \"Драган Цанков\". Изключение ще правят автобусите на градския транспорт. До полунощ ще бъде забранено паркирането при сектор \"Г\" на националния стадион, а до 19 часа няма да е възможно спирането на моста пред стадиона.", "date": "2018.09.29", "title": "Променят движението в центъра на София заради мача Левски - ЦСКА-София"}
{"url": "https://www.faktor.bg/bg/articles/novini/balgariya/biser-petkov-otpada-vazmozhnostta-horata-da-vzimat-godinite-si-s-nay-visoki-dohodi-za-pensiya", "text": "Отпада възможността хората да взимат годините си с най-високи доходи, а като осигурителен стаж ще се смятат получените заплати след 1 януари 2000 г. Целта на промяната е да няма изкривяване при изчисляване на пенсиите, обясни социалният министър Бисер Петков.  По думите му, министерството му прави всичко възможно, за да бъде спазен законът и да отпадне таванът на пенсиите за новите пенсионери. В момента над 2 милиона и сто хиляди пенсионери получават средна пенсия от 321 лева и 53 стотинки. Над тавана са 55 хиляди души като от тях само 90 са с така наречените свръхголеми пенсии - над 3000 лева. Според приетото към момента законодателство от догодина трябва да отпаднат и таваните за новоотпуснатите пенсии. Все още не е сигурно, че това ще бъде спазено.  Бисер Петков, министър на труда и социалната политика казва: \"Когато отпадне този похлупак на пенсията трябва да е сигурно, че това, което излезе по формулата и което ще се плаща според изчисления размер, ще бъде действителния, тоест този който се изплаща на пенсионера и адекватен на неговия принос. Според икономисти обаче е прибързано при сегашното състояние на пенсионната система да се говори за отпадане на тавана. Това би довело до отпадане на максималния осигурителен доход, който в момента е 2600 лева\".", "date": "2018.09.29", "title": "Бисер Петков: Отпада възможността хората да взимат годините си с най-високи доходи за пенсия"}
{"url": "https://www.faktor.bg/bg/articles/konservatori-sadzhid-dzhavid-shte-e-sastradatelen-i-kompetenten-britanski-premier-v-sluchay-na-otstranyavane-na-tereza-mey", "text": "Саджид Джавид ще бъде \"състрадателен\" и \"компетентен\" министър-председател в случай на отстраняване на Тереза Мей, каза ръководителят на Консервативната асоциация на общините, пише британското издание Huffington Post. Саджид Джавид е вътрешен министър на Великобритания. Той е с пакистански произход, син на шофьор на автобус, който пристига със семейството си през 60-те години на миналия век. Той е първият представител на етническо малцинство, който получава този правителствен пост. В интервю за вестника лорд Гари Портър подкрепи вътрешния министър за високия пост, като добави, че \"произлязъл от средите на Консервативната партия той бързо е вдигнал акциите си“. Представителят на кметствата на консерваторите, който работи в тясно сътрудничество с Джавид по време на своя мандат като секретар на общностите, заяви, че вътрешният министър има предимство пред Борис Джонсън, друг потенциален кандидат в надпреварата за премиерския стол. Изказването му идва на фона на нарастващото недоволство сред торите за плана „Чекърс“ на Мей, когато партията се готви за годишната си конференция в Бирмингам следващата седмица. Хвалейки Джавид за справянето му с скандала \"Уиндърш\" и последвалата критика срещу подхода на правителството към \"враждебна среда\" към мигрантите, Портър каза: \"Него го е грижа за това, което прави…Видяхме, че когато се захвана с работата на вътрешен министър, той влезе и оправи нещата доста бързо, въпреки че премиерът е старият титуляр на неговия пост (Тереза Мей беше вътрешен министър в правителството на Джеймс Камерън –б. ред). Той добави: \"Той със сигурност е много по-състрадателен от някои от хората, които биха могли да управляват страната\". Сравнявайки Джавид с бившия външен министър Джонсън, той каза: \"Той има повече съпричастност, отколкото някои други, които са в списъка.“", "date": "2018.09.29", "title": "Гласят пакистанеца Саджид Джавид за нов британски премиер"}
