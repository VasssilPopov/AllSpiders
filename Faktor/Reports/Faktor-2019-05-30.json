{"url": "https://www.faktor.bg/bg/articles/turtsiya-s-mashtabna-pravosadna-reforma", "text": "Държаният глава на Турция Реджеп Тайип Ердоган представи дългоочакван пакет от съдебни реформи, който – съгласно думите му, показва ангажимента на страната за пълноправно членство в Европейския съюз, въпреки „обещанията, които не са били спазени“, съобщава вестник Hurriyet, цитиран от \"Фокус\". „Този документ за стратегията за съдебна реформа може да се разглежда като начало на последващи такива\", подчерта Ердоган на специално заседание в Анкара. Едно от основните постижения на Турция в процеса на присъединяване към ЕС е способността за системно осъществяване на реформите, увери президентът. „Провеждаме реформите не защото ЕС иска, а защото нашата нация се нуждае от тях\". Въпреки че Общността „не спазва обещанията си\" по отношение на кандидатурата на Анкара за членство, страната все пак потвърждава ангажимента си към ЕС, отбеляза Ердоган.  От редакцията поясняват, че документът съдържа 63 набелязани цели и предвижда предприемането на 356 конкретни действия за реализирането им.  „Подготвихме документа за стратегията за реформа на правосъдието в рамките на засилване на независимостта и безпристрастността на правосъдието и улесняването му... Искаме да защитим правото на справедлив процес по-ефективно през следващия период. Нашият приоритет е да създадем опростени процеси в съдебната система и да въведем в превантивни и защитни правни практики“, разясни Ердоган. Той добави, че правителството „предприема мерки за разумно използване на мерките за задържане“.  Реформата ще проправи пътя за изпълнение на наказания за деца, възрастни и болни хора, които не са извършили насилие. За тях се предвижда да изтърпяват наказанието си вкъщи при електронно наблюдение. „Развили сме ново разбиране за запазване на свободата на изразяване чрез интернет“, увери още турският президент. Той отбеляза, че ще бъдат внесени промени, които предвиждат наказание за публикуване на определено съдържание в интернет и забрана само на „проблемни“ секции на уебсайтове, вместо налагане на пълна забрана за достъп. Ердоган също така заяви, че Турция остава ангажирана с политиката си на „нулева толерантност\" по отношение на изтезанията. Реформата също така цели да облекчи функционирането на съдебната система, заяви Ердоган, отбелязвайки, че „облекчаването на достъпа на нашите граждани до правосъдието е сред нашите приоритети.\" Правителството ще осигури „географска гаранция“ за задачите на съдиите и прокурорите, така че те да не бъдат изпращани в различни провинции. Съгласно стратегията, ще бъде изготвен нов план за действие в областта на правата на човека. За първи път ще бъде създадена институция на заместник-съдии и заместник-прокурори. Ще бъдат създадени и специални съдилища в области като околната среда, строителството и енергетиката. Изискването за встъпване в длъжност е юридическа правоспособност. Периодът на обучение в Юридическите факултети се увеличава до пет години, а квотите за прием по специалността в университетите се намаляват.", "date": "2019.05.30", "title": "Турция с мащабна правосъдна реформа"}
{"url": "https://www.faktor.bg/bg/articles/marinela-katsna-v-sofiya-ekstradiraha-ya-pod-konvoy", "text": "Маринела Арабаджиева кацна със самолет от Испания на летище София малко след 17:10 часа. Екстрадицията й бе разрешена от испанските съдебни власти по дело на Специализираната прокуратура срещу нея и част от семейството й за престъпна група, данъчни престъпления и пране на пари, предава Канал 3.  От летище София Арабаджиева ще бъде качена в кола на съдебна охрана и откарана в следствен арест, където разследващи ще я запознаят с обвиненията, които са й повдигнати. В следващите часове спецпрокуратурата ще поиска и постоянен арест от съда за бизнесдамата.  Ветко и Маринела Арабаджиеви са обвинени в участие в организирана престъпна група и пране на пари. Двамата бяха задържани в Испания, където по-късно стана ясно, че са се укривали в къщата на Георги Семерджиев в Кабрера де Мар, в близост до Барселона. По делото е обвинен и малкият им син Вълчо, който неотдавна излезе от ареста срещу половин милион лева гаранция.  На 13 март стана ясно, че семейство Арабаджиеви не желаят доброволно да бъдат върнати в България, след като Националният съд в Мадрид обяви, че ги оставя за постоянно в ареста Ветко и Маринела Арабаджиеви. Ветко и Маринела бяха пуснати за издирване от Интерпол с червена бюлетина през декември миналата година. Бяха издирвани и с Европейска заповед за арест.  Припомняме, че в края на август 2018 бе извършена специализирана акция в офисите на хотел \"Маринела\" в София и хотел \"Марица\" в Пловдив, които са собственост на Арабаджиеви. Тогава бяха открити над 10 милиона лева в кеш. По-късно беше задържан и сина на Арабаджиеви - Вълчо, на който беше наложена мярка за неотклонение постоянен арест. През април последва обжалване на мярката пред Апелативния специализиран съд, който постанови Велчо Арабаджиев да бъде пуснат под парична гаранция от половин милион лева.", "date": "2019.05.30", "title": "Маринела Арабаджиева кацна в София, екстрадираха я под конвой"}
{"url": "https://www.faktor.bg/bg/articles/harvatski-deputat-izpolzva-vremeto-si-za-izkazvane-s-2-minutno-malchanie", "text": "Хърватският депутат Иван Пернар мълча около две минути от парламентарната трибуна, съобщи местното издание Индекс. Законодателят от опозиционната партия Жива стена бе взел думата по време на дебатите в Сабора за договор между страната и ЦЕРН. Вместо обаче да говори по темата, той е се спрял върху  резултатите от вота за Европейски парламент и и обвини управляващата партия - Хърватска демократическа общност (ХДО) в провал. Председателстващият заседанието - членът на ХДО Горан Яндрокович е предупредил Пернар, че нарушава Правилника за работа на Сабора. \"Имам още време и ще го използвам, както си искам\", е отвърнал парламентаристът и млъкнал.", "date": "2019.05.30", "title": "Хърватски депутат мълча 2 минути от парламентарната трибуна"}
{"url": "https://www.faktor.bg/bg/articles/nova-tv-othvarlya-obvineniyata-za-redaktorska-namesa-v-gong-i-netinfo", "text": "Нова Броудкастинг Груп ЕAД (НБГ), като мажоритарен собственик на НетИнфо, отхвърля обвиненията за намеса в редакционната политика на НетИнфо, отправени в разпространена позиция на изпълнителния директор и миноритарен акционер на НетИнфо Христо Христов. Ръководството на НБГ заявява, че изнесените от Христо Христов факти са некоректно и манипулативно представени, като се експлоатира важната за журналистическата общност и цялото общество тема за свободата на словото. НБГ изисква спазването на ясни професионални правила, сред които представянето на различни гледни точки при отразяване на важните за нашата публика събития. Смятаме, че това е неразделна част от свободата на словото. Всички дружества в групата на НБГ и НетИнфо спазват ясни правила и имат изисквания към екипите си, които гарантират високи професионални стандарти, компетентност, почтеност, дисциплина и резултати. Тези критерии са еднакви за всички служители, независимо от опит и позиция и не се правят компромиси с тях. За съжаление, все по-често сме свидетели на случаи, в които се прави съзнателна подмяна на факти и събития с цел лични облаги или придобиване на обществена популярност. Нова Броудкастинг Груп ЕAД се противопоставя на опита за уронване на престижа и дискредитация на медията с цел да се обслужат интересите  на миноритарния собственик в момент на търговски преговори. Заставайки зад принципите на компанията и съгласно изискванията на устава и договора между акционерите, Председателят на съвета на директорите на НетИнфо свиква спешно заседание, за да се защити интересът на акционерите и медията.", "date": "2019.05.30", "title": "Нова ТВ отхвърля обвиненията за \"редакторска намеса\" в Гонг и НетИнфо"}
{"url": "https://www.faktor.bg/bg/articles/tramp-hvarli-v-smut-reporteri-v-beliya-dom-nikoy-ne-e-bil-po-tvard-s-rusiya-ot-men", "text": "Американският президент Доналд Тръмп заяви пред репортери в Белия дом, че никой не е бил по-твърд с Русия от него. Коментарът му идва ден след изявлението на специалния прокурор Робърт Мълър относно разследването за руска намеса в президентската кампания през 2016 г., пише БТА. \"Русия изобщо не ми е помогнала\", каза Тръмп. По думите му Русия би предпочела Хилари Клинтън да бъде избрана, а не той. Държавният глава заяви още, че ще направи \"драматично\" изявление за южната граница с Мексико по-късно днес или в петък, като то ще засяга хората, пресичащи границата незаконно. Тръмп обяви, че това ще бъде \"най-голямото\" изявление по темата до днес.", "date": "2019.05.30", "title": "Тръмп хвърли в смут репортери в Белия дом с изказване за Кремъл"}
{"url": "https://www.faktor.bg/bg/articles/novini/svyat/propadna-proektat-na-stiv-banan-za-sazdavane-na-populistki-universitet-v-italiya", "text": "Бившият съветник на Доналд Тръмп Стив Банън се опитва да създаде школа за \"гладиатори\" защитници на \"юдейско-християнския Запад\" в бивш италиански манастир. Тишината, която все още цари зад вековните стени на манастира обаче, е свидетелство за ограничения интерес, който американецът провокира на Стария континент. Манастирът Тризулти, основан през 1204 г. насред зеленината в полите на Апенините в региона Абруцо, на стотина километра източно от Рим, през 1947 г. е предоставен на Цистерцианския орден, пустее и не се използва по предназначение. Миналата година министерството на културата го даде на концесия за 19 години и 100 000 евро на година на католическия институт \"Дигнитатис Хумане\" (Dignitatis Humanae - DHI), център за изследвания с ръководител британеца Бенджамин Харнуел, който е близък с Банън. В аскетичните килии на монасите, насред изящно оформения жив плет и павираните пътеки, Харнуел планира да обучи бъдещите националистически лидери и \"културни воини\" срещу секуларизма, джихадизма, незаконната имиграция и експлоатацията на обикновените хора от могъщия елит. \"Обучението ще е тежко\", ще прилича на духовно отшелничество, имащо за цел \"наистина да се проникне с ръка, дори с юмрук в душата на човека и да се изтръгне оттам всичко, което не е важно, и да бъде положено в нея всичко добро, което може да бъде усъвършенствано\". Стив Банън обеща един милион долара (894 милиона евро) за финансиране на проекта, но засега изглежда, че той е единственият, който наистина е дал лептата си. Американецът намери благодатна почва в Италия, където от юни миналата година на власт е коалиционното правителство на крайнодясната партия Лига и антисистемното движение \"Пет звезди\". Според Банън, ако този проект проработи, би могъл \"да промени политиката на световно ниво\". \"Мечтата на Стив\" \"Мечтата на Стив беше да обедини левите популисти и десните националисти и да ги превърне в сплотено цяло\", а съюзът на Лига с \"Пет звезди\" е най-добрият пример за това на света, твърди Харнуел. Властта продължава да е в ръцете на Лига на Матео Салвини, която спечели 17 процента от гласовете на парламентарните избори през март миналата година и 34 процента от гласовете на европейските избори в Италия на 26 май. Това окрилява Матео Салвини, който отправи призив в началото на април за формиране на голяма националистическа група, която да е \"най-голямата в Европейския парламент\", заедно с партиите на лидерката на френската крайна десница Марин Льо Пен, унгарския премиер Виктор Орбан и холандския лидер Герт Вилдерс. Такова обединение на европейските националисти е и големият проект на Стив Банън: след изгонването му от Белия дом, той основа в Брюксел фондацията \"Движението\", която да свърже националистическите и популистки партии в навечерието на евроизборите този месец и да им предоставя анализи и стратегии. Но с изключение на Матео Салвини останалите заинтересувани демонстрираха резерви към тази американска бойна машина. И макар повечето от тях да събраха значителна подкрепа в страните си, алиансът им в Брюксел остава хипотетичен: общият евроскептичен и антимигрантски акцент не е достатъчен да замаскира големите различия помежду им. Конфликтът между Лига и движение \"Пет звезди\" В Италия кампанията на Матео Салвини бе опетнена от обвинения в корупция срещу заместник-министър от Лига, за чиято оставка шумно настояваше движението \"Пет звезди\", което явно губи подкрепа сред избирателите. Проектът за академия на Стив Банън може също да стане жертва на конфликта между коалиционните партньори. Харнуел се надява да приеме няколко ученици (всеки от които ще плати такса до 1000 евро) за триседмично обучение тази година и общо 250 ученици, когато проектът набере скорост. Харнуел често коленичи в бароковия параклис, обикаля из залите с изписани с фрески тавани и уверява, че с него са се свързали около хиляда потенциални ученици. Само 20 процента от тях обаче са от Стария континент. Повечето са англосаксонци - британци, американци, канадци и австралийци. За момента в бившата обител живеят само около 40 бездомни котки. Първо се налага ремонт на покрива и водопровода, прокарване на санитарни възли и връзка с интернет. Тъй като манастирът е вписан в културното наследство, справянето с италианската бюрокрация е предизвикателство само по себе си. Но съмненията нарастват и към условията по предоставяне на концесията, а министерството на културата, управлявано от движение \"Пет звезди\", съобщи на АФП, че е започнало разследване, което може да постави всичко под въпрос. (източник: БТА)", "date": "2019.05.30", "title": "Пропадна проектът на Стив Банън за създаване на популистки университет в Италия"}
{"url": "https://www.faktor.bg/bg/articles/nso-za-ohranata-na-peevski", "text": "Националната служба за охрана (НСО) не може нито да потвърди, нито да отрече информация за това дали охранява депутата Делян Пеевски, както и мотивите за това. Това се разбира от изявление от страна на НСО, разпратено до медиите. Вероято то идва в отговор на засиления интерес след двукратната поява на депутата от ДПС в Народното събрание от страна на журналистите, които бяха привлечен от гардовете, които плътно го следваха.  НСО напомня, че разпоредбите на Закона за защита на класифицираната информация ограничават възможностите на НСО да предоставя информация за конкретно охранявано лице. \"Разгласяването, в т.ч. потвърждението или отрицанието, на факти и обстоятелства относно оперативно изпълняваните задължения на Службата, включително посочването на конкретни охраняеми лица, ще постави под условие спазването и на духа, и на буквата на закона, в чиито обхват попада дейността на Националната служба за охрана\", заявяват от Службата по охрана. От там посочват още, че проявяват пълно разбиране към \"обяснимия от гледна точка на моментния публичен дневен ред интерес\", но ще продължат и занапред да се придържат стриктно към разпоредбите. От Националната служба за охрана отправят апел и към медиите, и към гражданите да проявят разбиране, като посочват, че сред принципите, към които НСО е призвана по закон да се придържа, са включително Конституцията, законите и международните договори, по които Република България е страна; зачитането на правата и свободите на гражданите и тяхното достойнство; както и изрично допълват - политически неутралитет (чл. 3 от Закона за НСО). Без да прави компромис с прилагането на законодателството Националната служба за охрана ще продължи да полага усилия за повече откритост, отзивчивост и акуратност в подкрепа на обществената функция на медиите и винаги в интерес на сигурността на българските граждани, уверяват от службата.", "date": "2019.05.30", "title": "НСО за охраната на Пеевски: Спазваме до буква Закона за защита на класифицираната инфрмация"}
{"url": "https://www.faktor.bg/bg/articles/ukrayna-gotvela-voenna-aktsiya-sreshtu-rusiya-prez-2014", "text": "През 2014 г. Украйна започна акция по деокупацията на Крим. Това заяви бившият началник на генералния щаб на Украйна Владимир Заман, цитиран от Newsru. Той заяви, че в този период тогавашният украински президент Александър Турчинов е бил решен да обяви най-висока степен на готовност сред въоръжените сили. Така и е била разработена стратегия за прехвърляне на персонал в Крим. На 1-ви март Русия одобри решение за използване на руските въоръжени сили в региона. На този ден украински въоръжени сили са получили инструкции да летят до Крим. В акцията са участвали два самолета Ил-76 и поне 20 хеликоптера. Тяхната задача е била да блокират прехвърлянето на руски военни. В последния момент пилотите са получили заповед да прекратят мисията и да се върнат към летищата. Според Заман тогавашният министър на отбраната Игор Тенюх до последно е твърдял, че украинската армия не е готова за битка с руските военни. Той твърди, че заповедта за изтегляне е дошла от Турчинов и Петро Порошенко.", "date": "2019.05.30", "title": "Порошенко осуетил военна акция на Украйна срещу Русия през 2014"}
{"url": "https://www.faktor.bg/bg/articles/stana-yasno-koy-e-politsayat-prav-zabelyazal-dvoyniyat-ubiets-zaykov", "text": "Директорът на Регионалната дирекция Гранична полиция в Елхово комисар Деян Моллов е човекът, който пръв е забелязал издирвания Стоян Зайков, съобщава БНР. Заедно със свой колега те се опитали да задържат беглеца, който по думите им е открил стрелба. Стоян Зайков е стрелял по двамата служители на Гранична полиция с ловна пушка 12-ти калибър. Те също са стреляли, за да локализират беглеца. След това той се е самоубил, твърдят от МВР. Беше засечен тук в тази местност. При опит да бъде задържан той открива огън срещу колегите. Те са отговорили, но по-скоро с предупредителна стрелба, тъй като такива са инструкциите. Предприети са незабавни действия с екипи на СОБТ, Гранична полиция, група \"Кобра\" на СДВР, колегите от Национална полиция. Колегите са чули изстрел и най вероятно лицето се е самоубило вследствие на тези заградителни мероприятия, заяви вътрешният министър Младен Маринов. При престрелката не са пострадали служители на МВР. Зайков се е самоубил с един изстрел в тялото. За да разсеят всякакви съмнения, че служители на МВР са стреляли по него, случаят се поема от следовател, който трябва да изясни всички факти около акцията на полицията и смъртта на Зайков. Разговарях със служителите. Според тях изстрелите, които са произвели не са били по посока на него, не са били с цел да го наранят, така че очакваме експертизите, каза министър Маринов. Въпреки, че от ръководството на МВР бяха категорични, че техни служители не са стреляли по Зайков с цел да го убият, това трябва да бъде доказано и от следователите, които поемат разследването. Стоян Зайков от Костенец беше издирван близо 20 дни. Преди това той преби и застреля бившата си жена, от която има дете. Дни по късно беше открит застрелян негов съсед и братовчед в съседна къща в града.", "date": "2019.05.30", "title": "Стана ясно кой е човекът, пръв забелязал двойния убиец Зайков"}
{"url": "https://www.faktor.bg/bg/articles/novini/balgariya/radan-kanev-evroizborite-pokazaha-vidimata-nesposobnost-bsp-da-bade-alternativa", "text": "Евроизборите имат важно отражение върху вътрешнополитическия живот. Това не е очакваната от мнозина революция. Управляващата партия запази първото си място ...заслужава да бъдат поздравена. Но без да се правя на анализатор те показаха и видимата неспособност на БСП да бъде алтернатива на българската вътрешна политика, независимо от скандалите, от това че проучванията даваха предимство на БСП. Накрая се видя, че социалистите не могат да отлепят от едно твърдо ядро. Няма как да преодолее срастването на партия и държава БСП, тъй като те са създали този модел. Това коментира в студиото на Би Ти Ви евродепутатът от Демократична България Радан Кънев.  Българите признаха Демократична България за алтернатива. Успяхме с един страшен финален спринт да прескочим бариерата. Този успех е сладък, макар и много тежък, посочи бившият лидер на ДСБ. Той призна, че не може един депутат да бъде политическа цел. Нашата цел е насочена към промяна на политиката. Това изисква силна политическа позиция - с идеите да подобриш животът на повече хора. С мерките, които предлагаме, може да променим живота на хората. Имаме ли силата да го направим - на този етап нямаме. Но трябва да направим една крачка - да се върнем в политическата А група, за да станем алтернатива в проевропейското пространство.  Радан Кънев потвърди, че той ще бъда депутат от ЕНП и вече са изпратили писмо, в което са потвърдили, че ДСБ остава част от ЕНП. Що се отнася до участието им на местните избори, Кънев изтъкна, че  те са мажоритарни и при тях само консолидирани политически групи печелят. И въпреки, че на национално ниво Демократична България е успяла да се запази, то при местните избори трябва да се намерят или подкрепят силни мажоритарните фигури, за което трябва да се търси коалиция на опозиционния вот, ако искат да постигнат реален успех.", "date": "2019.05.30", "title": "Радан Кънев: Евроизборите показаха видимата неспособност БСП да бъде алтернатива"}
{"url": "https://www.faktor.bg/bg/articles/nova-sistema-informira-za-kachestvoto-na-vazduha-v-realno-vreme", "text": "„Новата система за информиране за качеството на въздуха в реално време е поредната стъпка, която предприемаме в този най-важен приоритет, който поставихме още при встъпването ми в длъжност”. Това каза министърът на околната среда и водите Нено Димов при представянето на системата за предоставяне на информация на обществеността за качеството на атмосферния въздух /КАВ/ в реално време, разработена от Изпълнителната агенция по околна среда /ИАОС/. Министърът посочи, че през миналата година са направили онлайн връзка в реално време на данните, които се получават от мониторинговата система в страната с Европейската агенция по околна среда. \"Преминахме всички тестове и тази връзка вече работи съвсем адекватно\", посочи Димов. С новата система сме се опитали да бъдем максимално близо до начина, по който Европейската агенция по околна среда представя данните, за да има някаква съпоставимост, каза Димов и допълни, че по отношение на фините прахови частици използват тяхната класификация, включително цветово, за да може да бъде визуализирано на екран максимално достъпно. Министърът посочи, че от икономии по ОПОС са заделени около 400 млн. лв. и са насочени към проблема с чистотата на въздуха и по-конкретно - за електрификация на транспорта. До края на годината ще се отворят нови 80 млн. лв за битовото отопление. Ресурсът, който предоставяме на местната власт е съществен, допълни министър Димов и посочи, че очакват от общините резултат. Системата служи за визуализиране на данни, събирани и обработвани от Националната автоматизирана система за мониторинг на КАВ. Информационната система използва географски карти за представяне на измервателните пунктове от Националната автоматизирана система за мониторинг на КАВ. Тя предоставя възможност за преглед на измерваните от даден пункт концентрации на съответните замърсители. Данните за измерените концентрации се визуализират с помощта на графики Системата има две части: административна и публична и предоставя както възможност за преглед на данни в реално време, така и за изготвяне на справочна информация за измерените средночасови, средноденонощни и средногодишни стойности на съответните замърсители, отбеляза Росалина Инджиева от ИАОС. Показателите, за които може да бъде изготвена справочна информация чрез системата, са: фини прахови частици /ФПЧ10 и ФПЧ2,5/, серен диоксид, азотен диоксид, озон и метеопараметри. В системата е достъпна информация от 2015 г. до момента. Данните в публичната част могат да бъдат сваляни в PDF-файлове. Визуализирането на информация за качеството на атмосферния въздух се извършва на базата на постъпващите в реално време данни от Националната автоматизирана система за мониторинг на КАВ. Тя ще бъде публично достъпна на интернет страницата за ИАОС. За 2019 г. за първите три месеца на годината най-много замърсявания са измерени в Смолян, Горна Оряховица, ж.к. \"Тракия\" в Пловдив, Монтана, Николоп, ж.к. \"Надежда\" в София, каза Валери Серафимов от ИАОС. Без замърсявания за същия период са Сливен, Добрич, Пирдоп, Бургас, Стара Загора, \"Копитото\" в София.", "date": "2019.05.30", "title": "Нова система информира за качеството на въздуха в реално време"}
{"url": "https://www.faktor.bg/bg/articles/deputatite-prieha-promeni-v-zakona-za-deynostite-po-predostavyane-na-uslugi-na-vtoro-chetene", "text": "Парламентът прие промени в Закона за дейностите по предоставяне на услуги на второ четене. Те са внесени от Министерски съвет. С измененията се осигурява прилагането на европейския регламент, който цели преодоляване на търговски практики, необосновано дискриминиращи на географски принцип клиентите и потребителите в рамките на европейския пазар.  Така ще се гарантира, че всички клиенти от Европейския съюз ще имат същия достъп до оферти, цени и условия на продажби както гражданите на държавата членка, в която е установен търговецът. Съгласно текстовете Единно звено за контакт и Европейският потребителски център към Комисията за защита на потребителите ще оказват практическо съдействие и помощ на получателите на услуги във връзка с общата информация по прилагането на европейския регламент.", "date": "2019.05.30", "title": "Депутатите приеха промени в Закона за дейностите по предоставяне на услуги на второ четене"}
{"url": "https://www.faktor.bg/bg/articles/prof-anna-krasteva-borisov-otgovarya-na-ochakvaniyata-na-horata", "text": "Вече втора седмица продължават разкопките на хълма „Чуката“ в Свищов. Там се намират запазените до близо 10 м руини на българския средновековен замък. Това съобщи за Агенция „Фокус“ проф. Николай Овчаров. „За разлика от останалите крепости на Второто българско царство, за него съществуват много писмени сведения. За първи път се споменава от пътешественика Петер Шпарнау през 1385 г. Той е важен и значителен град, който пази брода на р. Дунав и т. нар. „Свищовски път“, водещ към Влахия. Крепостните стени обграждат града чак до Дунав, а на върха се намира якият замък“, посочи той. „Особено важно е сведението на най-ранния османски хронист Мехмед Нешри, описващ завоеванието на Търновска България през 1393 г.  След превземането на столицата Търновград, нашествениците се насочват към Дунав и превземат редица крепости. Комендантът на Свищов е един от малкото военачалници, които отказват да се предадат и заявява, че ще брани вярата на своя цар Иван Шишман. Българският гарнизон в замъка се сражава до последно и се предава чак когато свършват припасите“, обърна внимание проф. Овчаров и уточни, че османците оценяват значението на важната крепост и оставят в него свой гарнизон. „През следващите години Свищов играе много важна роля в жестоките битки между мюсюлмани и християни. Особено интересен е епизодът от зимата на 1461/1462 г., когато прочутият велик воевода на Влахия Влад Цепеш или Дракула обсажда и превзема крепостта. В писмо до унгарския крал от 11 февруари 1462 г. той с гордост му съобщава, че при превземането са избити 410 турци, като много от тях са ликвидирани чрез любимия му способ – чрез набиване на кол“, разказа Николай Овчаров. „През 1595 и 1598 г. на два пъти Свищов е опожаряван от друг влашки воевода – Михаил Храбрия, но замъкът успява да устои. Вече в 1651 г. османският пътешественик Евлия Челеби описва подробно тази вътрешна крепост. Тя била с четириъгълна форма със 7 кули, а вътре имало къща за началника, казарма и джамия. На стените имало топове с достатъчно боеприпаси. Така замъкът се запазва до началото на ХІХ в., което личи от три много точни гравюри, пазени днес във Виена. За съжаление при отстъплението си при поредната руско-турска война през 1810 г. замъкът е опожарен от русите, за да не служи на османците. По-късно оттам са вадени камъни за строеж на казарми и жилищни сгради“, обясни Овчаров. „Запазеното до днес обаче е достатъчно, за да наредим замъка на Свищов сред най-добре запазените крепости на средновековна България. Тук са извършвани частични разкопки през 1961 г., а сега Община Свищов е амбицирана да подпомогне разкриването на укреплението и после да бъде извършена неговата реставрация. Така заедно с близкия римски град Нове и с прекрасната възрожденска част на Свищов ще бъде оформена програмата за развитие на културния туризъм в крайдунавския град“, заяви професорът. „През двете седмици на тазгодишните проучвания вече имаме десетки находки. Сред тях е красива рисувана керамика и метални апликации от различни епохи, както и монети от Римската империя, през средновековни български и византийски монети до османски монети от ХV-ХVІІІ в. Много интересен е фрагмент от тухла с частично запазен латински надпис-щампа, в който става дума за бойна единица (кохорта) от прочутия І-ви Италийски легион, чиито щаб е пребивавал в Нове. Надписът се датира в ІV в., когато стария легионен център е изоставен и римската власт се премества на хълма „Чуката“, който давал по-добра защита срещу зачестилите варварски нашествия. Тогава там е изградена нова крепост, която по-късно е използвана и през Средновековието“, изтъкна проф. Овчаров. „На дълбочина около метър в двора на замъка попаднахме на пожарищата, предизвикани през 1810 г. А непосредствено под този пласт излиза средновековна керамика, както и желязни гюллета за оръдия и каменни бойни топки за метателни машини. Без съмнение става дума за войните между християни и мюсюлмани от ХV-ХVІ в. и превземането на замъка от Дракула“, коментира Николай Овчаров. „Разкопките продължават и предстои навлизането в по-ранния средновековен пласт от Второто българско царство. Надяваме се, че там ще излязат и свидетелства за героичната съпротива на българите срещу османското нашествие през ХІV в.“, каза още той.", "date": "2019.05.30", "title": "Първи находки от резиденцията на Дракула след разкопки в средновековния замък в Свищов"}
{"url": "https://www.faktor.bg/bg/articles/menidzharat-na-dzhoshua-otnovo-zagovori-za-chas-s-kubrat-pulev", "text": "Мач между световния шампион по бокс Антъни Джошуа и Кубрат Пулев е възможен още тази година. За подобна възможност заговори мениджърът на англичанина Еди Хърн. Пред \"Скай спортс\" той обясни, че вниманието на Джошуа е насочено изцяло към предстоящия му мач с Анди Руис. На 1 юни в Ню Йорк шампионът ще направи дебюта си на американска земя, пише \"Дневник\". По думите на Хърн след това при победа вече ще се мисли за организиране на следващ мач през ноември или декември. Мениджърът посочи, че е малка вероятността Джошуа да се изправи срещу Тайсън Фюри. \"Трябва да обърнем внимание на задължителните претенденти - на WBO (Световната боксова организация), на IBF (Международната боксова федерация)\", заяви Хърн пред iFL TV. Пулев е претендентът на IBF. В момента българинът е с отнет лиценз от спортната комисия в Калифорния заради целувката по устата на репортерката Дженифър Равало. Пулев и Джошуа трябваше да се изправят в мач помежду си в Лондон през есента на 2017 г. Българинът обаче се отказа от двубоя заради контузия.", "date": "2019.05.30", "title": "Мениджърът на Джошуа отново заговори за час с Кубрат Пулев"}
{"url": "https://www.faktor.bg/bg/articles/pazarat-na-petrol-se-vazstanovyava-sled-spada", "text": "Цeнитe нa пeтpoлa oтчeтoxa pъcт в чeтвъpтъĸ, cлeд ĸaтo пocлeднитe дaнни пoĸaзaxa cпaд в зaпacитe нa Щaтитe, ĸoйтo нaдминa oчaĸвaниятa нa aнaлизaтopитe. Фючъpcитe нa лeĸия cypoв пeтpoл Wеѕt Техаѕ Іntеrmеdіаtе (WТІ) ce пoĸaчиxa c 0,4% или c 26 цeнтa дo 59,07 дoлapa зa бapeл, cъoбщaвa СNВС. B cpядa тe изгyбиxa 0,6%, cлeд ĸaтo дocтигнaтa нaй-ниcĸoтo cи нивo oт 12 мapт нacaм нa цeнa oт 56,88 дoлapa зa бapeл. Copтът Вrеnt oтчитa pъcт oт 14 цeнтa или 0,2% дo 69,59 дoлapa зa бapeл. Фючъpcитe изгyбиxa близo 1% пo вpeмe нa пpeдишнaтa cecия дo 68,08 дoлapa зa бapeл. Meждyвpeмeннo зa ceдмицaтa ĸъм 24 мaй зaпacитe нa Щaтитe ca пaднaли c 5,3 милиoнa бapeлa дo 474,4 милиoнa бapeлa, пoĸaзвaт изчиcлeниятa нa Аmеrісаn Реtrоlеum Іnѕtіtutе. Toвa e знaчитeлнo пo-cepиoзнo нaмaлeниe oт oчaĸвaнoтo oт aнaлизaтopитe в paмĸитe нa 900 xиляди бapeлa.", "date": "2019.05.30", "title": "Пазарът на петрол се възстановява след спада"}
{"url": "https://www.faktor.bg/bg/articles/ikonomika/biznes/v-plovdiv-podgotvyat-teren-za-zavoda-na-folksvagen", "text": "Съветниците дружно гласуваха на община \"Марица\" да бъдат дарени 300 хил. лева от бюджета на Пловдив. Парите се дават за проектиране на пътната инфраструктура във връзка с предстоящия строеж на високотехнологичен парк \"Пловдив\" - част от икономическа зона \"Тракия\". Със средствата също ще се осигури водозахранване и ще се изгради пречиствателна станция, съобщава \"Марица\". Както марица.бг писа, това искане постъпи извънредно на сесията и старейшините бяха поискали почивка, за да го обсъдят. Стана ясно, че тайният имот, за който ще се подготвят проекти, ще бъде предоставен на \"Фолксваген\". Намира се близо до Калековец. Тайната се пази, за да не се пропъди инвеститорът. От автомобилния гигант официално съобщиха, че ще кажат през октомври къде ще инвестират - в Пловдив или в София.", "date": "2019.05.30", "title": "В Пловдив подготвят терен за завода на \"Фолксваген\""}
{"url": "https://www.faktor.bg/bg/articles/krib-biznes-klimatat-v-balgariya-e-na-mnogo-dobro-nivo", "text": "Бизнес климатът в България е на много добро ниво. Това коментира в Русе заместник-председателят на Конфедерацията на работодателите и индустриалците в България /КРИБ/ проф. Николай Вълканов. По думите му у нас има много стабилни закони, добра банкова система и много работещи европейски фондове, предаде БТА.  \"Само през тази година около 2 млрд. лева от европейските фондове отидоха в българския бизнес в три направления - енергийна ефективност, конкурентоспособност и иновации\", каза Вълканов.  Той коментира още, че е добре бизнесът да се грижи за работниците и да им осигурява добро заплащане.  По думите му недостиг на кадри има там, където не се плаща - например, в секторите туризъм и строителство. Според Вълканов там, където се плаща добре, където се уважават работниците, проблем няма. В крайдунавския град се състоя церемония, на която КРИБ, съвместно с кметовете на общини в областта, връчиха призове \"Социално отговорна компания - партньор на община за 2018 г.\"", "date": "2019.05.30", "title": "КРИБ: Бизнес климатът в България е на много добро ниво"}
{"url": "https://www.faktor.bg/bg/articles/vsichki-narushiteli-po-programata-za-selskite-rayoni-shte-badat-nakazani", "text": "Всички нарушители ще бъдат санкционирани така, както Регламентът го казва. Той се прилага пряко и всеки нарушител в мониторинговия период ще бъде санкциониран и санкциите ще са за негова сметка. Това заяви в Пловдив земеделският министър Десислава Танева по повод решението на Върховния административен съд, който вчера окончателно обяви за нищожна Методиката за определяне на санкциите по програмата за селските райони.  По тази методика досега се налагаха глобите за финансови нарушения при всички европейски проекти по програмата, в това число и скандално нашумелите къщи за гости. Министър Танева изрично подчерта, че всички наложени санкции ще бъдат платени от нарушителите и промяна в това отношение няма. Фондът ще се съобрази – това заяви Танева относно методиката на Фонд „Земеделие“, утвърдена от Румен Порожанов в качеството му на директор на Фонда.  Тя обаче не обясни дали нарушителите, санкционирани по отменената от съда методика, ще си получат обратно парите и наложените от Брюксел глоби ще бъдат платени от държавния бюджет. Фонд \"Земеделие\" е санкционирал нарушителите с 10 милиона лева, а Европейският съюз е наложил на България други санкции за 11 милиона евро заради къщите за гости, сочи публично известната информация към момента. В Пловдив земеделският министър Десислава Танева откри официално Втория национален форум на младите фермери. Той се провежда в Аграрния университет и е под мотото „Иновации и нови технологии за устойчиво земеделие“.  Министър Танева посочи, че младите фермери са акцент в политиките в Общата селскостопанска политика и това ще се запази и в следващия програмен период.  От младите фермери, получили подкрепа по Мярка 6.1, се оказва, че 60 % са мъже, а 40 на сто са жени, съобщи министър Танева и пожела през следващия програмен период да бъде постигнат паритет 50:50. Явно ще трябват приоритети за младите жени фермери, изтъкна Десислава Танева.", "date": "2019.05.30", "title": "Всички нарушители по програмата за селските райони ще бъдат санкционирани"}
{"url": "https://www.faktor.bg/bg/articles/nay-golyamata-shveytsarska-banka-otmeni-lihvite-po-depozitite", "text": "Най-голямата швейцарска банка UBS вече не изплаща лихви по депозити надвишаващи 445 000 EUR. От 1 юни банката официално отменя лихвите по всички видове депозити независимо от размера на спестяванията по дадена сметка. „Въпросната мярка дефакто е символична. Лихвените проценти бяха толкова ниски, че парите от годишната лихва стигаха за едно кафе. Текущата лихва по депозитите на UBS се движеше между 0.01% и 0.5%”, казва професорът от Университета в Люцерн Андреас Дитрих. От 1 юни на тази година по депозитите за пенсионери въобще няма да има лихва, а за младежките депозити тя ще спадне двойно, до 0.25%. За момента няма информация други швейцарски банки да последват примера на UBS. Средно те предлагат по депозити за пенсионери лихва от 0.07%, а за младежи – 0.55%. Икономисти прогнозират, че и други финансово-кредитни предприятия могат да прибягнат до аналогични мерки.", "date": "2019.05.30", "title": "Най-голямата швейцарска банка отмени лихвите по депозитите"}
{"url": "https://www.faktor.bg/bg/articles/zastrahovateli-obmislyat-novo-uvelichenie-na-grazhdanska-otgovornost", "text": "Застрахователни компании предупредиха, че предстои поредно поскъпване на задължителната застраховка \"Гражданска отговорност\". През миналата година тя скочи с над 50% и средната ѝ стойност в момента е между 250 и 300 лв. в зависимост от населеното място. Увеличението вероятно ще продължи и в идните месеци, пише в. \"Сега\". Една от причините за новото поскъпване са мерките, които трябва да предприемат застрахователите, след като от края на 2018 г. страната ни бе поставена под мониторинг по системата \"Зелена карта\" заради системно неплащане от страна на определени компании на щети от катастрофи с наши автомобили в чужбина. Българското бюро \"Зелена карта\" бе наказано да внесе гаранция, както и да сключи презастрахователен договор за целия пазар. Гаранцията е от 5 млн. евро, съобщиха в сряда от Асоциацията на българските застрахователи (АБЗ). Оттам засега отказват да посочат стойността на презастрахователния договор, чието сключване било на финала. Допълнителните разходи, които трябва да направят компаниите заради това презастраховане, неминуемо ще повишат цената на полицата. В началото на 2018 г., когато отново заради неизплатени обезщетения за катастрофи в чужбина международното бюро \"Зелена карта\" поиска от българските застрахователи извънреден депозит гаранция от 4 млн. евро, \"Гражданска отговорност\" бе увеличена средно с 12 лв. Застрахователите се оплакаха и от съдебни решения. Според тях съдилищата продължават да присъждат високи обезщетения от десетки хиляди левове за неимуществени вреди при смърт на пътя. В края на миналата година в Кодекса за застраховане бе фиксирана сума от 5000 лв. за компенсиране на болките и страданията на по-далечните роднини на загиналия - братя, сестри, баби, дядовци и внуци. Съдии обаче не се съобразявали с този лимит и определяли неимуществени обезщетения за по-далечните роднини от порядъка на 20-30 хиляди, дори 80-100 хиляди лева. Подобни решения вече имало и на втора инстанция, като съдиите уважавали аргументите, че такова е европейското законодателство, както и че гледат събития, възникнали преди поправката в застрахователния кодекс. Все още няма решения на последната инстанция - ВКС. Лимитът от 5000 лв. за компенсиране на по-далечните роднини бе приет като временна мярка до въвеждане на ясна методика за определяне на неимуществените обезщетения към роднините на загиналите при автомобилни катастрофи. Даденият 6-месечен срок вече изтича, но Гаранционният фонд още не е готов с методиката. Фондът е наел консултант, който до дни ще представи доклада си пред работната група, съобщиха от АБЗ. Консултантите са анализирали практиката в Германия, Испания, Румъния и Франция. Комисията по финансов надзор и другите заинтересовани институции ще изберат най-подходящия за България вариант. Очакванията на застрахователите са тази методика да бъде приета до края на годината. \"Настояваме за широко обществено обсъждане на методиката. Съдът ще започне да я прилага едва когато приеме, че тя е справедлива\", заяви в сряда Светла Несторова, председател на АБЗ.", "date": "2019.05.30", "title": "Застрахователи обмислят ново увеличение на \"Гражданска отговорност\""}
{"url": "https://www.faktor.bg/bg/articles/mazh-se-samozapali-blizo-do-beliya-dom", "text": "Неидентифициран мъж се самозапали в парка „Елипс“ близо до Белия дом, съобщават секретните служби на САЩ, цитирани от БГНЕС. Инцидентът се е случил на 29 май около обяд, когато американският президент Доналд Тръмп е бил в една от административните сгради, съобщава РИА Новости. На кадрите, публикувани в социалните мрежи, се вижда мъж в горящи дрехи на поляната до монумента на Вашингтон, който се намира между Белия дом и Капитолия. Служители на спецслужбите и полицаи, пристигнали на мястото на инцидента, са предоставили на човека първа помощ. Той е хоспитализиран.", "date": "2019.05.30", "title": "Мъж се самозапали пред Белия дом, докато Тръмп е в една от административните сгради"}
{"url": "https://www.faktor.bg/bg/articles/senatat-na-sasht-obsazhda-zakonoproekt-za-miliardite-na-putin", "text": "През февруари в Конгреса на САЩ бе внесен законопроект, който дава пълномощия и възлага на американското разузнаване да събира данни за личните финансови активи на руския президент и близкото му обкръжение, за да установи източниците на неговото богатство, което „по данни на външни експерти възлиза на милиарди долари“, предаде „Нюзру“. Авторите на текста Вал Демингс (демократи) и Елис Стефаник (републиканци) отбелязват, че руското ръководство използва корупция, за да запази властта си и да отслаби други демократични режими. И затова „най-добър начин за настъпление срещу властта на Путин и неговите приближени е да се проследят незаконните и засекретени финансови потоци, които финансирате техните операции“, смята Демингс. Законопроектът възлага на американското разузнаване не само да следи източници на богатство на руския президент, но и да изясни кой от олигарсите облекчава тези „корупционни практики“ и да установи кои са посредниците, включително кухи фирми. Законопроектът е одобрен от Камарата на представителите и вече е постъпил за разглеждане в Сената. През 2007 г. руският политически технолог и публицист Станислав Белковский оценяваше личното богатство на Путин на 40 млрд. долара. Днес според него състоянието на президента вече е около $120 милиарда.", "date": "2019.05.30", "title": "Сенатът на САЩ обсъжда законопроект за „милиардите на Путин“"}
{"url": "https://www.faktor.bg/bg/articles/novini/svyat/tragediya-v-budapeshta-potana-korabche-s-koreyski-turisti-za-7-minuti", "text": "Потъването на туристическото корабче в Будапеща, при което загинаха най-малко седем южнокорейски туристи, е станало за около седем секунди, предаде Асошиейтед прес,цитирана от БТА.  Позовавайки се на информация на унгарската полиция, трагедията се разиграла снощи към 21.15 часа местно време. На корабчето е имало общо 35 души - двама членове на екипаж и 33-ма южнокорейски туристи. 14 от туристите бяха извадени от водата, седем от тях починаха, а седем оцеляха и са в стабилно състояние, съобщи южнокорейското външно министерство. Издирването на 21-те души, които са в неизвестност след потъването на корабчето, продължава и в Сърбия. От тях 19 са южнокорейски туристи, а двама са членовете на екипажа - унгарци. Спасителната операция е затруднена от дъждовете и бързите течения на придошлата река Дунав. Шансовете са минимални, каза говорител на унгарската Бърза помощ. Унгарската полиция започна разследване на инцидента. Унгарските власти съобщиха, че туристическото корабче \"Русалка\", което бе закотвено край сградата на унгарския парламент, се е преобърнало и потънало, след като било ударено от по-голям плавателен съд. По информация на македонският „Фокус\" става въпрос за луксозен круизен кораб, който, според информацията на унгарските медии, тежи 1000 тона, дълъг е 135 метра и е широк 12 метра.", "date": "2019.05.30", "title": "Трагедия в Будапеща: Круизен кораб потопи корабче с корейски туристи за 7 минути"}
{"url": "https://www.faktor.bg/bg/articles/harvatiya-obyavi-che-iska-da-vavede-evroto", "text": "Хърватският финансов министър Здравко Марич и гуверньорът на централната банка Борис Вуич призоваха Хърватия да се присъедини към Единния механизъм за надзор на Европейската централна банка, което е първата стъпка към влизането на страната в еврозоната. Според медии в Загреб процедурата по замяната на хърватската куна с еврото може да се случи след пет години, съобщава БГНЕС. Членството в Единния надзорен механизъм на ЕЦБ е задължително за всички членове на еврозоната, докато други страни от ЕС могат доброволно да се присъединят. „Това е една от последните стъпки, които Хърватия предприе преди официалното искане за въвеждане на еврото“, се казва в печата. Според наблюдатели евентуалната подмяна на националната валута с европейската през 2024 г. ще съвпадне с 30-годишния от въвеждането на хърватската куна.", "date": "2019.05.30", "title": "Хърватия официално ще поиска въвеждане на еврото"}
{"url": "https://www.faktor.bg/bg/articles/145-dushi-glasuvali-za-evgeniya-baneva-edin-ot-tyah-e-arestantat-banev", "text": "145 души са гласували за обвиняемата Евгения Банева, показват резултатите от преференциалния вот за изборите за Европейски парламент. Един от гласувалите е съпругът ѝ Николай Банев, който сам се похвали, че е дал гласа си за нея.  Банева беше водач на листата на ПП \"Българско национално обединение\", съобщава tribune.bg. Издигането ѝ беше изненада, но по-голяма изненада последва, след като партията свали доверието си от нея, а председателят Георги Георгиев – Готи призова – Не гласувайте за Банева. „Семейство Баневи май наистина се оказаха комбинатори и измамници. Още от самото начало ме предупреждават, че тези хора са мошеници, които разпарчетосват предприятия и разплакват цели семейства, като не плащат на работниците си. Явно не исках да повярвам“, написа Готи в отворено писмо. Причината за гнева му била липсата на инициатива от страна на Банева. Според него не било изключено да е попаднал в схема, чиято цел е изваждането от ареста на обвиняемата. За партията са пуснати 2370 действителни и 146 недействителни гласове, сочат данните на ЦИК. Баневи попаднаха в ареста в края на октомври. Бяха арестувани във Франция, по-късно екстрадирани в България. Банев получи обвинение като лидер на организирана престъпна група за пране на 1,3 млрд. лв. и данъчни престъпления. Обвинени за участници са съпругата му Евгения и майка му – Мария.", "date": "2019.05.30", "title": "145 души гласували за Евгения Банева, един от тях е арестантът Банев"}
{"url": "https://www.faktor.bg/bg/articles/novini/svyat/ungariya-sprya-sadebnata-reforma-sled-kritiki-na-ek", "text": "нгария неочаквано обяви прекъсване за неопределено време на новата система от административни съдилища, отстъпвайки от реформата, която събуди опасения за независимостта на съдебната система, предаде \"Ройтерс\". Промените в унгарското правосъдие, предложени от управляващата националистка партия \"Фидес\", бяха в основата на конфронтацията с Европейския съюз, според който някои от реформите на премиера Виктор Орбан заплашват демокрацията и върховенството на закона. Миналата година Унгария прие закон за създаване на съдилища под прекия надзор на правосъдния министър, което според критици може да доведе до политическа намеса в съдебните въпроси. По-рано тази година Унгария вече промени някои аспекти на реформата, критикувана от Венецианската комисия. \"Ние вярваме, че законодателството спазва европейските стандарти и изискванията за върховенството на закона. Въпреки това системата от административни съдилища бе обект на дебати в Европа, които неоснователно поставиха под въпрос независимостта на съдебната система\", каза началникът на кабинета на премиера Гергей Гуяш. Административните съдилища трябваше да се занимават с дела по въпроси като данъци и избори. Правителството заяви, че те ще бъдат ръководени от независими съдии, които ще могат по-ефективно да работят по случаите. Политическа фрагментация \"Фидес\" спечели изборите за Европейски парламент. В момента нейното членство в Европейската народна партия е замразено заради проблеми с върховенството на закона, свободата на медиите и правата на малцинствата. Гуяш посочи, че няма връзка между членството на \"Фидес\" в ЕНП и прекъсването на реформата, което той определи като \"мярка в последната минута\", която е дошла малко преди назначаването на съдии за новите съдилища. \"Това трябва да подобри унгарската позиция в ЕС\", посочи Гуяш. По думите му Унгария смята критиките срещу реформата за неоснователни, но трябва да е внимателна към тях и да предотврати евентуално предизвикателство срещу новата система от Европейската комисия. Гуяш изтъкна правните действия на Брюксел срещу полските реформи, засягащи съдии, като каза, че обвиненията на Еврокомисията в областта на съдебната независимост са \"твърде опасни\". Той отбеляза, че Унгария може да се откаже изцяло от новите съдилища, ако не успее да успокои опасенията за предложените промени.", "date": "2019.05.30", "title": "Унгария спря съдебната реформа след критики на ЕК"}
{"url": "https://www.faktor.bg/bg/articles/demokratichna-balgariya-poiska-parlamentarna-komisiya-da-razsledva-sluchaya-v-kostenets", "text": "Демократична България\" настоя анкетна парламентарна комисия да разследва случая в Костенец.  Там издирваният за две убийства Стоян Зайков се самоуби, след като полицаи се опитаха да го задържат до Долна баня.  Според председателя на ДСБ и бивш ръководител на Националната служба \"Сигурност\" ген. Атанас Атанасов полицията е извършила множество грешки по време на издирването на Зайков. \"Не може това населено място да бъде натъпкано с полицейски сили, с техника, с жандармерия и под носа им да бъде извършено убийство. Това е тотален провал\".", "date": "2019.05.30", "title": "\"Демократична България\" поиска парламентарна комисия да разследва случая в Костенец"}
{"url": "https://www.faktor.bg/bg/articles/vizhte-koi-deputati-sabraha-nay-mnogo-preferentsii", "text": "С най-много преференции в листата на ГЕРБ е Мария Габриел - 82 536, което е 13,59% от пуснатите бюлетини за партията. След нея е Лиляна Павлова с 27 313 гласа, или 4.50%.Това показват данните от решение на ЦИК. При БСП с най-много преференции е Елена Йончева със 82 009 гласа - или 17,3% от бюлетините. След нея е четвъртият в листата Сергей Станишев, който е получил 30 268 гласа – или 6.38%.  В гласуването за ДПС водачът на листата Мустафа Карадайъ получава 12 007 или 3,71%. Втори е Делян Пеевски с 6 306 гласа (1.95%). В листата на ВМРО – БНД с най-много преференции е Ангел Джамбазки с 49 109 гласа (34,14%), следван от Андрей Слабаков с 9 425 преференции (6,55%).  В листата на \"Демократична България\" на първо място е Радан Кънев с 34 735 предпочитания - или 29,32% от гласовете, следван от Стефан Тафров с 13 794 гласа (11,64%). В следващия Европейски парламент ГЕРБ ще има шестима депутати, БСП - петима, ДПС - трима, ВМРО-БДН - двама, а \"Демократична България\" - един.", "date": "2019.05.30", "title": "Вижте кои евродепутати събраха най-много преференции"}
{"url": "https://www.faktor.bg/bg/articles/menda-stoyanova-nyama-greshka-pri-opredelyaneto-na-razmera-na-partiynite-subsidii", "text": "Няма грешка при определянето на размера на партийните субсидии. Това заяви председателят на Бюджетната комисия в парламента Менда Стоянова в коментар на получаването на повече от 13 лева на глас от партиите и коалициите, въпреки че по закон е определената сума е 11 лева.  За да се избегнат подобни тълкувания, комисията прие на първо четене промените в Закона за политическите партии, с които се определя, че партиите и коалициите ще получават субсидия на база на действителните гласове, спечелени от самите тях.  По време на заседанието стана ясно, че не само през последните няколко години, но от 2001 година има подобни неточности. Пред БНР Стоянова коментира дали не трябва да се направи ревизия от 2001 година:  \"Не виждам причина да се прави и тази ревизия, ако трябва да бъдем точни, защото в крайна сметка законът е спазен. Но след като общественото мнение счита, че неправилно са получавани, поне някакво частично връщане на пари да има\".", "date": "2019.05.30", "title": "Менда Стоянова: Няма грешка при определянето на размера на партийните субсидии"}
{"url": "https://www.faktor.bg/bg/articles/za-parvi-pat-vistoriyata-si-avstriya-ima-kantsler-zhena", "text": "Австрийският президент Александър Ван дер Белен определи председателя на Конституционния съд Бригите Бирляйн за първия временен канцлер – жена, която ще ръководи кабинета до предсрочните избори, се казва в изявление на президента. Долната камара на австрийския парламент прие на 27 май предложение за недоверие срещу Себастиан Курц и неговото правителство на фона на скандал с коалиционния партньор на Курц, Партията на свободата на Австрия (FPO).", "date": "2019.05.30", "title": "​За първи път в историята си Австрия има канцлер жена"}
{"url": "https://www.faktor.bg/bg/articles/ikonomika/biznes/globyavat-tets-a-na-dogan-s-nad-2-mln-leva", "text": "ТЕЦ ”Варна”, в който почетният председател на ДПС Ахмед Доган неотдавна стана собственик, е глобен с над 2 млн. лева. Наказанието е наложено от ЕСО Електроенергийният системен оператор (ЕСО), защото топлоцентралата не изпълнява задължението си да поддържа мощности в готовност или т.нар. студен резерв. Оказва се, че централата не е осигурявала зададените от ЕСО мощности, тъй като се налагали сериозни ремонти, съобщава \"Капитал\". Обществените поръчки за ремонтите обаче били спрени, защото \"Булгартрансгаз\" не можел да осигури в рамките на 2019 г. необходимия природен газ за работата на енергоблоковете.    \"ЕСО извършва контрол на работата на съоръженията на ТЕЦ \"Варна\", както и на останалите производители, чрез средствата за търговско измерване и за телеуправление и телекомуникация в реално време\", са обяснили от ЕСО. Именно така ЕКО установили, че централата не поддържа необходимите мощности в запас.   Πoчeтният пpeдceдaтeл нa ДΠC Axмeд Дoгaн стана мaжopитapен coбcтвeнocт в \"Cигдa\", ĸoятo ĸyпи TEЦ \"Bapнa\" миналата есен. Само за година - до края на юли 2019 г., ТЕЦ \"Варна\" е получил над 27 млн. лв. от държавата, за да е в готовност да се присъедини към мрежата при временен недостиг на ток в страната. През юни предстоят новите търгове за студен резерв.", "date": "2019.05.30", "title": "Глобяват ТЕЦ-а на Доган с над 2 млн. лева"}
{"url": "https://www.faktor.bg/bg/articles/koshmar-v-stara-zagora-martvopiyan-oprya-pistolet-v-glavata-na-dete-zakani-se-da-go-ubie", "text": "46-годишен мъж е задържан в Стара Загора, след като отправил закани за убийство на дете, а и на съседите си, съобщиха от държавното обвинение. Случката се разиграла на 25 май, като мъжът опрял в главата и гърдите на 14-годишното дете пистолет. Според прокуратурата това заканване би могло да възбуди основателен страх за осъществяването му. В хода на образуваното срещу него досъдебно производство е установено, че избеснелият мъж не се е познавал с пострадалите. На 25 май пострадалите се нанасяли в наето от тях жилище, което било в съседство с дома на обвиняемия. Докато те пренасяли багаж, обвиняемият, употребил вече алкохол, излязъл от дома си с регистрираното си оръжие и отправил закани към двамата пострадали. Мъжът е криминално проявен, конфликтен, с агресивно поведение спрямо съседите си и извършител на други противообществени прояви. Престъпленията, за които е привлечен в качеството на обвиняем и задържан Д.М. се наказват с лишаване от свобода до шест години. Вижте още новини от България и света  Районен съд – Стара Загора е преценил, че от събраните по делото доказателства може да се направи обосновано предположение, че обивняемият е извършил престъпленията, за които са привлечен като обвиняем и съществува реална опасност да се укрие или да извърши друго престъпление. Взетата спрямо него мярка за неотклонение може да се обжалва и протестира пред Окръжен съд – Стара Загора.", "date": "2019.05.30", "title": "Кошмар в Стара Загора: Мъртво пиян опря пистолет в главата на дете, закани се да го убие"}
{"url": "https://www.faktor.bg/bg/articles/zakasnyava-poletat-ot-madrid-s-koyto-tryabva-da-katsne-marinela-arabadzhieva", "text": "Очаква се на летище София, със самолет от Испания, да кацне Маринела Арабаджиева. Редовният полет от Мадрид закъснява с около 45 минути и се очаква да бъде у нас малко след 17 часа. Днес по обяд испанските съдебни власти са предали на българските си колеги Маринела Арабаджиева. Това е станало в полицейския участък на летище \"Барахас\" в Мадрид. Испанските власти връщат Арабаджиева в България 25 дни след съпруга й. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол. Семейството, заедно със сина им Вълчо, е обвинено за участие в организирана престъпна група за пране на пари и данъчни престъпления.", "date": "2019.05.30", "title": "Закъснява полетът от Мадрид, с който трябва да кацне Маринела Арабаджиева"}
{"url": "https://www.faktor.bg/bg/articles/nad-6-kilometrova-kolona-kamioni-na-kapitan-andreevo", "text": "Километрична опашка от тежкотоварни камиони се е образувала на граничния пункт \"Капитан Андреево\". По информация на шофьори колоната от автомобили достига между 6 до 8 километра. Трафикът е интензивен към Турция. Всички гишета и трасета на пункта работят с пълен капацитет, няма възникнали технически проблеми.", "date": "2019.05.30", "title": "Над 6-километрова колона камиони на \"Капитан Андреево\""}
{"url": "https://www.faktor.bg/bg/articles/apelativniyat-spetssad-otlozhi-myarkata-na-evgeniya-baneva", "text": "Апелативният специализиран съд отложи за 6 юни гледането на мярката на Евгения Банева, предаде БГНЕС. Съдът назначи, след искане на защитата, съдебно-медицинска експертиза.  Евгения Банева е с мярка \"задържане под стража\" по обвинение за участие в организирана престъпна група за данъчни и длъжностни престъпления и пране на пари. Семейството Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г. Те са в ареста по обвинение за участие в организирана престъпна група за данъчни и длъжностни престъпления и пране на пари.", "date": "2019.05.30", "title": "Апелативният спецсъд отложи мярката на Евгения Банева"}
{"url": "https://www.faktor.bg/bg/articles/vas-shte-chaka-sadat-na-es-da-se-proiznese-po-kazusa-sgradna-instalatsiya", "text": "На последна инстанция Върховният административен съд отложи окончателното си решение, ще чака произнасяне по казуса на Съда на Европейския съюз. Върховният административен съд отложи произнасянето си по казуса \"сградна инсталация\" до произнасяне на Съда на Европейския съюз, съобщиха от институцията. До този момент таксата беше отменена на първа инстанция от тричленен състав на ВАС с аргумент, че формулата за изчисляване на таксата не е ясна и не отговаря на реалното потребление на топлоенергия. Решението на ВАС беше обжалвано и сега се чакаше окончателно произнасяне. От съда обаче са отправили две запитвания към Съда на Европейския съюз и очакват отговор. Междувременно Министерството на енергетиката разработи нова наредба за изчисляване на сградната инсталация, която предвижда всеки блок да решава какъв да бъде размера на таксата. Единственото условие е тя да се движи в рамките на между 20 и 40% от общото количество постъпила топлинна енергия в сградата. Според адвокати, граждански организации и експерти, новата наредба няма да реши проблема, защото не променя по същество начина, по който се определя таксата. Един от недостатъците според тях, че се формира на базата на проектната мощност на блока, а не на реалното потребление.", "date": "2019.05.30", "title": "ВАС реши да изчака отговора на Европейския съд по казуса \"сградна инсталация\""}
{"url": "https://www.faktor.bg/bg/articles/nezapomnena-gradushka-udari-tryavna", "text": "Силна градушка удари Трявна. Дърво падна върху малък микробус. За щастие, вътре не е имало хора. Пострадала е и жп линията в района. Прекъснато е движението на влаковете. Очаква се в четвъртък вечерта да има още локални, интензивни бури и градушки в Централна България.", "date": "2019.05.30", "title": "Незапомнена градушка удари Трявна"}
{"url": "https://www.faktor.bg/bg/articles/tokov-udar-spryal-sartseto-na-barmana-v-sozopol", "text": "Токов удар е причина за смъртта на 25-годишния барман в Созопол, установила аутопсията на трупа. Съдебният медик д-р Косьо Янков разкри, че сърцето на иначе напълно здравия младеж е спряло вследствие на токов удар, пише \"24 часа\". Установено е, че барманът се е допрял с двете си длани върху метален плот, по който е имало оттечка, най-вероятно заради неизправност в ел.инсталацията. Така токът преминал през дланите и буквално спрял сърцето на бармана Виктор Върбанов от Шумен. По тялото на нелепо загиналия мъж не е имало никакви следи от поражението. Експерти обясниха, че белези от изгаряне се получават най-вече когато токовият удар е причинен от тънък проводник. След резултатите от аутопсията на място в плажния созополски бар са изпратени експерти, които да огледат електрическата инсталация в заведението и електроуредите. Инцидентът в култовия бар на плаж \"Хармани\" в Созопол стана на 29 май сутринта. Около 9 часа барманът опитал да влезе в кухнята, но вратата била заключена. Тогава се промушил през тясно прозорче, през което готвачите подавали храната на сервитьорите. Секунди по-късно се чул шум от съборени съдове, а колеги на бармана го открили на земята в безпомощно състояние. Предполага се, че точно провирайки се през тясното прозорче мъжът се е подпрял с длани на метален плот, по който за нещастие протичал ток. Близо до плота имало тръби за топлата вода, а отсреща на стената - бойлер. От заведението отказаха коментар. Междувременно колеги на загиналия Виктор от Созопол се прощават с него в социалните мрежи, описвайки го като \"човек с голямо сърце, широка усмивка и чувство за хумор\". Виктор е човекът, който посвети живота си да развива себе си и баровата култура в България, пише на страницата си във фейсбук известен ресторант в Созопол и публикува снимка на Виктор.", "date": "2019.05.30", "title": "Токов удар спрял сърцето на бармана в Созопол"}
{"url": "https://www.faktor.bg/bg/articles/arestuvaha-kmeta-na-rayon-severen-v-plovdiv", "text": "Кметът на район \"Северен\" в Пловдив - инж. Ральо Ралев, е бил задържан днес. Той е арестуван в района на Университета по хранителни технологии в града, твърди trafficnews.bg Качулки са влезли и в районната администрация на \"Северен\". По неофициална информация става въпрос за акция на КПКОНПИ. \"Може би е операция на колеги от София, ние не участваме\", каза шефът на пловдивската полиция Атанас Илков. От прокуратурата също заявиха, че не били информирани за задържането на районния кмет.", "date": "2019.05.30", "title": "Качулки нахлуха в администрацията на район \"Северен\" в Пловдив"}
{"url": "https://www.faktor.bg/bg/articles/pochina-aktyorat-na-satirichniya-teatar-todor-bliznakov", "text": "Почина актьорът на Сатиричния театър \"Алеко Константинов\" Тодор Близнаков, съобщават от \"Сатирата\". Близнаков е роден на 17 октомври 1951г. Работил е в ДТ – Добрич и ДТ - Сливен. През 1996 г. е поканен в трупата на Сатиричния театър.  Ето и съобщението  на Сатиричния театър.  \"Светъл чешит, прекрасен приятел, от хората, с които се разбираш от половин усмивка, един поглед... Безкрайно начетен, ходеща енциклопедия за музика, кино, литература... От актьорите, които могат да те изненадат с неочаквано решение, с щурост и усет към дребните подробности, правещи ролята жива и запомняща се. Светъл ти път, Тоти! Ще те помним!\"", "date": "2019.05.30", "title": "Почина актьорът на Сатиричния театър Тодор Близнаков"}
{"url": "https://www.faktor.bg/bg/articles/politika/hlyab-i-pasti/georgi-koritarov-parvanov-ipotekira-bsp-pri-tsarya-i-dogan-za-da-startirat-ruskite-proekti-po-golemiya-shlem", "text": "Георги Коритаров коментира пред Faktor.bg шокиращите данни, които вчера бившият пиар на Георги Първанов и БСП Нидал Алгафари разкри в предаването „Свободна зона“. Припомняме, че призна как още през 2001 г. ДПС и НДСВ са се договорили да работят за Георги Първанов и да му помогнат да стане президент, а не да насочат силите си към Петър Стоянов, както поне Симеон Сакскобургготски твърдеше.  „Винаги съм поставял на високо място политическия анализ и журналистическата професия. Това, което се случи в разговора ми с Нидал Алгафари, ми даде друг поглед към информациите. Интервюто дойде като доказателство за съществуването на химически елемент, предположен от Дмитрий Менделеев в неговата таблица, но в същото време все още не е открит. Използвам това сравнение, защото тезата, че изборът на Георги Първанов за президент при неговия първи мандат, по пътя на логиката, много отдавна ме беше отвяла към аналитичния извод. Той е избран с невидима и неоповестявана досега организация и енергия не само на „Движението за прав и свободи“, но и на прохождащото НДСВ, чийто лидер Симеон Сакскобургготски месеци по-рано беше избран за министър-председател. Онова правителство на Симеон Сакскобургготски имаше за особеност включването на двама представители на социалистическата партия като министри. Става дума за Димитър Калчев, който оглави държавната администрация, и за Костадин Паскалев като вицепремиер. Освен това, не трябва да забравяме, че зам.-министър на земеделието беше Меглена Плугчиева. Обяснението тогава беше, че всичко е станало по техен личен избор и не ангажира по никакъв начин социалистическата партия“, коментира Георги Коритаров.  „Само че през 1990-1991 г., когато беше съставено правителството на Димитър Попов, Иван Пушкаров стана министър. Той към онзи момент беше част от социалдемократите на Петър Дертлиев. Със ставането му на министър тутакси беше подложен на санкция от Петър Дертлиев. Неговото членство в БСДП беше замразено. Това означава, че ако социалистическата партия е позволила на хора по тяхно собствено желание да бъдат част от правителство на един не просто идеологически, а и исторически противник, какъвто е бил Симеон Сакскобургготски като наследник на монарха Борис III, очевидно нещо не е наред в аргументацията на „Позитано“ 20. Твърде нелогично би било социалистическата партия, която на парламентарните избори през 2001 г. зае унизителното трето място след групировката НДСВ и СДС, да има президент. Много трудно една грохнала партия може да има избран държавен глава без външна подкрепа и енергия, която значително компенсира електоралната немощ на собствената партия на лидера по онова време Георги Първанов. Този анализ, който отдавна бях направил за себе си, по стечение на обстоятелствата днес имам възможност да го потвърдя чрез отговорите, които даде един от основните автори на пиар кампанията на Георги Първанов за президент през 2001 г. За мен това има много сериозна стойност. Потвърждаването на тезата, че вместо да подкрепят, както прокламираха, Петър Стоянов, означава, че не само са водени предварителни договорки, но и че тази подкрепа е била срещу поемане на някакъв ангажимент. Той е на политическо равнище от страна на Георги Първанов. Неговата роля е била да е гарант за продължаването на концепцията за социал-либерален модел“, заяви Коритаров.  „След изборите през 2005 г. той беше включен в друга пропорция – с коалицията между БСП, ДПС и НДСВ. Това беше един модел, който категорично изпразни БСП от нейното социалистическо съдържание. На практика можем да твърдим, че Георги Първанов, заемайки лидерския пост в БСП до 2001 г., е ипотекирал социалистическата партия срещу определени политики, които разгърна впоследствие. Нека не забравяме, че през 2003 г. тъкмо министърът на енергетиката на НДСВ Милко Ковачев рестартира проекта АЕЦ „Белене“. Философията на големия шлем, както наричаха трите основни руски проекта, беше породена още при първото правителство на НДСВ и ДПС. Тя беше препотвърдена при разгърната социал-либерална формула с премиер Сергей Станишев. Това, което днес ни казва Нидал Алгафари, е от изключителна стойност, защото хвърля светлина не само върху един механичен избор за президент, колкото за разработване на цялостна стратегия за отклоняване на България от поетия ѝ път по времето на правителството на ОДС и на Иван Костов“, категоричен е журналистът.", "date": "2019.05.30", "title": "Георги Коритаров: Първанов ипотекира БСП при Царя и Доган, за да стартират руските проекти по „големия шлем“"}
{"url": "https://www.faktor.bg/bg/articles/yavor-notev-zasega-pg-na-obedineni-patrioti-e-edinna", "text": "Засега парламентарната група на „Обединени патриоти“ е единна, заяви пред БНР Явор Нотев – зам.-председател на парламента и представител на партия „Атака“. Запитан за евентуално сближаване между партиите „Атака“ и „Воля“ той коментира: „Отношенията между парламентарно представените сили са динамични. Те биха могли в един момент да покажат сближаване на позициите. Истината е, че с г-н Марешки нямаме принципни различия и противоречия, но до сближаване досега не сме достигали“. Нотев смята за грешка решението на парламентарната група на БСП да не е в парламента. Според него е нормално те да се върнат в зала: „Това ще бъде нормалното състояние, а не промяната в работата на българския парламент. Ще работим както сме работили в продължение на две години“. За поисканата от БСП оставка на финансовия министър Владислав Горанов и мотивите им за това, депутатът коментира в предаването \"Преди всички\": „Въпросите, които ще бъдат поставени от върналите се в залата депутати, наистина трябва да бъдат добронамерено и добросъвестно насочени към решаване на обществените интереси и търсене на отговори, без дребнави заяждания и без търсене на извънредни ефекти“. Той очаква дебатът да бъде леко изместен с цел – търсене на политически дивиденти. Явор Нотев изказа мнение и по скандала „Апартаментгейт“ и вчерашното решение на ВАС да обяви за нищожна методиката за налагане на санкции по Програмата за развитие на селските райони: „Този скандал има други измерения. Той няма просто да отшуми. Това, че имаме една негова страна, решена по определен начин, е просто подсказване, че въпросът има своите дълбоко морални корени. Очаквам, че не е нужен скандал, който да подсили необходимостта от едно справедливо решение. Не знам какво ще бъде то, но не ми се струва възможно този въпрос, придобил вече обществена значимост, да отмине просто така поради погасена давност. Не е приемливо този въпрос да не се разнищи докрай и да се разбере ролята на всеки един в него“.", "date": "2019.05.30", "title": "Явор Нотев: Засега ПГ на „Обединени патриоти“ е единна"}
{"url": "https://www.faktor.bg/bg/articles/agentsiyata-po-vpisvaniyata-spira-vremenno-chast-ot-elektronnite-si-uslugi", "text": "Агенцията по вписванията планира временно ограничаване на достъпа до част от електронните си услуги заради оптимизация на софтуера и хардуера на информационните системи на агенция, както и въвеждане на нови функционалности. Като първи етап от планираното оптимизиране, в периода от 15:00 ч. до 18:30 ч. на 1 юни (събота), както и на 8-9 юни (събота/неделя) и 15-16 юни (събота/неделя) електронните услуги, предоставяни от Имотен регистър, Търговски регистър, Регистър БУЛСТАТ и Регистър на имуществените отношения на съпрузите няма да бъдат достъпни. На сайта на агенцията потребителите на електронни услуги ще бъдат допълнително уведомявани за точното времетраене на спиранията за датите 8-9 и 15-16 юни. Първият етап е предвиден след края на кампанията за деклариране на действителните собственици - 31 май и възможно най-отдалечен от пика на кампанията по подаване на годишни финансови отчети - 30 юни. Част от ангажиментите са по проектите за надграждане на ТРРЮЛНЦ и Имотния регистър, по Оперативна програма \"Добро управление\". Целта е модернизиране и обновяване на услугите, въвеждане на нов модел за постоянно наблюдение и контрол и повишаване сигурността на работата на информационните системи на Агенцията. От агенцията уверяват, че периодите и времетраенето на процедурите, в които ще се извършват действията по оптимизация, са съобразени с очакваните натоварвания на системите.", "date": "2019.05.30", "title": "Агенцията по вписванията спира временно част от електронните си услуги"}
{"url": "https://www.faktor.bg/bg/articles/novini/svyat/aktsionerite-vav-feysbuk-reshavat-sadbata-na-zukarbarg-v-kompaniyata", "text": "Aĸциoнepитe във Fасеbооk нacтoявaт Mapĸ Зyĸъpбъpг дa ce oттeгли ĸaтo пpeдceдaтeл нa бopдa нa диpeĸтopитe. Глacyвaнeтo щe ce пpoвeдe днec, нo нe ce oчaĸвa дa бъдe ycпeшнo, зaщoтo Зyĸъpбъpг - ocвeн ocнoвaтeл, пpeдceдaтeл нa бopдa и глaвeн изпълнитeлeн диpeĸтop, e и coбcтвeниĸ нa 60% oт пpaвaтa зa глacyвaнe. Boтът вce пaĸ нe e бeз знaчeниe, пишe ВВС. Глacyвaнeтo щe бъдe пoĸaзaтeлнo зa дoвepиeтo нa aĸциoнepитe във възмoжнocттa нa Зyĸъpбъpг дa пpoдължaвa дa yпpaвлявa coциaлнaтa мpeжa. Тrіllіum Аѕѕеt Маnаgеmеnt, ĸoятo пpитeжaвa aĸции във Fасеbооk зa oĸoлo $7 милиoнa, e cpeд тeзи, ĸoитo иcĸaт Зyĸъpбъpг дa cлeзe oт eдиния пocт. Πpeз мaй бившият диpeĸтop пo cигypнocттa Aлeĸc Cтaмoв cъщo пpизoвa Зyĸъpбъpг дa cлeзe oт пocтa глaвeн изпълнитeлeн диpeĸтop, зaщoтo e ĸoнцeнтpиpaл твъpдe мнoгo влacт. Caмият Зyĸъpбъpг нe изглeждa cъглaceн и нямa нaмepeниe дa нaпycĸa нитo eдин oт пocтoвeтe.", "date": "2019.05.30", "title": "Акционерите във Фейсбук решават съдбата на Зукърбърг в компанията"}
{"url": "https://www.faktor.bg/bg/articles/dalay-lama-rusiya-tryabva-da-se-prisaedini-kam-es", "text": "Русия трябва да се присъедини към Европейския съюз за укрепване на мира на планетата, каза Далай Лама в ексклузивно интервю за РИА Новости, цитирано от БГНЕС. „Периодично казвам, че Русия трябва да се присъедини към Европейския съюз”, заяви Далай Лама. По неговите думи европейските държави са водили кървави войни една с друга в продължение на векове. След Втората световна война две държави, които изглеждали непримирими врагове - Франция и Германия – са решили, че е много по-добре да мислят за общи интереси, тъй като това го изисква настоящата реалност. „Така се появи Европейският съюз. И благодарение на това, от последната половина на 20 век до днес, страните-членки не са воювали помежду си, не са проливали кръвта на своите граждани”, подчерта Далай Лама. Духовният водач, смята че понятията за война и монархия са остарели и днес демокрацията е най-добрата форма на управление. Припомняме, че духовният водач беше наскоро беше приет по спешност в болница. Състоянието на Далай вече е стабилно, но разсъжденията му са странни. След като ЕС и САЩ обмислят да затегнат още санкциите срещу Москва, надали пожеланията му ще се сбъднат.", "date": "2019.05.30", "title": "Далай Лама със странни внушения: Русия трябва да се присъедини към ЕС"}
{"url": "https://www.faktor.bg/bg/articles/varhovnata-rada-otkaza-da-prieme-ostavkata-na-ukrainskoto-pravitelstvo", "text": "Върховната Рада не прие оставката на премиера на Украйна Владимир Гройсман. Молбата на министър-председателя бе подкрепена в четвъртък от 97 депутати при необходими 226, предава ТАСС. Това означава, че правителството ще продължи да изпълнява задълженията си в пълен състав до парламентарните избори на 21 юли.", "date": "2019.05.30", "title": "Върховната Рада отказа да приеме оставката на украинското правителство"}
{"url": "https://www.faktor.bg/bg/articles/mariya-gabriel-poluchi-nay-mnogo-preferentsii-v-gerb", "text": "В следващия Европейски парламент партия ГЕРБ ще има шестима депутати, БСП за България - петима, Движението за права и свободи - трима, ВМРО - Българско национално движение - двама и Демократична България - един депутат. Това показват данните на Централната избирателна комисия. С най-много преференции в листата на ГЕРБ е Мария Габриел - 82 536, което е 13.59 на сто от пуснатите бюлетини за партията. В бюлетината на БСП за България с най-много преференции е Елена Йончева със 82 009 гласа или 17,30 на сто от пуснатите бюлетини за партията. При ДПС водачът на листата Мустафа Карадайъ получава 12 007 или 3.71 на сто от преференциите. В листата на ВМРО - Българско национално движение с най-много преференции е Ангел Джамбазки с 49 109 гласа /34.14 на сто от бюлетините за партията/, следван от Андрей Слабаков с 9 425 преференции или 6,55 на сто от гласувалите за партията. В листата на Демократична България на първо място е Радан Кънев с 34 735 предпочитания или 29.32 на сто от гласовете, следван от Стефан Тафров с 13 794 гласа /11.64 на сто от бюлетините", "date": "2019.05.30", "title": "Водачите на листите обраха преференциите"}
{"url": "https://www.faktor.bg/bg/articles/panika-v-london-pomisliha-gigantska-koledna-topka-za-bomba", "text": "Предполагаема невзривена бомба на брега на река Темза се оказа гигантска коледна топка.  Сигнал за боеприпас, който се е появил близо до Уапинг, източен Лондон, вдигна  полицията на крак. Пристигналите на място специални екипи установили, че бомбата всъщност е празнична украса, пише Си Ен Ен. Властите разпространиха снимка в социалните мрежи. Това се случва няколко дни, след като в Кингстън на Темза е открита бомба от Втората световна война. Наложило се студентите от местния университет да бъдат евакуирани.", "date": "2019.05.30", "title": "Паника в Лондон! Помислиха гигантска коледна топка за бомба"}
{"url": "https://www.faktor.bg/bg/articles/nevzorov-patriarhat-gundyaev-svali-dosta-protsenti-ot-reytinga-na-putin-video", "text": "Патриархът Гундяев свали доста проценти от рейтинга на Владимир Путин само с една своя реплика, тази за строежа на три църкви на ден. Напоследък духовникът от КГБ все по-често блести с глупостите си.  Това твърди журналистът Александър Невзоров пред Радио \"Ехото на Москва\". Дори Путин, поздравявайки го за поредния църковен празник, тихо му шепнел: \"Гуня, отдъхни си, другарю Гундяев...\". Това прозвучало пред цялата страна Невзоров за самохвалството на поповете, кози, кетамин, летящи спринцовки, коварни американци, министър Орешкин,  китайските селяни и мъртвите врабчета, халтурка за Петров и Баширов...", "date": "2019.05.30", "title": "Невзоров: Патриархът Гундяев свали доста проценти от рейтинга на Путин (ВИДЕО)"}
{"url": "https://www.faktor.bg/bg/articles/germaniya-predlaga-podkrepata-si-na-zelenski", "text": "Германският министър на външните работи Хайко Маас заяви днес в Берлин, че страната му иска да предложи подкрепата си на новия президент на Украйна, но същевременно призовава за продължаване на реформите, предаде Асошиейтед прес, цитирана от БТА.     Преди да отпътува днес за Киев, Маас заяви, че Германия и Франция няма да спрат да работят, за да помогнат на Украйна.     Той каза, че украинците възлагат големи надежди на избирането на Володимир Зеленски. \"Искаме да предложим подкрепата си на президента Зеленски, за да може тези надежди да се оправдаят\", допълни Маас.     Германският министър заяви, че \"за тази цел са необходими още реформи, особено в борбата с корупцията\".     Той изрази надежда, че избирането на Зеленски може да даде начало на усилия за постигане на мир в Източна Украйна. Маас посочи, че Германия и Франция \"ще поискат конструктивен принос за това и от Русия\".     За днес е планирано Маас и френският му колега Жан-Ив Льо Дриан да се срещнат със Зеленски за разговори, посветени на усилията за мир, допълва ДПА.", "date": "2019.05.30", "title": "Германия предлага подкрепата си на Зеленски"}
{"url": "https://www.faktor.bg/bg/articles/ministar-kirilov-kontrira-doklada-na-lozan-panov-prizova-vss-da-ne-go-podkrepi", "text": "Правосъдният министър Данаил Кирилов призова Пленума на ВСС да не подкрепя доклада на председателя на ВКС Лозан Панов за дейността на съдилищата през 2018 година. По предложение на председателя на Върховния административен съд (ВАС) Георги Чолаков се прие единодушно алтернативата да се приеме докладът и да се изпрати в Народното събрание, заедно с пълния протокол от настоящото заседание на Пленума на кадровия орган, касаещо дебатите по точката. За конкретен, ясен и разумен диалог с ръководството на Върховния касационен съд (ВКС) и в частност с председателя му Лозан Панов по една от най-важните за съдебната система теми - прекрояването на съдебната карта - призова главният прокурор Сотир Цацаров по време на заседанието на Пленума на Висшия съдебен съвет (ВСС) в четвъртък. Поводът за това Цацаров да подкани Панов да започне да мисли в конкретика за проблемите на системата, вместо да се концентрира единствено в безплодни констатации, бе представянето на докладите на \"тримата големи\" в системата, както и на ВСС и ИВСС за дейността на институциите през изминалата 2018 година. Още в самото начало на представянето на доклада си за прилагането на закона и за дейността на съдилищата през 2018 година председателят на ВКС очаквано отправи обструкции към законодателя, поставяйки акцент върху приетите през 2018 година промени в Закона за съдебната власт (ЗСВ). Забележките на Панов към законодателя и похвалата му с \"добре организираната тълкувателна дейност\" на ВКС предизвикаха мигновената реакция на настоящия правосъден министър и доскорошен председател на правната комисия в парламента Данаил Кирилов, който през изминалата година бе пряк участник в законодателната дейност, а понастоящем председателства и Пленума към кадровия орган. \"Решенията по тълкувателните дела на ВКС са противоречиви и небезпристрастни и поставят противоречия между две независими власти. Многократно в рамките на 44-то Народно събрание е демонстрирано уважение и изчакване на завършването на тълкувателната дейност. През 2018 година ние сме смятали, че под формата на уеднаквяване на съдебна практика не може да се търси уеднаквяване на закона и волята на законодателя. По тази причина продължаваме да смятаме, че Народното сърбание има единствено конституционно право да формулира волята си в законодателство. Моето предложение, ако приеме председателя на ВКС, е да се направят редакции в тази част на доклада, така че да не се поставят в противоборство двете власти и да не нарушаваме добрите практики по взаимодействие\", коментира Кирилов, съобщи \"Правен свят\".", "date": "2019.05.30", "title": "Министър Кирилов контрира доклада на Лозан Панов, призова ВСС да не го подкрепи"}
{"url": "https://www.faktor.bg/bg/articles/obshtestvo/zakon-i-red/mladen-marinov-sledovatel-i-prokurori-shte-razsledvat-dali-izdirvaniyat-v-kostenets-e-ubit-ot-politsai", "text": "Министърът на вътрешните работи Младен Маринов пристигна в Долна баня, където беше открит мъртъв заподозряния за две убийства в Костенец Стоян Зайков. Той заяви пред репортери, че тепърва следовател и прокуратурата ще разследват как е убит издираният вече 20 дена Чано.  По думите му, именно те трябвало да кажат, дали Зайков е убит от полицаите, които го обградиха, или в крайна сметка е сложил сам край на живота си. Според данните, които има вътрешният министър, служителите на реда са стреляли в различна посока и са предупредили заподозряния за убийствата на съпругата си и братовчед си. Младен Маринов благодари на полицаите, които 20 дни обикаляха горите около Костенец. Припомняме, че Зайков беше открит от гранични полицаи близо до оловен завод, след което са подали сигнал на колегите си, които го издирват. Стига се до престрелка. По информация на МВР Чано е стрелял по полицаите, които са го обградили, след което се е самоубил. Младен Маринов допълни, че хората в населените места около Костенец вече може да са спокойни, след като стана ясно, че Зайков е спал в къщите им, пускал си е телевизор, за да следи разследването, къпал се е и е ял от храната им, за да оцелява.  Вътрешният министър допълни, че са сменили стратегията за издирване на заподозряния за двете убийства. Той обаче не каза какви методи са приложили специалистите, за да не издава тайната им.", "date": "2019.05.30", "title": "Младен Маринов: Следовател и прокурори ще разследват дали издирваният в Костенец е убит от полицаи"}
{"url": "https://www.faktor.bg/bg/articles/mashtabna-aktsiya-na-gdbop-i-zhandarmeriyata-v-montana", "text": "Мащабна акция на жандармерията и ГДБОП и се провежда в Монтана, съобщи БНР. Областният град е блокиран от органите на реда.  По непотвърдена информация са арестувани поне 7 души. Те са заподозрени за участие в група за изнудване на бизнесмени в региона и разпространение на наркотици. очаквайте подробности!", "date": "2019.05.30", "title": "Мащабна акция на ГДБОП и жандармерията в Монтана, арестувани са поне 7 души"}
{"url": "https://www.faktor.bg/bg/articles/ochakva-se-remontite-po-am-trakiya-da-priklyuchat-do-kraya-na-yuni", "text": "Ремонтите, които се извършват в момента по АМ \"Тракия\", трябва да приключат до края на юни. Това съобщи по време на брифинг Иван Досев - директор на Дирекция \"Поддържане на пътната инфраструктура\" в АПИ, съобщава БТА.  По АМ \"Хемус\" два от ремонтите ще продължат през целия летен сезон. Те са при 19 км при с. Потоп, както и тръбата на тунел \"Витиня\". От АПИ и Пътна полиция отбелязаха, че се очаква много засилен трафик през летния сезон. Направена е организация на движението за спиране на тежкия трафик.", "date": "2019.05.30", "title": "Очаква се ремонтите по АМ \"Тракия\" да приключат до края на юни"}
{"url": "https://www.faktor.bg/bg/articles/zadarzhaha-15-dushi-v-montana-sred-tyah-e-i-chlen-na-kilarite-2", "text": "15 души бяха задържани днес при мащабна акция на Главна дирекция „Борба с организираната престъпност“ (ГДБОП) и жандармерията в Монтана, която започна тази сутрин, съобщи БНР. Близо година е отнело разследването върху криминалния контингент, който се е занимавал с рекет, палежи, разпространение на наркотици, съобщи в Монтана зам.-главният прокурор Иван Гешев.  „С лицата се работи. Проведени са над 25 претърсвания на различни обекти. Иззети са наркотични вещества, различни парични суми, хладно оръжие и други доказателства, които касаят разследването. В рамките на следващия ден ще стане ясно кои и колко лица ще бъдат привлечени към наказателна отговорност“, каза той. Сред задържаните в София е и Мартин Антов от Монтана, свързан с делото „Килърите 2“. Към момента за Антов няма повдигнато обвинение, уточни Гешев.", "date": "2019.05.30", "title": "Задържаха 15 души в Монтана за рекет и наркотици, сред тях е и Мартин Антов от \"Килърите 2\""}
{"url": "https://www.faktor.bg/bg/articles/obshtestvo/brutalno-shofyor-blaska-i-psuva-zhena-v-invalidna-kolichka", "text": "Шофьор на джип блъска инвалидната количка на жена в Айтос, тъй като му пречела на движението, разказа потърпевшата Милка Денева пред \"Черноморски фар\". Бруталната атака била извършена в сряда по обед, когато жената отивала да си купи хляб от кварталния магазин, откъдето често пазарувала. Виждайки голяма дупка, Милка решила да я заобиколи. В този момент е нападната в гръб, блъскана и псувана от шофьор. \"Майка ми се придвижва с инвалидна количка, което е изключително трудно, имайки предвид състоянието на улиците. Изчакала е колите да минат, за да се опита да заобиколи дупка, когато е нападната в гръб от мъж на средна възраст, който е блъскал и дърпал количката с викове и псувни. Шофирал е бял джип, но от шока майка ми не е успяла да запомни регистрационния номер. Моля, ако някой е станал свидетел на това зверство, да каже\", призова дъщерята на потърпевшата жена - Денка Божкова. Двете жени вече са подали сигнал в полицията, а от Областната дирекция на МВР в Бургас съобщиха за Dir.bg, че хулиганът на пътя вече се издирва. В района, където е станал инцидентът, има голям брой камери, така че шофьорът, нападнал жената, ще бъде открит бързо.  Според съгражданите на Милка Денева, вероятността извършителят да не е местен, тъй като сряда е пазарен ден за Айтос и хиляди посетители от съседните общини идват в града.", "date": "2019.05.30", "title": "Брутално: Шофьор блъска и псува жена в инвалидна количка"}
{"url": "https://www.faktor.bg/bg/articles/tsatsarov-zove-za-dialog-lozan-panov", "text": "За конкретен, ясен и разумен диалог с ръководството на Върховния касационен съд (ВКС) и в частност с председателя му Лозан Панов по една от най-важните за съдебната система теми - прекрояването на съдебната карта - призова главният прокурор Сотир Цацаров по време на заседанието на Пленума на Висшия съдебен съвет (ВСС) в четвъртък. Поводът за това Цацаров да подкани Панов да започне да мисли в конкретика за проблемите на системата, вместо да се концентрира единствено в безплодни констатации, бе представянето на докладите на \"тримата големи\" в системата, както и на ВСС и ИВСС за дейността на институциите през изминалата 2018 година. Още в самото начало на представянето на доклада си за прилагането на закона и за дейността на съдилищата през 2018 година председателят на ВКС очаквано отправи обструкции към законодателя, поставяйки акцент върху приетите през 2018 година промени в Закона за съдебната власт (ЗСВ). Както е добре известно, Панов е противник на изменението, с което бе въведена забрана за съдилищата да публикуват окончателните си актове по наказателни дела, докато съответната присъда не бъде приведена в изпълнение, за което е необходимо прокуратурата да уведоми. Председателят на ВКС просторно обобщи резултатите от доклада и напомни за скандалните проверки, разпоредени от него в Апелативния специализиран наказателен съд (АСНС) през изминалата година, както и за спорните тълкувателни решения, едно от които бе напът да блокира напълно дейността на Комисията за противодействие на корупцията и за отнемане на незаконно придобитото имущество (КПКОНПИ). Лозан Панов обърна внимание и на тълкувателното решение, свързано с обезщетенията за близките на пострадали и загинали на пътя, вследствие на което последваха серизони реакции в юридическата общност и вълна от негативни обществени реакции, пише Правен свят. Забележките на Панов към законодателя и похвалата му с \"добре организираната тълкувателна дейност\" на ВКС предизвикаха мигновената реакция на настоящия правосъден министър и доскорошен председател на правната комисия в парламента Данаил Кирилов, който през изминалата година бе пряк участник в законодателната дейност, а понастоящем председателства и Пленума към кадровия орган. \"Решенията по тълкувателните дела на ВКС са противоречиви и небезпристрастни и поставят противоречия между две независими власти. Многократно в рамките на 44-то Народно събрание е демонстрирано уважение и изчакване на завършването на тълкувателната дейност. През 2018 година ние сме смятали, че под формата на уеднаквяване на съдебна практика не може да се търси уеднаквяване на закона и волята на законодателя. По тази причина продължаваме да смятаме, че Народното сърбание има единствено конституционно право да формулира волята си в законодателство. Моето предложение, ако приеме председателя на ВКС, е да се направят редакции в тази част на доклада, така че да не се поставят в противоборство двете власти и да не нарушаваме добрите практики по взаимодействие\", коментира Кирилов. И главният прокурор Сотир Цацаров взе думата за изказване по доклада на Панов, като припомни, че е крайно време председателят на ВКС да вземе отношение по въпроса за прекрояването на съдебната карта, вместо само да констатира проблемите в системата, а след това да бездейства. \"В доклада си председателят на ВКС стига до извод, който съществува навсякъде и е всеизвестен – това е неравномерната натовареност на съдилищата и прокуратурите. В същото време се обръща внимание на ниската натовареност във военното правосъдие. Очевидно е в тази връзка, че се констатира всеизвестният факт за ниска натовареност на военните съдилища, огледална е ситуацията и във военните прокуратури, ползвам това като повод да кажа следното – през изминалата година 11 прокуратури бяха превърнати в териториални отделения, в момента прокурорската колегия обсъжда  окрупняването на още 29 районни прокуратури. Без да се намесвам и да изказвам мнение дали това е уместно по отношение на съдилищата, аз отправям призив към ръководството на ВКС и Съдийската колегия за един разумен диалог, който да постави на дневен ред въпросите дали са необходими промени в съдебната карта както по отношение на прокуратурата, така и на съдилищата. Второ – тук често водим спорове по отношение на военното правораздаване, призовавам да започнем да говорим за необходимостта от промяна, нека спрем само да констатираме проблемите и да започнем да говорим по тях. Дайте да се опитаме да действаме заедно, иначе ще останем на ниво констатации. Ако такава готовност има, аз съм сигурен, че колегите ми от Прокурорската колегия са готови да седнат на една маса\", обясни Цацаров. \"Аз съм заявявал много преди това по отношение на военното правораздаване, че са необходими промени. Нееднократно съм казвал, че един военен съд на окръжно ниво и един на апелативно ниво няма да наруши Конституцията. В този смисъл съм готов да дебатираме, но нека да напомня, че идеи за разширяване на правомощията на военното правораздаване бяха изпратени в Министерство на правосъдието, така че ВСС има визия за промени. Дебатът за военното правораздаване може да бъде поставен на масата, но няма как неравномерното натоварване да не направи впечатление\", оправда бездействието си по един от най-важните въпроси за съдебната система – този за неравномерното натоварване на съдилищата – Лозан Панов. В края на дебата правосъдният министър Данаил Кирилов призова Пленума на ВСС да не подкрепя доклада на Панов за дейността на съдилищата през 2018 година. Председателят на Върховния административен съд (ВАС) Георги Чолаков предложи алтернатива – да се приеме докладът и да се изпрати в Народното събрание, заедно с пълния протокол от настоящото заседание на Пленума на кадровия орган, касаещо дебатите по точката. Единодушно, кадровиците подкрепиха предложението на Чолаков. Вижте още новини от България и света  Не толкова спорни бяха докладите на гланвия прокурор Сотир Цацаров за дейността на прокуратурата и разследващите органи през 2018 година, както и този на председателя на ВАС Георги Чолаков за дейността на админстративнте съдилища. Кратко Цацаров представи основните акценти от доклада, като изведе на преден план данните, че през 2018 година държавното обвинение е постигнало 97% осъдени и под 3% оправдани лица. \"Като цяло това е един много добър атестат за работата на прокурорите, както и промените, свързани с въвеждането на разпоредителното заседание. Друг такъв атестат е намаляването на процента на върнатите в прокуратурата дела\", посочи Цацаров. Неговият отчет бе приет единодушно. Пленумът към кадровия орган прие безспорно и доклада на Георги Чолаков. \"Безкрайно благодаря на колегите от административните съдилища, които съвместно успяха да постигнат това, което отчитаме в момента. Към днешна дата сме приключили 8 000 дела във ВАС. Всички, които правораздават, знаят какво означава това – качество, бързина и срочност\", подчерта председателят на съда Георги Чолаков. Кадровиците подкрепиха без дебат и докладите за дейността на ВСС и на Инспектората към него.", "date": "2019.05.30", "title": "Цацаров зове за диалог Лозан Панов"}
{"url": "https://www.faktor.bg/bg/articles/rumyana-kolarova-kakvo-oznachava-ostavkata-na-tsvetan-tsvetanov-shte-razberem-kato-vidim-zamestnika-mu", "text": "“Какво означава оставката на Цветан Цветанов за ГЕРБ, ще разберем, като видим кой ще го замести, защото това е по-показателното. Ние може много да спекулираме какво е казал Бойко Борисов на Цветанов, дали му е казал, ако има седми мандат, ще останеш, или от местните структури са недоволни от теб“. Това каза пред БНР доц. Румяна Коларова, ръководител на катедра “Политология“ към СУ “Св. Климент Охридски“, в коментар за оставката на Цветан Цветанов от всички ръководни постове в ГЕРБ.  Коларова допълни: “Какво ще се случи, на първо място, ще зависи от това, кой ще замести Цветан Цветанов“. Румяна Коларова коментира и въпроса – има ли кой да замести Цветанов. “Няма незаменими хора, но е много важно този, който ще го замести, на първо място, какъв профил ще има и като образование, и като политически опит, и като среда, от която идва. Второ, какъв капацитет има, защото всички знаем работохолизма на Цветанов и способността му да помни... И накрая, това не е по-маловажно, а може би е един от най-важните въпроси – в какви отношения ще бъде този нов човек с Борисов.“ Доц. Румяна Коралова коментира и възможността Томислав Дончев да замести Цветанов: “Не е хубаво да бъде човек, който е член на кабинета. Ако се избере човек, който е член на кабинета, това ще бъде връщане назад.“", "date": "2019.05.30", "title": "Румяна Коларова: Защо Цветанов подаде оставка ще разберем по това кой ще го замести"}
{"url": "https://www.faktor.bg/bg/articles/novini/balgariya/tsvetan-tsvetanov-podava-ostavka-ot-vsichki-rakovodni-postove-na-gerb", "text": "След разговор между председателя на ПП ГЕРБ Бойко Борисов и Цветан Цветанов, Цветанов подава оставка от всички ръководни постове на ГЕРБ. Оставката вече е депозирана и приета от председателя на ГЕРБ Бойко Борисов. Борисов благодари на Цветан Цветанов за свършената работа през годините.", "date": "2019.05.30", "title": "Цветан Цветанов подава оставка от всички ръководни постове на ГЕРБ"}
{"url": "https://www.faktor.bg/bg/articles/novini/balgariya/bsp-zapochna-sas-sradnite-ot-parviya-den-v-parlamenta-dps-im-vzimali-levite-idei", "text": "Идеите за намаляване на ДДС на хляба и лекарствата са леви и ние сме ги предлагали. Това каза зам.-председателят на ПГ на „БСП за България“ Драгомир Стойнев пред журналисти в парламента. Във връзка с идеята на ДПС за намаляване на ДДС на хляба, Стойнев посочи, че това е била идея на ПГ на „БСП за България“, както и за лекарствата.  „Ние тогава не бяхме чути нито от ДПС, нито от ГЕРБ. В крайна сметка това е една добра мярка. Пожелаваме им успех, но ще е странно, ако ГЕРБ я подкрепят. Тогава трябва да се даде обяснение защо, когато БСП я е предлагала и е била отхвърляна, а сега се приема. Нека да видим кога ще бъде внесен законопроектът, какво ще последва от него. Всичко ще се реши в пленарна зала“, коментира Драгомир Стойнев. Той изтъкна, че много пъти идеи на опозицията са преминавали в ръцете на управляващите. Стойнев обясни, че работата на БСП ще продължи както досега. „Три месеца сме отсъствали, но в крайна сметка се интересувахме от работата на Народното събрание. За тези три месеца този парламента работеше между два и три часа\", посочи той. \"Връщаме се в един променен парламент. Липсва Цветан Цветанов, липсва Данаил Кирилов. Виждаме, че Делян Пеевски всеки ден идва на работа. Хората са спокойни. Очакваме конструктивна работа през следващите месеци“, заяви Драгомир Стойнев. Според него две седмици преди изборите БСП е била първа политическа сила и се е оказало, че напускането на парламента е било добра тактика.", "date": "2019.05.30", "title": "БСП започна със скандали от първия ден в парламента, обвини ДПС, че им краде левите идеи за хляба"}
{"url": "https://www.faktor.bg/bg/articles/tsvetan-tsvetanov-pretsenih-che-e-pravilno-da-podam-ostavka-obmislyah-tova-reshenie-dostatachno-dalgo", "text": "\"Скъпи приятели, днес подадох оставка от заеманите от мен ръководни позиции в ПП ГЕРБ. Искам сърдечно да ви благодаря за тези 13 години съвместна работа в ГЕРБ. Изградихме един функциониращ и работещ политически модел, който винаги се е водил само от обществените интереси на всяко едно населено място, на всяка община, на всеки регион, на България и нашите съграждани. Това написа Цветан Цветанов в профила си в социалната мрежа „Фейсбук“. „Доказахме го с нашата силна евролиста, с чиято победа допринесохме за силна и обединена Европа“, изтъква той. „След разговор с лидера на ПП ГЕРБ Бойко Борисов прецених, че по-правилното е да подам оставка. Обмислях това решение достатъчно дълго, но го правя днес, защото за мен ГЕРБ е на всички членове и симпатизанти. За мен беше важно да запазя хладнокръвие и мълчание по време на кампанията, защото изборната победа беше общата ни морална удовлетвореност от съвместната ни работа през годините“, заявява Цветанов.", "date": "2019.05.30", "title": "Цветан Цветанов: Прецених, че е правилно да подам оставка - обмислях това решение достатъчно дълго"}
{"url": "https://www.faktor.bg/bg/articles/demokratite-v-kongresa-initsiirat-nachalo-na-protsedura-na-impiychmant-na-tramp", "text": "Представители на Демократическата партия в Конгреса смятат, че трябва да започне процедура по импийчмънт на президента Доналд Тръмп, съобщава Voice of America. На 29 май специалният прокурор Робърт Мълър, който разследваше възможна връзка на предизборната кампания на Тръмп с Русия, заяви, че конституцията на САЩ забранява на Министерството на правосъдието да повдига обвинение срещу действащия президент.  Но, по думите му, \"ако специалният прокурор беше сигурен, че президентът не е извършил престъпление, той щеше да го каже по този начин\". След което Мълър заяви, че подава оставка. Според Voice of America, представителите на Демократическата партия са възприели изказването на Мълър като сигнал, че само Конгресът може да поеме мисията да повдигне обвинение на президента на САЩ. След изказването, редица конгресмени демократи се обявиха за начало на процедура по импийчмънт.", "date": "2019.05.30", "title": "Демократите в Конгреса инициират начало на процедура на импийчмънт на Тръмп"}
{"url": "https://www.faktor.bg/bg/articles/georgi-harizanov-tsvetanov-svarshi-perfektna-rabota-na-izborite-ostavkata-mu-e-iznenada", "text": "\"Оставката на Цветан Цветанов от всички ръководни постове на ГЕРБ е изненада\". Това заяви за izbori.bg политическият анализатор Георги Харизанов. По думите му Цветанов е свършил перфектна работа на евроизборите, които се проведоха в България на 26 май. Според Харизанов скандалът с \"Апартаментгейт\" е довел само до прекратяване в известна степен на политическата кариера на Цветанов, но не се е отразил в работата му по време на кампанията за ЕП. \"Това му го казах и на него. Перфектна работа свърши\", заяви Георги Харизанов.", "date": "2019.05.30", "title": "Георги Харизанов: Цветанов свърши перфектна работа на изборите. Оставката му е изненада"}
{"url": "https://www.faktor.bg/bg/articles/novini/svyat/evroparlamentat-ne-dopuska-v-sgradata-si-novoizbraniya-evrodeputat-karles-puchdemon", "text": "Новоизбраният испански евродепутат Карлес Пучдемон не е бил допуснат в Европейския парламент, съобщават тази сутрин медии в Белгия, където той живее в доброволно изгнание, предаде БТА. Евродепутатите имат право на временен едномесечен пропуск до първата сесия на ЕП през юли. Когато вчера отишъл да си вземе пропуска от ЕП в Брюксел, Пучдемон преминал проверка за сигурност, но бил догонен от охраната. Пучдемон научил, че не е в списъка на охранителите за гражданите с право на достъп до сградата. Списъкът се изготвя по данни от държавата, чиито граждани са избрани за евродепутати. Тъй като Испания не е подала името му към администрацията на ЕП, служителите в институцията са преценили да не го допускат до сградата. Медиите поставят въпроса дали избирателите определят евродепутатите или крайното решение остава на съдебните инстанции. В случая испанското правосъдие, наредило задържането на Пучдемон, ако се върне в Испания, е в състояние да ограничи новите му права на евродепутат. Бившият каталунски лидер Пучдемон избяга в Белгия през 2017 г. покрай кризата с опита за обявяването на испанската област за независима държава. Той е обвинен за подстрекателство към незаконно допитване за отделянето на Каталуня от Испания. Администрацията на ЕП е обяснила, че не би желала да предприема действие, което би било възприето като пренебрежение към испанските закони и е преценила, че щетите ще бъдат по-малки, ако на Пучдемон бъде отказан временен достъп до ЕП.", "date": "2019.05.30", "title": "Европарламентът не допуска в сградата си новоизбрания евродепутат Карлес Пучдемон"}
{"url": "https://www.faktor.bg/bg/articles/valeri-simeonov-s-vrashtaneto-na-bsp-v-parlamenta-rabotata-shte-se-zabatachi", "text": "\"Работата на парламента сега ще се забатачи, защото ще започнат неоснователни възражения. Това коментира пред журналисти в парламента Валери Симеонов от ПГ \"Обединени патриоти\" след завръщането на левицата в пленарна зала. ПГ \"БСП за България\" отсъства близо три месеца от парламента. \"Решили - върнали се\", каза Симеонов във връзка с решението на \"БСП за България\". Симеонов коментира още, че може би на депутатите от БСП сега ще им трябва известно време, за да си възвърнат самочувствието. \"Аз мисля, че и без тях парламентът работеше доста ефективно\", коментира той. Валери Симеонов изтъкна още, че работата на НФСБ като опозиция е по-ефективна от тази на БСП. По думите му опозицията в лицето на БСП е оспорвала законопроекти и решения \"повърхностно\" и \"за да гони скандала\". \"С това сме различни. Мисля, че НФСБ е по-ефективната опозиция от БСП в изминалите две години\", категоричен бе Симеонов. Относно исканата от БСП оставка на финансовия министър Владислав Горанов, Симеонов заяви, че това не е основателно. Симеонов разясни, че неспазването на закона за разпределението на партийните субсидии датира от 2006 г.", "date": "2019.05.30", "title": "Валери Симеонов: С връщането на БСП в парламента работата ще се забатачи"}
{"url": "https://www.faktor.bg/bg/articles/novini/svyat/moskva-otnovo-iska-tvardi-garantsii-ot-ek-che-turski-potok-shte-mine-prez-balgariya", "text": "Проектът за газопровод „Турски поток“ отваря възможности за увеличаване на кооперирането между Русия и България, необходими са твърди гаранции от страна на Еврокомисията въпросните планове да не бъдат провалени от Брюксел. Това заяви руският външен министър Сергей Лавров, цитиран от БНР.  „Разчитаме, че положителната динамика на политическите контакти ще послужи за засилване на практическото коопериране, на първо място в енергийната и в търговско-икономическата сфера. Още повече, че потенциалът тук е доста солиден. Широки възможности за съвместно приложение на усилията открива проектът за газопровод „Турски поток“. Неговото продължение по територията на България ще укрепи енергийната сигурност на страната. С оглед на печалния опит от „Южен поток“ са необходими твърди гаранции от страна на ЕК, че настоящите планове няма да бъдат провалени от произволно решение на Брюксел“, заяви руският външен министър пред българското издание „Международни отношения“ и руското „Международен живот“.. По-рано и президентът Владимир Путин, и Сергей Лавров са настоявали за „железобетонни гаранции“ от страна на ЕК за реализирането на „Турски поток“. „Има добри перспективи за задълбочаване на взаимодействието, свързани с решението на София да възобнови строителството на АЕЦ „Белене“. Русия всички необходими технологии и многогодишен опит за работа за успешен „рестарт“ на проекта. „Росатом“ в момента разглежда възможни форми за участие в съоръжаването на атомната електроцентрала“, посочи Лавров.", "date": "2019.05.30", "title": "Москва отново иска твърди гаранции от ЕК, че \"Турски поток\" ще мине през България"}
{"url": "https://www.faktor.bg/bg/articles/putin-vnese-proektozakon-za-kasane-na-dogovora-za-likvidatsiya-na-raketite", "text": "Президентът на Русия Владимир Путин в четвъртък внесе за разглеждане от Държавната дума проектозакон за преустановяване на действието на Договора за ликвидация на ракетите със среден и малък обсег (ДРСМО), съобщи пред журналистите председателят на долната камара на парламента Вячеслав Володин, цитиран от ТАСС. „В течение на един час Съветът на Държавната дума ще обсъди този законопроект и ще определи сроковете за неговото разглеждане“, продължи председателят на палатата. Той обърна внимание, че в съответствие с проектозакона „на президента се предоставя правото да вземе решение за възобновяване на действието на договора“. Документът влиза в сила от момента на официалното му публикуване, уточни Володин. Договорът между СССР и САЩ беше подписан във Вашингтон на 8 декември 1987 г. и влезе в сила на 1 юни 1988 г., под неговото действие попадат ракети с малък (от 500 до 1000 км) и среден (от 1000 до 5500 км) обсег с наземно базиране. Задълженията по договора бяха изпълнени до юни 1991 г: СССР унищожи 1846 ракети, САЩ - 846.", "date": "2019.05.30", "title": "Путин внесе проектозакон за късане на  Договора за ликвидация на ракетите"}
{"url": "https://www.faktor.bg/bg/articles/izborni-anomalii-v-plevensko-selo-99-3-glasuvat-za-dps", "text": "Като при всички избори, и при тези не се разминахме без изборни аномалии. В плевенското село Буковлък жителите буквално счупиха рекорда на Тодор Живков. Дори и Тато не е виждал толкова голяма победа, каквато сервираха на Ахмед Доган. В Буковлък има предимно ромско население, избирателната активност е била 62%. Гласували са 643 души, като 636 от тях са действителни. Резултатът за ДПС е 99,3%, или 632 души. Там няма и нито една преференция, провери БТВ.  В ромския квартал в Самоков резултатът за ДПС е 87,2%. Активността там също е висока - 66%. 10°/о са гласували за БСП. Друг феномен е от гр. Любимец. Там ГЕРБ печели със 70%. Активността отново е висока - 55%. С преференциален вот са гласували 140 души. 100% от тях са за Емил Радев. В секцията в Симитли активността е била 68°/о. 87,5% от избирателите са гласували за ГЕРБ. 56% от всички, които са упражнили правото на преференциален вот, са дали гласа си за Емил Радев, а 29% - за Лиляна Павлова.  В секцията в Криводол, Врачанско, за ГЕРБ са гласували 62% от избирателите. Преференциалният вот сочи 47% за Александър Йорданов, а 14% - за Ивелина Василева.  ВМРО печели вота в село Войводиново с 43% преднина пред останалите. Избирателната активност там е 30°/о. За ГЕРБ са гласували 24%, а за БСП - 12%. В район „Триадица\" в София първа политическа сила е„Демократична България\" с 25% вот. Следват я БСП и ГЕРБ.  Говорителят на ЦИК Александър Андреев коментира тези резултати. „Не бихме могли да говорим за контролиран вот при резултат 99% за една партия. Това е въпрос на преценка от страна на прокуратурата и МВР. След подробен анализ от страна на социологическите агенции и на анализаторите би могло да се направятпо-конкретни изводи\",обясни Андреев.  По отношение на това дали има разпределение на преференциите между кандидатите, той е на мнение, че не може да се говори за подобно нещо, тъй като бюлетините се отчитат така, както са подадени от избирателите.  „Ако преди това е имало някаква договорка, това е нещо различно\", допълни говорителят на ЦИК.", "date": "2019.05.30", "title": "Изборни аномалии: В плевенско село счупиха рекорда на Тодор Живков, 99,3% гласуват за ДПС"}
{"url": "https://www.faktor.bg/bg/articles/novini/svyat/voennoto-razuznavane-na-sasht-obvini-rusiya-che-provezhda-opiti-s-yadreni-orazhiya", "text": "\"Русия провежда тайни изпитания на ядрено оръжие и нарушава Договора за забрана на ядрените опити\", заяви директорът на Разузнавателното управление на Министерството на отбраната на САЩ Робърт Ашли, цитиран от The Wall Street Journal. \"Това ще позволи на Русия да подобри потенциала си в сферата на ядреното оръжие\", отбелязва Ашли. The Wall Street Journal съобщава, че това е първият път, в който САЩ директно обвиняват Русия в неспазване на Догонора. По оценки на американското военно разузнаване, Русия в рамките на модернизацията на ядрения си арсенал е провела на архипелага \"Нова земя\" изпитания с използване на оръжия с \"крайно малка мощност\". Източник от обкръжението на президента Тръмп, съобщил на WSJ, че той ще бъде принуден да разпореди продължение на ядрените опити на САЩ, ако Русия и Китай започнат да тестват такива боеприпаси.", "date": "2019.05.30", "title": "Военното разузнаване на САЩ обвини Русия, че провежда опити с ядрени оръжия"}
{"url": "https://www.faktor.bg/bg/articles/korneliya-ninova-1-18", "text": "\"Загубихме изборите, но заради 500 хил., които са гласували, съм дошла да направим обективен анализ. Явихме се да спечелим. Разочаровани бяхме, но ние единствено повишихме гласовете си. ГЕРБ например загуби 100 000 гласове спрямо миналите избори\". Това заяви пред БТВ лидерката на БСП Корнелия Нинова. Въпреки че заяви как нямало да казва, че е победителка на евровота, Нинова не се сдържа да се изфука, че партията ѝ има с един депутат повече и отчете, че \"столетницата\" стои добре. Тя запя нова песен - \"социологията не ме интересува\" и забрави как с Елена Йончева размахваха изследванията на Андрей Райчев и на \"Галъп\", според които левицата биеше с 1% ГЕРБ.  Тя сподели, че много от съпартийците ѝ са я убеждавали да не подава оставка. \"Ние нямаме процедура по избор на председател. Искам да имаме правила, за да съм, спокойна. Не е присъщо за мен да се бетонирам като лидер и да влияя на процеса за избор на нов председател на БСП\", каза още Нинова.  \"Не е правилен изводът, че Корнелия Нинова се изправя срещу Националния съвет. Той одобрява имената за листите, както видяхте - той си гласува кандидатите за евродепутати\", не пропусна да ритне по кокалчетата колегите ѝ, които я бламираха. \"Между мен и Георги Гергов има напрежение. Имаме различия в това, как трябва да се прави политика. Разбирахме се до случая \"Цумгейт\", отчете председателката в оставка на БСП. Тя обвини колегите си от Националния съвет, че са ѝ разместили листата и са сложили неразпознаваеми хора. \"Къде ни е победата? Нали Сергей Станишев беше проблемът? Влезе в листата - къде ни е победата?\", каза още Корнелия Нинова. \"Твърди се, че сме водили негативна кампания, което не е вярно. Ние говорихме за европейски заплати и за Шенген. Борисов казваше \"да не се връщат на власт гадните комунисти\", допълни лидерката на \"столетницата\". Тя посочи, че държавата вече е в кампания за местния вот. \"През ум не ми е минавала, че партията ми взима повече пари от субсидии и министърът на финансите нарушава Закона на бюджета. Не мога да ви кажа колко пари трябва да връщаме', коментира Нинова. Тя лично не е получавала заплата, откакто е напуснала парламента. Не я получавала по банков път, а на ръка в касата на парламента. Тя прогнозира, че по традиция зам.-председател на БСП трябва да поеме щафетата и изброи имената на Стефан Данаилов, Владимир Москов, Деница Златева и Кирил Добрев.", "date": "2019.05.30", "title": "Нинова посочи кой може да я смени в БСП, връща си на Националния съвет: Вкарахме Станишев, къде ми е победата?"}
{"url": "https://www.faktor.bg/bg/articles/zapodozreniyat-za-atentata-v-lion-e-napravil-samopriznaniya", "text": "Основният заподозрян за атентата в Лион призна вчера, че е изработил взривното устройство, което рани миналата седмица 13 души. Това съобщи осведомен източник, цитиран от Франс прес. Задържан в понеделник сутринта в Лион, Мохамед Хишем М., 24-годишен алжирец, е направил самопризнания в ареста в сграда на поддирекцията за борба с тероризма в предградие на Париж. Баща му, майка му и брат му също са поставени под стража от понеделник. В петък млад мъж с колело, шапка с козирка и слънчеви очила постави пред пекарна на пешеходна улица във френския град хартиена торбичка с винтове, метални топчета, батерии, печатна платка и детонатор с дистанционен механизъм за задействане. Експлозията на самоделната бомба, съдържаща малко количество експлозив, рани леко 13 души.", "date": "2019.05.30", "title": "Заподозреният за атентата в Лион е направил самопризнания"}
{"url": "https://www.faktor.bg/bg/articles/slabakov-sluginska-psihika-e-da-mislish-che-nepremenno-tryabva-da-si-s-kostyumche-v-ep", "text": "Култура и земеделие – това са темите, по които влизащият в Европейския парламент режисьор Андрей Слабаков ще работи, по собствените му думи. Той смело импровизира пред Нова телевизия какви инициативи ще предприеме.  \"Има за правене много неща и може например България като концепция да защити общото културно-историческо наследство на европейските държави. И подчерта, че има право на щабтърси експерти, които да му помагат. Окончателно: ГЕРБ изпраща шестима евродепутати в ЕП, ВМРО - двама  Знам италиански прекрасно, ще си стиснем ръцете със Салвини, обясни той. \"Идеята, че някой непременно трябва да си облече костюмче, като отива в ЕП, е израз на слугинска психика\", заяви Слабаков.  Аз съм изключително отговорен и невероятно организиран човек – пошегува се Слабаков и коментира кога за него е станало сериозно предизвикателството да стане евродепутат, като уточни, че от самото начало се е целел в място в Европейския парламент.  Слабаков посочи като свой приоритет субсидиите в земеделието, като наблегна на пчеларския сектор. Годишно един български пчелар взема по 4 лева субсидия, френските са 40-50 евро, ако не се лъжа, каза той.  На въпрос дали вотът за него е бил протестен, режисьорът зае позиция, че не е така и хората му вярват.\"Аз съм достатъчно образован и мисля, че ще се оправя с такива неща\", добави той относно подготовката си за бюрократичните механизми на работа в Европейския парламент. Същевременно Слабаков посочи за закон предложената от Красимир Каракачанов стратегия за ромска интеграция и каза, че това ще работи в полза на циганите. \"Много хора искат циганите да са тъпи, прости и лесно да ги управляваме по избори\", е мнението на Слабаков. \"Италиански говоря перфектно, със Салвини вероятно ще си стиснем ръцете\", завърши Слабаков.", "date": "2019.05.30", "title": "Слабаков: Слугинска психика е да мислиш, че непременно трябва да си с костюмче в ЕП"}
{"url": "https://www.faktor.bg/bg/articles/evelina-slavkova-bitkata-v-bsp-e-izklyuchitelno-yarostna", "text": "Mного силната вътрешнопартийна битка в БСП направи неизбежна оставката на Корнелия Нинова, каза пред БНР Евелина Славкова от Изследователски център „Тренд“. „Тази битка между Нинова и хората около нея и вътрешната опозиция е изключително яростна и тя няма да приключи с евроизборите“, изказа мнение тя в предаването „Преди всички“. Според нея БСП ще влязат в парламента през „задния вход“, защото вече нямат полезен ход в каква посока да се движат: „Нямат легитимност и усещането, че опозицията влиза в Народното събрание по някакъв друг повод, освен повода „Еми то вече ние няма какво да правим“. По думите й излизането на БСП от парламента се оценява предимно негативно дори от самите избиратели на партията: „Народното събрание продължи да функционира. Държавата продължи да се движи в някаква посока и не спря с излизането на БСП от НС. Това разби един мит колко важна всъщност е БСП като опозиция вътре в НС. Второ – те загубиха инструментите, които ролята им в парламента като опозиция им позволяваше да използват и по време на предизборната кампания – да показват всъщност каква е тяхната „Визия за България“, с която те обикаляха из държавата. Трябваше по някакъв начин чрез иницииране на законодателство да я покажат в НС. Това беше един от минусите“. Интересен факт след изборите е, че Борисов не спира кампанията, отбеляза още Евелина Славкова и добави: „Кампанията за Борисов продължава. Тя ще продължи и във вътрешнопартийния живот през всички тези прочиствания, за които той е дал заявка, но и в публичното пространство по един или друг начин ще намира механизмите, за да продължи да запазва тази активност на терен“.  ", "date": "2019.05.30", "title": "Евелина Славкова: Битката в БСП е изключително яростна"}
{"url": "https://www.faktor.bg/bg/articles/novini/balgariya/okonchatelno-gerb-pecheli-evroizborite-s-31-07-bsp-24-26", "text": "2 095 575 са гласували на изборите за Европейски парламент на 26 май според положените подписи в избирателните списъци, става ясно от решение на ЦИК. 6 288 656 са гражданите, които имат право на глас. Общият брой на намерените в избирателните кутии бюлетини и потвърдените гласове от машинното гласуване е 2 095 561. 2 015 341 са действителните гласове (бюлетини и машинно гласуване). 80 238 са недействителните гласове. В решението ЦИК разпределя мандатите между партиите и коалицията. ГЕРБ печели 6 мандата, БСП- 5, ДПС- 3, ВМРО- БНД- 2, а „Демократична България“- 1 мандат. При 100% обработени протоколи ГЕРБ печели евроизборите с 31.07%, БСП 24.26%, ДПС 16.55%, 7.36% ВМРО, a \"Демократична България\" 6.06%.", "date": "2019.05.30", "title": "Окончателно:  ГЕРБ печели евроизборите с 31.07%, БСП 24.26%"}
{"url": "https://www.faktor.bg/bg/articles/novini/balgariya/peevski-vtori-poreden-den-na-rabota-v-ns-zasenchi-zavrashtaneto-na-bsp", "text": "\"ДПС предлага да се намали ДДС на хляба и лекарствата\". Това съобщи в кулоарите на Народното събрание депутатът от движението Делян Пеевски, който засенчи с появата си другото събитие днес - завръщането на БСП в пленарната зала след тримесечния им бойкот. Мислим да внесем проект за сваляне на ДДС на хляба, защото това е голям проблем, на 5 процента, за лекарствата да помислим, заяви Пеевски пред журналистите, направили блокада пред вратата на стаята на парламентарната група. От всички ще търсим подкрепа, уточни Пеевски. Колегите ще ви разкажат, каза той и понечи да се изтегли по кулоара, за да остави журналистите в ръцете на финансиста от групата Йордан Цонев. Не се получи, Цонев беше изоставен, последва дежурната гонитба, при което се наложи Пеевски отново да пренасочи медиите към Йордан Цонев, който да обясни по-подробно законодателните промени, които предлага ДПС. Самият Цонев чинно изчака медийните вълнения да стихнат и попита през смях: \"Сега да ви попитам - всяка сутрин ли ще е така? Мадона да беше дошла в българския парламент, нямаше да тичате толкова, засмя се Цонев. Пенсионерите още помнят Мадона, вметна и Хамид Хамид.", "date": "2019.05.30", "title": "Пеевски втори пореден ден на работа в НС, засенчи завръщането на БСП"}
{"url": "https://www.faktor.bg/bg/articles/toma-bikov-bsp-vzeha-pravilnoto-reshenie-da-se-varnat-v-parlamenta", "text": "\"БСП взеха правилното решение да се върнат в парламента, всеки има право да сбърка и след това да се поправи\". Това каза народният представител от ПГ на ГЕРБ Тома Биков пред журналисти във връзка с връщането на БСП в пленарна зала, предаде \"Фокус\". По думите му по-добре е за работата на Народното събрание, че опозицията участва в пленарните заседания.  Той коментира, че не е задължително работата на парламента да бъде спокойна. На въпрос дали връщането им е закъсняло, Биков отговори, че не е трябвало и да напускат. \"В края на краищата те взеха такова решение. Всеки има право да сбърка и след това да се поправи. Това че са взели решение да се върнат, според мен е добра новина\", каза още Биков.", "date": "2019.05.30", "title": "Тома Биков: Всеки има право да сбърка, БСП взеха правилното решение да се върнат в парламента"}
{"url": "https://www.faktor.bg/bg/articles/novini/svyat/mihail-saakashvili-se-zavarna-v-ukrayna", "text": "Бившият президент на Грузия и екс-губернатор на Одеска област Михаил Саакашвили, на когото новият президент Володимир Зеленски върна украинското гражданство, се завърна в Киев. Той пристигна от Варшава, където беше депортиран през февруари 2018 година, след като бившият президент на Украйна Петро Порошенко го лиши от украинско гражданство. В международното летище Саакашвили беше посрещнат от стотици привърженици с грузински и украински знамена, които пееха украинския химн. Саакашвили заяви пред привържениците си, че не се стреми към постове или формална длъжност, както и, че няма да се явява на избори, съобщава РБК.  \"Мен ме изгониха от страната, заради това, че надигнах глас срещу корумпираната власт, несправедливостите и кражбите\", каза Саакашвили.", "date": "2019.05.30", "title": "Михаил Саакашвили се завърна в Украйна"}
{"url": "https://www.faktor.bg/bg/articles/daniela-daritkova-tsvetan-tsvetanov-napuska-rakovodnite-postove-v-gerb", "text": "Имало е разговор между Цветан Цветанов и Бойко Борисов. След него става ясно, че зам.-председателят на ГЕРБ ще напусне всички ръководни постове в ГЕРБ, но ще остане член на партията. Това обяви в кулоарите на парламента председателката на парламентарната група на ГЕРБ Даниела Дариткова пред журналисти. По думите ѝ, Бойко Борисов е благодарил на Цветан Цветанов за работата, която е свършил през годините за ГЕРБ.  Припомняме, че при учредяването на ГЕРБ именно Цветанов се нагърби с нелеката задача да стане лидер на формацията, след като по закон като кмет на София Бойко Борисов нямаше право да оглавява политическа партия. След като изтече мандатът на Борисов като столичен градоначалник, се проведоха избори и той зае лидерския пост, а Цветан Цветанов беше негов зам.-председател. Като министър на вътрешните работи в първия кабинет на Бойко Борисов той успя да се справи с вълната от отвличания на бизнесмени и децата им. Допреди два месеца Цветанов беше депутат и председател на парламентарната група на ГЕРБ. Той беше и в основата на всички предизборни кампании, които партията печелеше през годините.", "date": "2019.05.30", "title": "Даниела Дариткова: Цветан Цветанов напуска ръководните постове в ГЕРБ"}
{"url": "https://www.faktor.bg/bg/articles/yordan-tsonev-sravni-peevski-sas-silvio-berluskoni", "text": "Избирателите ни много обичат Делян Пеевски. .. В тези райони резултатите на ДПС се най-високи... Вчера, когато се взе решението той да не отива в Европарламента, си коментирахме, че това е практика..... Ще ви давам един пример. Най-успешният политик в Италия пред последните 30 години Силвио Берлускони се е кандидатирал седем или осем пъти, едва сега, на осмия път отиде. Това е практика в цяла Европа, заяви зам. председателят на ПГ на ДПС Йордан Цонев в \"Здравей, България\" на Нова тв. \"Това не е спекулация Пеевски често обикаля из страната. Поради съображения за сигурност той не се поява публично и в медиите често, но върши работа из страната. ... Поканете шефа на НСО да ви каже какви са заплахите срещу Пеевски\", загадъчно подхвърли депутатът. \"Разбира, се че Ахмед Доган е по-влиятелен от Пеевски, той е икона. Почетният ни председател е икона. Това е политикът, който вдъхнови три поколения. Анализът на чужди разузнавателните служби показваше , че България е най-рисковото място за етнически конфликти в началото на прехода. Доган превърна това в съзидание.  Овладя естествения стремеж на хората за реванш. Защо българите не го оценяват?\", попита Цонев. Ахмед Доган ни поздрави за резултата на евроизборите, каза, че сме се справили отлично, каза той. \"Преференциалният вот е инструмент, който не е много чист. Преференцията не е онова, за което я представят. Нашите гласоподаватели не използваха масово преференциите, тъй като и ние ги агитирахме да не го правят\", разкри Цонев. \"Резултатът от тези избори показва, че формулата на властта не действа в България. Хората искат политика, която ще върне децата им в България. Децата на страната ги няма - те са на гурбет\", коментира зам.-председателят на ПГ на ДПС. \"Искаме да направим програма, която да издърпа сектори от по-успешни такива. Например ИТ секторът може да помогне на други по-недоразвити сектори. Искаме да се направи програма с приоритети\", заяви Цонев.", "date": "2019.05.30", "title": "Йордан Цонев: Ахмед Доган е по-влиятелен от Пеевски, защо българите не го оценяват ?"}
{"url": "https://www.faktor.bg/bg/articles/velikobritaniya-zapazva-taksite-i-finansiraneto-na-balgarskite-studenti", "text": "Великобритания запазва таксите и финансирането на българските студенти за учебната 2020-2021 г. Това стана ясно от официално съобщение на британския министър на висшето образование Крис Скидмор, съобщава БНТ. За следващата учебна година българите като представители на Европейския съюз ще могат да ползват държавно кредитиране на пълния размер на таксата за обучение, а самите такси ще се запазят на нива средно от 9 250 паунда годишно. Информацията е важна за българските кандидат-студенти през следващата учебна година. Във Великобритания се кандидатства година по-рано, а приемът на документи започва още от тази есен.", "date": "2019.05.30", "title": "Великобритания запазва таксите и финансирането на българските студенти"}
{"url": "https://www.faktor.bg/bg/articles/zadavat-se-gramotevichni-buri", "text": "Днес отново започва да се заоблачава и на много места ще има краткотрайни валежи от дъжд, придружени от гръмотевици. Вятърът временно ще се усили. Ще има условия за градушки. Ще духа слаб до умерен северозападен вятър. Максималните температури ще са между 25° и 30°. Атмосферното налягане ще е по-високо от средното за месеца. Над планините преди обяд облачността ще е разкъсана. След обяд ще се развива купеста и купесто-дъждовна облачност и на много места ще има краткотрайни валежи от дъжд, придружени от гръмотевични бури. Ще духа до умерен югозападен вятър. Максималната температура на височина 1200 метра ще е около 19°, на 2000 метра – около 11°. Край морето ще бъде слънчево, но следобед ще се развива купесто-дъждовна облачност и на места краткотрайно ще превали. Възможно е да има и гръмотевици. Ще духа слаб до умерен югоизточен вятър. Максималните температури ще са между 22° - 25°. Температурата на морската вода ще е 16° - 20°.  Слънцето днес изгря в 05:53 часа и ще залезе в 20:56 часа. Продължителността на деня ще е 15:03 часа.", "date": "2019.05.30", "title": "Задават се гръмотевични бури"}
{"url": "https://www.faktor.bg/bg/articles/grigor-dimitrov-pobedi-prodalzhava-v-tretiya-krag-na-rolan-garos", "text": "Григор Димитров победи Марин Чилич и продължава в третия кръг на „Ролан Гарос“. Победата дойде след пет сета 6:7, 6:4, 4:6, 7:6, 6:3, на новия корт „Симон Матийо“ в сряда. Това бе шести мач между двамата тенисисти, а световният № 13 води с 4:2 победи. Два от мачовете им се проведоха в Париж, но на „Мастърса“ в зала „Берси“. През 2015 година там Димитров постигна единствения си успех срещу хърватина до момента, а последната им среща също бе във френската столица, където миналата година победител се оказа Чилич.  След като надделя в петсетов двубой срещу Янко Типсаревич на старта, Григор Димитров ще се изправи срещу Стан Вавринка в третия кръг на 31 май.", "date": "2019.05.30", "title": "Григор Димитров победи, продължава в третия кръг на „Ролан Гарос“"}
{"url": "https://www.faktor.bg/bg/articles/novini/balgariya/prof-mihail-konstantinov-za-prav-pat-glasovete-ot-chuzhbina-promeniha-vota", "text": "\"Избирателната активност не е ниска - 36%. За пръв път гласовете от чужбина имаха значение и заради тях Демократична България вкарва евродепутат. Разликата от предишните избори само е, че БСП имат 5 депутати, а ДПС - трима\". Това заяви пред БТВ шефът на Информационно обслужване проф. Михаил Константинов. Той допълни, че средно един глас с машинното гласуване е струвал на българите 48 лв. \"Патриотите имат най-евтиния мандат - 70 хил. гласа, най-скъпият е на Демократична България - над 110 000 гласа\", каза още политическият анализатор.  В ГЕРБ разместване с преференции няма. Нямаше забавяне при броенето. ЦИК спази срока. Имаше протоколи от РИК, които буквално бяха надраскане и не се разбираше какво пише. Връщали сме една комисия буквално 40 пъти\", допълни проф. Михаил Константинов.", "date": "2019.05.30", "title": "Проф. Михаил Константинов: За пръв път гласовете от чужбина промениха вота"}
{"url": "https://www.faktor.bg/bg/articles/gl-sekretar-na-mvr-sluchayat-zaykov-s-ne-e-priklyuchil", "text": "Нямаме данни Зайков да е контактувал с някого, но сме сигурни, че през цялото време е бил в района. Такъв беше анализът ни и доказателствата, които събирахме. Това каза пред журналисти главният секретар на МВР главен комисар Ивайло Иванов, предаде . „Имаше информация, че Стоян Зайков се укрива в гората. Следите, които намирахме, в къщите, които е разбивал, за да си набавя храна, не бяха на едно място“, коментира той. „Тактиката ни беше да създадем видими действия от една страна и постепенно свивахме обръча към Стоян Зайков“, заяви Иванов.  „Случаят за нас не е приключил. Трябва да установим къде е бил, какво е правил през това време и евентуално дали е имал помагач, но до момента няма такива данни“, обясни главният секретар. „Бяхме взели мерки да гарантираме безопасността на гражданите на Костенец и на околните села. Нито за миг не сме напускали района, бяхме тук денонощно“, обяви Ивайло Иванов. „Хората, които бяха застрашени, спокойно могат да се приберат“, заяви той.  Искам категорично да заявя от това, което ми е докладвано от служителите и участниците в щаба, че спрямо Стоян Зайков не е употребявано оръжие или физическа сила. Това каза пред журналисти директорът на ОДМВР- София ст. комисар Николай Спасов. В отговор на въпрос как са стигнали до Зайков със сигнал от гражданин или с тяхна оперативна информация, той поясни: „Сигналът ни не е от гражданин, а е изцяло от работата на всички служители, които участваха в щаба и служителите на МВР, които бяха заети с този тежък случай“. „От направените анализи и от профила на психоинститута на МВР беше установено движението му. През тези 20 дни се движеше в района на Горна Василица, Долна баня и Свети Спас, село Костенец и вили Костенец“, коментира Николай Спасов. „Снощи колеги, които обхождаха района и водеха скрито наблюдение забелязват лице, което отговаря на описанията на Стоян Зайков. Предприемат действия по заграждането му, като в този момент се чуват изстрели“, обясни ст. комисарят. „Изстрелите се чуват от полето. В този момент служителите ми докладват. Незабавно са сформирани всички екипи, участвали в Оперативния щаб за залавяне и задържане на лицето. Насочени са към мястото. Имало е и изстрели от служителите, които са предупредителни“, допълни Спасов. По думите му Зайков се е прострелял в тялото, в торса. „Заградителните действия продължиха 20- 30 минути“, посочи Николай Спасов. Попитан оръжието, с което се е самоубил Стоян Зайков, едно от оръжията, с които е извършил убийствата ли е, той поясни: „Нямаме конкретика. На пръв поглед оръжието е 12-ти калибър. Най- вероятно самоделка“. „12-ти калибър оръжие не се използва от служителите на МВР“, коментира Спасов.", "date": "2019.05.30", "title": "Гл. секретар на МВР: Случаят \"Зайков\" не е приключил"}
