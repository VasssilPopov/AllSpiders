{"url": "https://faktor.bg/bg/articles/evropeyskata-agentsiya-po-okolna-sreda-na-ek-vazduhat-v-sofiya-e-opasno-mrasen", "text": "София е на трето място в света по замърсяване на въздуха, сочат данни на световните агенции за измерване на чистотата на въздуха. Според Европейската агенция по околна среда въздухът в София е с най-високо замърсяване и е реално опасен за човешкото здраве, предаде БГНЕС.   Дори и в сряда, когато има вятър и мъглата от фини прахови частици се разсея, въздухът остава опасен за здравето на столичани. Най-голямо замърсяване на въздуха се случва нощем, като пикът му е бил в неделя срещу понеделник, сочат данните. Това означава, че наистина битовото отопление е виновникът за опасния въздух в столицата, както съобщи по-рано в ефира на „Здравей,България” кметът Йорданка Фандъкова.   Ситуацията е идентична за събота, неделя, понеделник и вторник, когато въздухът отново е бил с превишени стойности, които са опасни за здравето. От Агенцията отбелязват, че районите с отровен въздух са „Павлово” и „Хиподрума”.   Европейската агенция по околна среда на Еврокомисията използва държавните станции за измерване на въздуха, които са няколко в София. Това означава, че и държавните, и общински власти трябва да са наясно с нормите на превишение на праховите частици. В борбата със запрашаването и опасния въздух ръководството на Столична община въведе безплатни буферни паркинги.   От Европейската агенция по околна среда окачествяват въздуха в столицата като „много нездравословен“, като индексът на замърсяване е оцветен в тъмнолилаво – най-високата степен на замърсяване.   Според международния сайт за чистота на въздуха – airvisual.com, София се нарежда на трето място в света по опасно мръсен въздух. Само стойностите в индийския град Делхи и в пакистанския Лахор с малко превишават мръсотията, която софиянци дишат. Дори жителите на градове като Дака, Бангладеш, и Мумбай в Индия дишат по-чист въздух от жителите на София.", "date": "2019.12.11", "title": "Европейската агенция по околна среда към ЕК: Въздухът в София е \"опасно мръсен\""}
{"url": "https://faktor.bg/bg/articles/kola-gori-na-severnata-skorostna-tangenta-okolo-14-km", "text": "Кола гори на Северната скоростна тангента около 14-и км, съобщи \"Фокус\". Инцидентът е станал преди отбивката за Околовръстното в посока към източната част. От 112 съобщиха, че към мястото пътуват пожарни коли и екипи на органите на реда. Към момента няма данни за пострадали.", "date": "2019.12.11", "title": "Кола гори на Северната скоростна тангента около 14-и км"}
{"url": "https://faktor.bg/bg/articles/po-lek-rezhim-na-vodata-za-pernichani-po-praznitsite", "text": "Нов режим на водата в Перник ще бъде въведен от утре. Част от селищата в района ще имат вода от 16 до 22 часа, а в други водоподаването ще е през ден. Кметът на града Станислав Владимиров обясни в сутрешния блок на БНТ защо се налага това. Според него предложението на министър Петя Аврамова след вчерашната среща в МРРБ е за нов режим Владимиров е много болезнено. Той все пак обясни, че не става въпрос за окончателен вариант и ще вземе решение след съгласуване с всички институции. Кметът ще отправи предложение към ВиК оператора специално за празниците режимът да не е толкова строг. \"Продължават безбройните аварии на територията на общината, продължава проблемите, сигнали от страна на перничани. ВиК дружеството не благоволи да си разкрие денонощен телефон\", заяви Станислав Владимиров. Качеството на водата, която тече по чешмите, според РЗИ, е добро и тя е годна за консумация. Отокът на яз. Студена е много по-голям. Имало е един малък период от около седмица, в който притокът е бил по-голям. Оттогава се харчи 10 пъти повече вода от прихода.", "date": "2019.12.11", "title": "Харчи се 10 пъти повече вода, отколкото е приходът в яз. \"Студена\""}
{"url": "https://faktor.bg/bg/articles/bls-shte-predstavi-pozitsiyata-si-po-sluchaya-s-pochinaloto-3-godishno-dete", "text": "Българският лекарски съюз ще даде становището си по случая с починалото 3-годишно дете и заключенията от окончателния доклад на Изпълнителна агенция „Медицински надзор\". На 6 декември беше оповестен окончателният доклад за смъртта на детето, което почина в Пирогов, след като обиколи 3 болници. Заради проверката, директорите на Педиатрията, правителствена болница и Пирогов бяха отстранени временно. Проверката на Изпълнителната агенция не установи пропуски в работата на лекарите. Потвърди се, че детето е починало вследствие на двустранни масивни кръвоизливи в белите дробове, причинени от вирусна инфекция, при която са възникнали и допълнителни усложнения. Директорите на три болници бяха възстановени на постовете си.", "date": "2019.12.11", "title": "БЛС ще представи позицията си по случая с починалото 3-годишно дете"}
{"url": "https://faktor.bg/bg/articles/hit-prez-zimata-kradat-ni-kolata-dokato-ya-chistim-ot-zaskrezheni-stakla-i-snyag", "text": "Крадци отмъкват автомобили, докато собствениците им ги чистят от снега и леда. В София вече има няколко регистрирани случая. Някои от тях са документирани с видеозаписи от охранителни камери. Така наречените “кражби на ключ” са хит през зимата. Пламен Максимов от отдел „Престъпления, свързани с МПС” към СДВР обясни пред Нова телевизия, че за последните 20 дни са регистрирани две такива кражби. Такива противозаконни отнемания се извършват само през зимния сезон, когато гражданите си оставят автомобилите със запален двигател и те изчезват за секунди”, обясни той. Максимов допълни, че в единия случай собственикът е оставил колата си да се размръзне и се прибира за малко до дома си. След това разбира, че тя е изчезнала. Другата кражба е извършена, докато притежателят на откраднатото возило си купува баничка. В момента  се работи по установяване на крадците. Според него такива кражби може да има абсолютно навсякъде, тъй като извършителите са от различен контингент. Миналата зима са извършени 16 такива криминални деяния, 4 са разкрити, На извършителите им са с повдигнати обвинения. Някои от тях са наркозависими, а други имат криминални прояви. Трети пък не са се сблъсквали никога с органите на реда.", "date": "2019.12.11", "title": "Хит през зимата: Крадат ни колата, докато я чистим от заскрежени стъкла и сняг"}
{"url": "https://faktor.bg/bg/articles/pulmolog-pri-goreneto-na-tvardi-otpadatsi-dishame-toksichen-kokteyl-koyto-vliyae-i-na-dnk-to", "text": "Нарушенията с горенето на отпадъци са ежедневие. Столична община е осигурила средства за подмяна на отоплителните уреди на 20 000 семейства. Към момента са подадени само 6 000 молби за подмяна на отоплителните уреди. Проверките за горенето се извършват от представители на Столична община и полицията. Имаме право да влизаме в незаконни постройки и общински жилища. Това каза пред БТВ общинският съветник и председател на комисията по опазване на околната среда в Столична община Лорита Радева, която коментира темата за мръсния въздух в София. \"Въвеждаме различни мерки. Вчера беше внесено предложение за криминализиране на горенето на твърди отпадъци. Правим всичко възможно и призовавам за обединяване на усилията на всички, за да решим този проблем\", заяви още Радева. Заедно с нея гост беше и пулмологът д-р Александър Симидчиев. \"Всички знаем за фините прахови частици, но при горенето на твърди отпадъци се отделят и летливи въглеводороди. Така се получава един токсичен коктейл от много силни окислители, който влияе и на ДНК-то. Фини прахови частици има през цялата година, но този коктейл се получава при горенето на твърди отпадъци. Когато мерките не дават резултати, трябва да взимаме сами мерки. В затворени помещения можем да ползваме пречистватели, но задължително трябва да се лицензирани. Когато сме навън, можем да носим маски, които също трябва да бъдат лицензирани. Не трябва да превръщаме този проблем в паника. Този проблем не е само на общината или на определени социални групи. Това е проблем на всички\", категоричен бе д-р Симидчиев.", "date": "2019.12.11", "title": "Пулмолог: Токсичният коктейл, който дишаме при горенето на твърди отпадъци, влияе и на ДНК-то"}
{"url": "https://faktor.bg/bg/articles/gebrev-otroven-zaradi-dostavka-na-orazhie-za-ukrayna-fbr-uchastva-v-razsledvaneto", "text": "ФБР работи по разследването за отравянето на Емилиян Гебрев. Една от версиите за опита за убийството му е свързана с доставка на оръжие за Украйна, а не заради контрола над “Дунарит”. Офицерът от разузнаването на Русия Сергей Федотов, който е свързан с отравянето на Сергей Скрипал във Великобритания, е наел хотелска стая с пряка видимост към паркинга на фирма “Емко” дни преди Гебрев да влезе в болница. Това са само малка част от фактите, които прокуратурата обяви във вторник заради критики на бизнесмена, че не му дават информация. На 28 април 2015 г. след вечеря с бизнес партньори собственикът на оръжейната фирма “Емко” Емилиян Гебрев влиза в болница. Малко по-късно там се озовават изпълнителният директор на “Емко” и синът на Гебрев. Съмненията са за инсулт, но после става ясно, че са отровени. Години по-късно Гебрев продължава да се съмнява публично, че опитът за убийството му е свързан с покупката на “Дунарит”, който беше в активите на фалиралата КТБ. От прокуратурата обаче обявяват, че няма такива данни. От данните за търговската дейност на “Емко” ООД станало ясно, че в периода декември 2014 до март 2015 г. фирмата е изнасяла три пъти оръжие и боеприпаси за Украйна, която по това време е във военен конфликт с Русия заради Крим. Към 28 април 2015 г., когато е отровен Гебрев, още не е сключил сделка за придобиването на русенския завод “Дунарит”, посочват от прокуратурата. Бившият руски шпионин Сергей Скрипал и семейството му са отровени на 4 март 2018 г. Службите във Великобритания посочиха Сергей Федотов като съпричастен към престъплението. Базите от данни на МВР и ДАНС показали, че същият руснак е бил в България от 24 април 2015 г., когато пристигнал на аерогара Бургас до излитането му от София на 28 април (когато Гебрев вече е в болница след вечерята). Федотов е придружаван от други негови сънародници. Разследването на полицията, ДАНС и прокуратурата показало какви са били маршрутите им на движение, колите, които са ползвали, местата, на които са ходили, както и хотелите, в които са настанявани. Един от тях е точно до офиса на “Емко” ООД, където всеки ден е бил Емилиян Гебрев. Настоявали са за конкретна стая, от която има пряка видимост към входа на подземния паркинг на “Емко”. Намерен е и видеозапис от паркинга. Експертизата в МВР обаче не била в състояние да изкара разпознаваем образ. Затова е изпратена молба до ФБР за нова видеотехническа експертиза. До британските власти са изпратени две европейски заповеди за разследване. С първата се искат всички данни за замесените по случая “Скрипал”, а с втората - доклада на частна лаборатория в Норвегия, където Емилиян Гебрев е изпратил биологичен материал за изследване заради съмнения, че е отровен с “Новичок”. Все още няма отговори по тях, съобщава  . Разследването е на Софийската градска прокуратура. Гебрев е обвиняем за пране на пари по друго дело, което е в Специализираната прокуратура.", "date": "2019.12.11", "title": "Гебрев отровен от руски офицер заради доставка на оръжие и боеприпаси за Украйна"}
{"url": "https://faktor.bg/bg/articles/kolko-dni-shte-rabotim-i-kak-shte-pochivame-prez-2020", "text": "2020-а е високосна година и има 366 дни. От тях 250 са работни, 16 са официални празници и 100 се падат уикенд. Официалните празници са всъщност 12 дни, но 4 от тях съвпадат със събота или неделя, което означава, че по закон първият ден от работната седмица след тях е почивен.  През 2020 работните дни ще са 250 или 2000 работни часа при стандартните 40 часа на работна седмица. Най-натовареният месец е юли с 23 работни дни, а най-свободният е май само с 18, сочи справка на сайта bgpochivnidni.eu.  Пълен списък с почивните дни в България за 2020:  - Нова година на 1 януари (сряда)  - Денят на Освобождението на България на 3 март (вторник)  - Великден между 17 до 20 април (петък до понеделник)  - Денят на труда на 1 май (петък)  - Денят на Българската армия (Гергьовден) на 6 май (сряда)  - Денят на българската просвета и култура и на славянската писменост на 24 май (неделя) - ще се почива в понеделник. - Съединението на България на 6 септември (неделя) - почива се в понеделник.  - Денят на независимостта на България на 22 септември (вторник)  - Коледа между 24 и 28 декември (четвъртък до понеделник, защото 26 декември се пада в събота).", "date": "2019.12.11", "title": "Колко дни ще работим и как ще почиваме през 2020-а?"}
{"url": "https://faktor.bg/bg/articles/georgi-markov-dokade-go-dokarahme-vks-da-obsluzhva-politicheska-partiya", "text": "„Големият проблем на правозащитната система в България са големите скандали на върха й“, заяви депутатът от ГЕРБ и бивш конституционен съдия Георги Марков по време на дебатите в парламента около кандидатурата на Сотир Цацаров за член на Антикорупционната комисия. „Няма как да си успешен главен прокурор толкова много години, пък да не можеш да ръководиш една комисия“, посочи  юристът.  Той предложи на Председателския съвет в парламента да се помисли върху възможността да бъде организиран дебат за състоянието на съдебната власт „Когато виждаме, че съдебната власт излиза извън територията на независимостта и политизира обществото, ние сме длъжни като парламент да излезем с резолюция“, аргументира се той.  „Да го докараме дотук, заседание на Висшия съдебен съвет, което 10 часа се предава по телевизията, настървени, мразещи се съдии да говорят на прокурори, а те да им отговарят“, посочи Марков от трибуната, визирайки заседанието на съдебните кадровици, на което Иван Гешев бе избран за главен прокурор.  „Вчера бях в Монтана. Избиратели ме питат: „Онези какво се джанкат?“ Може да си представите в очите на хората докъде е стигнала нашата съдебна система“, продължи с критиките Георги Марков. Той не спести и критики към председателя на Върховния касационен съд Лозан Панов.  „ВКС става политическа партия, като обслужва интересите на „Да, България“, за която не е сигурно, че работи за интересите на България. Как така ще си позволява председателят на ВКС да казва, че ще разследва премиер – днес е Борисов, утре може да е Нинова. Ще разследва главен прокурор. Кой си ти, бе, господинчо? Ти си деполитизиран, да си налягаш парцалите“, каза от трибуната юристът.  „Как е възможно Хелзинкският комитет на Сорос да награждава съдии, а те да взимат служебна бележка или да освобождават затворници. Хелзинкският комитет да гледа чистотата в тоалетните, да гледа има ли хлебарки“, продължи той, завършвайки изказването си с думите: „Бог да пази България, ако така ще я караме.“", "date": "2019.12.11", "title": "Георги Марков: ВКС обслужва политическа партия, за която не е сигурно, че работи за интересите на България"}
{"url": "https://faktor.bg/bg/articles/sotir-tsatsarov-depoziram-ostavkata-si-kato-glaven-prokuror-dnes-sled-obyad", "text": "Ще депозирам оставката си като главен прокурор днес след обяд - бъда ли освободен, няма пречка Иван Гешев да встъпи в длъжност. Това каза новоизбраният председател на КПКОНПИ и главен прокурор Сотир Цацаров пред журналисти в Народното събрание, предаде репортер на Агенция \"Фокус\".  \"В момента, в който е налице указ на президента, с който съм освободен, няма каквато и да е пречка г-н Гешев да встъпи\", каза още Цацаров.  \"Процедурата още веднъж казвам е такава. От моя страна ще бъде подадена оставка, тя ще бъде депозирана във ВСС още днес след обяд. Веднага след като я депозирам, на следващия ден има заседание на ВСС. Днес всъщност следобед би следвало да председателствам за последен път прокурорската колегия. Решението на ВСС има качество на предложение до президента. Оттук насетна на ход е дъпржавният глава със своя указ\", обясни Цацаров.", "date": "2019.12.11", "title": "Сотир Цацаров: Бъда ли освободен, няма пречка Иван Гешев да встъпи в длъжност"}
{"url": "https://faktor.bg/bg/articles/sport-razsledvane-na-fbr-rusiya-si-e-kupila-domakinstvoto-na-svetovnoto-po-futbol-2018", "text": "Министерството на правосъдието на САЩ публикува отчет за разследване на ФБР за \"купуването\" от Русия на правото да домакинства световното по футбол през 2018 година, съобщава телевизия Sky Sports. В документа от 430 страници се съдържат подробности от рапорта на бившия офицер от британското разузнаване Кристофър Стийл за подкупването от руски олигарх на ръководството на Международната федерация по  футбол при избора на страната-домакин. Още през 2017 година германското издание Bild съобщи, че Владимир Путин се е срещал многократно с корумпирани представители на ФИФА, за да осигури домакинството на Русия. В списъка фигурират имената на редица представители на ФИФА, които по-късно бяха отстранени пожизнено заради корупция и търговия с гласове.", "date": "2019.12.11", "title": "Разследване на ФБР: Русия си е купила домакинството на Световното по футбол 2018"}
{"url": "https://faktor.bg/bg/articles/idvat-dazhd-i-snyag", "text": "Днес в низините и котловините ще има ниска слоеста облачност или мъгла. Над останалата част от страната ще бъде облачно, със слаби превалявания от дъжд. По-значителни ще са количествата на валежа в планинските райони. Привечер на места в Предбалкана и Южна България дъждът ще се примесва със сняг. Ще духа слаб, в Източна България – до умерен североизточен вятър. Максималните температури ще са предимно между 2° и 7°, в районите с трайна мъгла температурите ще са без съществен дневен ход.  Атмосферното налягане ще се повиши и ще е по-високо от средното за месеца, съобщи \"Фокус\".  По Черноморието ще бъде облачно и на места по северното крайбрежие ще превали слаб дъжд. Преди обяд на места видимостта ще е намалена. Ще духа до умерен североизточен вятър. Максималните температури ще са между 8-10°. Температурата на морската вода е 12-13°. Вълнението на морето ще е 2-3 бала. Над планините ще бъде облачно и с валежи предимно от слаб сняг. Под около 1200 метра валежите ще са от дъжд. Ще духа умерен югоизточен вятър. Максималната температура на 1200 метра ще е около 2°, на 2000 метра – минус 3°.", "date": "2019.12.11", "title": "Идват дъжд и сняг"}
