{"url": "https://www.faktor.bg/bg/articles/todor-tagarov-sasht-nyama-da-se-saglyat-da-ni-prodadat-f-16-s-oryazani-boyni-sposobnosti", "text": "НС не слага категоричен таван на сделката за изтребителите Ф-16. Американската страна даде конкретна цена, чийто таван беше - 1.73 млрд. долара без ДДС. Крайната цена, ще е тази, която ще бъде договорена, но тя вероятно ще бъде 2.2. млрд. лв., без ДДС, тоест около 2.7 млрд. лв., като парите от ДДС минават от едно в друго перо на бюджета. Това коментира в студиото на БНТ Тодор Тагарев, бивш военен министър. Той посочи, че едно е да се купуват самолети от тип, с който вече разполагаш, или самолети с целия пакет. Затова не може да се правят сравнения с други страни, които купуват от същи тип самолети.  За да се свали цената, вероятно сме се отказали от някои елементи, които сме заложили. Но съм сигурен, че ще имаме възможности с това, което получим, да бъдем боеспособни в рамките на НАТО. Със сигурност, всичко което е необходимо, е включено в комплектовката на самолетите. Самите САЩ няма да се съгласят да ни продадат самолет, с орязани бойни способности. Може да има по-малко боеприпаси, хората, които ще се обучават да са по-малко, но не и за сметка на боеспособностите на изтребителя. Трябва да погледнем и към млади пилоти, които да подготвим за по-бързо усвояването на този тип самолет. Трябва да подготвим и инфраструктурата. Ние сме съюзници в НАТО, а вече 15 години нямаме съвместима авиация. Затова този въпрос е крайно време да бъде решен, категоричен е Тодор Тагарев", "date": "2019.07.05", "title": "Тодор Тагаров: САЩ няма да се съглят да ни продадат Ф-16 с орязани бойни способности"}
{"url": "https://www.faktor.bg/bg/articles/velizar-shalamanov-1", "text": "Изборът на Ф-16 е важен за преоръжаване на българската армия. Той е стратегически, Ф-16 е модерен, с възможности и предоставя на България да придобие способности, съвместими с партньорите ни в НАТО. В този план Ф-16 е едно добро решение. Това заяви в ефира на Би Ти Ви ...Шаламанов, бивш министър на отбраната в служебния кабинет на Георги Близнашки. Самият факт, че изискванията и параметрите са подготвени от експертите, позволи да се стигне до преговори за придобиването на Ф-16. Важен е да бъде финализиран този договор и да можем да придобием тези самолети, посочи още той. По думите на Шаламанов цената на сделката за Ф-16 трябва да бъде съобразена с цялата система на превъоръжаване на българската армия, като цената за нейната модернизация надхвърля 15 млрд. лева. Затова трябва да има политическа воля и институционална подкрепа.  Тези пари трябва да бъдат похарчени, но ще бъде жалко, ако бъдат похарчена, без да успеем да се интегрираме в цялата системи за управление на военно-въздушните сили на НАТО. Надявам се, че когато този договор влезе в сила, тогава ще видим каква е реалната цена, която ще платим за Ф-16. Тези 2.2. млрд. лева за 8-те самолети Ф-16 са много по-малко в сравнение с парите, които ще трябва да платим като цяло за модернизация на българската армия. Ако искаме да намалим разходите за отбрана, това може да стане по друг начин. Това обаче изисква откритост, дискусия, експертиза и да разберем, че поддържането на старата техника само източва финансов ресурс и изтощава човешкия ресурс. За да бъдат мотивирани хората, те трябва да работят със съвременна техника и да не се чувстват изолирани от системата на НАТО, изтъкна Шаламанов и добави: Трябва да е ясно, че когато се вземат такъв тип решения, военните експерти определят изискванията, други хора определят ресурса, а трети хора реализират това, което сме решили. Всичко това се прави прозрачно, аргументира позицията си Велизар Шаламанов.", "date": "2019.07.05", "title": "Велизар Шаламанов: Изборът на Ф-16 е стратегически за България"}
{"url": "https://www.faktor.bg/bg/articles/novini/balgariya/taneva-zavedeni-sa-71-dela-za-nalozheni-finansovi-korektsii-po-dogovori-za-kashti-za-gosti", "text": "\"71 са делата за наложени финансови корекции по договори за къщи за гости, създавани по Програмата за развитие на селските райони, които се разглеждат от съда\", съобщи министърът на земеделието, храните и горите Десислава Танева. Тя отбеляза, че от тези дела има вече 18 съдебни решения, които са влезли в сила, и 11 от тях са в полза на ДЗ \"Земеделие\". Танева допълни, че 53 дела все още са в съдебна фаза.  Министърът отбеляза още, че се надява до края на следващата седмица от МЗХГ да успее да представи официално резултатите от последната проверка, при която са одитирани 290 къщи за гости. Министърът отбеляза, че са направени проверки на над 50 процента от къщите за гости, които са създадени с подпомагане от програмата.", "date": "2019.07.05", "title": "Танева: Заведени са 71 дела за наложени финансови корекции по договори за къщи за гости"}
{"url": "https://www.faktor.bg/bg/articles/novini/balgariya/n-dimov-ne-mozhe-iztochna-evropa-da-e-smetishteto-na-po-bogatite-strani", "text": "\"Вносът на дизелови автомобили няма да бъде забранен, а ограничен. Тази забрана всъщност нарушава правото на свободно движение на стоки и затова предложих въпросът да бъде решен на ниво ЕС\", заяви министърът на екологията Нено Димов. Според него, \"движението\" на дизелови автомобили от страните с по-висок стандарт към по-бедните е вид дискриминация и задълбочава неравенството.  \"Не може Източна Европа да е сметището на по-богатите страни\", каза Димов.  Затова предложил да се изработят критерии, според които ако едно превозно средство не може да се движи на територията на определена страна то не трябва да е годно да се движи на територията на която и да било страна от ЕС. \"Ограничението е единствено спрямо коли по-стари от Евро-4\", категоричен е Димов.", "date": "2019.07.05", "title": "Н. Димов: Не може Източна Европа да е сметището на по-богатите страни"}
{"url": "https://www.faktor.bg/bg/articles/krasimir-valchev-1-3", "text": "Нито едно българско висше училище не е включено в одобрения списък за университетските европейски мрежи. Това изтъкна на среща с ректори министърът на образованието Красимир Вълчев, цитиран от БТА, като подчерта, че това е \"тъжна новина\". Чрез тези европейски университетски мрежи ще се осигуряват възможности за общи дипломи, ще могат да се задържат студенти в България, те ще бъдат и стандарт за качество в тези висши училища, които се включат в тях, каза той. \"Включените в мрежите университети ще бъдат в радарите на международните рейтинги, а тези университети, които не се включат, има голяма вероятност да затънат в провинциалност\", каза министърът. Министър Вълчев каза, че има нормативно основание - за финансиране на програми за консолидация и оптимизация, и ще се насърчи финансово обединението на университети. Ако искате да привличате чужди студенти, трябва да имате повече чуждоезикови програми, препоръча образователният министър на ректорите. Той съобщи, че ще бъде направена платформа за кандидатстване в български университети и от чужбина, която ще е за \"децата от историческите ни диаспори, за да не идват три пъти до България\". В неделните български училища по света има около 30 хил. ученици. За тях се предвижда възможност да кандидатстват с матурата по езика на държавата, в която пребивават, а сертификатът по български език ще се приравни към оценката от матура по български език. Целта е завършилите средно образование в чужбина да не губят година, ако искат да продължат да учат в България.", "date": "2019.07.05", "title": "Шамар за образованието: Нито един наш ВУЗ не е в списъка за университетските европейски мрежи"}
{"url": "https://www.faktor.bg/bg/articles/balgariya-i-severna-makedoniya-chestvat-zaedno-godishnina-ot-smartta-na-tsar-samuil", "text": "Очаква се България и Северна Македония да отбележат съвместно \"на най-високо ниво\" 1005-ата годишнина от смъртта на цар Самуил. Това се казва в съобщение, публикувано от правителствената пресслужба след среща на премиерите на двете страни Бойко Борисов и Зоран Заев. Двамата разговаряха в Познан, където на среща на Берлинския процес (западноевропейски и западнобалкански страни заедно с домакина Полша) България присъства за трети път. За честването не се съобщават подробности, но според съобщението то би трябвало да е през месец октомври. \"В хода на разговорите двамата министър-председатели изразиха мнение, че това ще е доказателство за ефективното изпълнение на поетите от правителствата ангажименти чрез Протокола от 10 юни, подписан по време на първото заседание на Междуправителствената комисия\", пише още пресслужбата. Между София и Скопие възникнаха разногласия за личността на Гоце Делчев миналия месец, но представители и на двете държави потвърдиха, че в комисията за исторически въпроси е постигнат консенсус за личности от по-далечното минало - например Средновековието - като цар Самуил. Премиерът Борисов коментира спорните теми в комисията. \"На ниво премиери и министри на външните работи си имаме доверие, но сега трябва да работим за доверие между администрациите ни и комисиите, за да има реален резултат. Нужна е нова динамика в работата на комисията, която да доведе до бързи и категорични резултати до края на 2019 г. по теми като Илинденско-Преображенското въстание, Гоце Делчев и др.\". Заев каза, че \"поетите публично спрямо България ангажименти, в т.ч. издаването на разрешение за възстановяване на паметника на полк. Константин Каварналиев край Дойран, са в ход и вече има разрешение за възстановяване на паметника\", продължава съобщението.", "date": "2019.07.05", "title": "България и Северна Македония честват заедно годишнина от смъртта на цар Самуил?"}
{"url": "https://www.faktor.bg/bg/articles/borisov-v-poznan-pobezhdaval-sam-stanishev-no-sme-zapazili-uvazhenie-kade-e-dramata", "text": "Премиерът Бойко Борисов коментира пред журналисти в Познан във връзка с позицията на Изпълнителното бюро на БСП, с което се разграничава от думите на Сергей Станишев, който определи българския премиер като държавник. \"Не съм гласувал за Станишев, побеждавал съм го на избори, но сме запазили нормално европейско поведение. Подкрепих Станишев така, както премиерът на Холандия Марк Рюте подкрепи Франс Тимерманс, въпреки че са от различни партии\". Това каза пред журналисти в Познан премиерът Бойко Борисов, а думите му бяха публикувани на стената му във фейсбук. Борисов отбеляза, че Сергей Станишев е лидерът на ПЕС и е избран от социалистите в цяла Европа. „Така и аз подкрепих Станишев. Къде е драмата? Той ми казал едно: „Благодаря“, посочи още премиерът и добави:  \"Разбирате ли за какви хора става въпрос? Тези, които претендират, че искат да ходят в Европа“, допълни по адрес на БСП още министър-председателят.", "date": "2019.07.05", "title": "Борисов в Познан: Побеждавал съм Станишев, но сме запазили уважение - къде е драмата? (Видео)"}
{"url": "https://www.faktor.bg/bg/articles/merkel-poiska-forsirane-protsesa-za-prisaedinyavane-na-zapadnite-balkani-kam-es", "text": "Процесът на сближаване на Западните Балкани с ЕС трябва да бъде улеснен, тъй като това е от стратегическо значение за блока. Това заяви днес германският канцлер Ангела Меркел на пресконференция след срещата на върха на инициативата \"Берлински процес\", предаде ТАСС. По думите й ЕС извършва много действия, \"за да могат приятелите от Западните Балкани да имат по-лек път към членството в ЕС\" с цел тази европейска перспектива да стане реална. Ако погледнем картата, ще видим, че страните от Западните Балкани са част от Европа, каза Меркел. В отговор на въпрос на журналисти за позицията на френския президент Еманюел Макрон, който е против приемането в ЕС на нови членове, докато блокът не бъде реформиран, канцлерът посочи, че тези процеси може да се реализират паралелно. Споделям мнението на президента Макрон за това, че механизмите на работа на ЕС трябва да бъдат подобрени, каза Меркел, като подчерта, че това обаче не е повод за прекратяване на преговорите за присъединяване към ЕС на нови страни. Тя посочи, че следващата година България заедно със Северна Македония ще са председатели на инициативата \"Берлински процес\". Полският премиер Матеуш Моравецки на свой ред заяви, че трудният процес на интеграция на Западните Балкани върви в правилно направление. Вярваме, че тази интеграция скоро ще приключи успешно и още шест страни ще станат част от ЕС, каза той.", "date": "2019.07.05", "title": "Меркел поиска \"по-лек път за приятелите от Западните Балкани\" към членството в ЕС"}
{"url": "https://www.faktor.bg/bg/articles/arestuvaha-satrudnik-na-kremal-za-shpionazh", "text": "Сътрудник от администрацията на руския президент Владимир Путин е бил задържан днес в Москва заради шпионаж, предаде РИА Новости. Мъжът, наречен Александър Воробьов, е бил арестуван от работещи във Федералната служба за сигурност и обвинен в предаване на държавни тайни на чужда държава. Задържаният, докато е давал показания пред съд в руската столица, е заявил, че е работил като помощник на постоянния представител на руския президент в Уралския федерален окръг (централната част на страната) Николай Цуканов. От Кремъл и институцията, чието седалище е град Екатеринбург, все още не са коментирали думите на Воробьов. Магистратите са наложили на задържания мярка задържане под стража за срок от един месец. Постоянният представител на президента има правомощия да блокира решения на местните власти, ако те противоречат на федералните закони.", "date": "2019.07.05", "title": "Арестуваха сътрудник на Кремъл за шпионаж"}
{"url": "https://www.faktor.bg/bg/articles/novini/balgariya/s-garnevski-namalyavaneto-na-subsidiite-osvetlyava-finansite-na-partiite-no-i-na-sponsorite-im", "text": "\"БСП трябва да разберат, че дойде краят на криминалния преход, няма да може да суче от няколко крави безконтролно-веднъж получават субсидии, втори път - от техните могъщи олигарси, създадени през времето на прехода и да водят задкулисен политически живо\", заяви пред бТВ депутатът от ГЕРБ Спас Гърневски. \"ГЕРБ върна парите, които са надвзети, а БСП казват: \"Ние нямаме пари\". Те получават реципрочно на гласоподавателите си, но харчат и пилеят като за последно защото имат скрити спонсори. През последната половин година те са похарчили 7-8 милиона по техни данни. То не бяха партизански борби, спа-центрове, телевизия-това са безумни харчове\", коментира той. \"Вижте наглостта им. Похарчили са парите, и забележете, те не ги държат в банка, където могат да бъдат проследени, а в разни каси и сега търсят сметка на ГЕРБ\", каза още той. \"Кой създаде олигархията, за която плачат сега вкупом? Нинова сложи в джоба си едно предприятие от разграбените през прехода\", попита Гърневски и припомни, че Гергов е получил Пловдивския панаир с подписа на Нинова, докато е била заместник-министър. По думите му, намаляването на субсидиите осветлява финансите на партиите, но и на спонсорите им. \"И сега олигарсите изпращат депутати в НС, аз мога да посоча поне двама депутати от пловдивската група в БСП изпратени в НС от олигарха Георги Гергов. Известен е случая, в който един човек с престъпно досие плати брат му да стане депутат. БСП затваря ли си очите за тези неща\", заяви Гърневски.", "date": "2019.07.05", "title": "С. Гърневски: Намаляването на субсидиите осветлява финансите на партиите, но и на спонсорите им"}
{"url": "https://www.faktor.bg/bg/articles/obshtestvo/zakon-i-red/zakopchaha-24-godishen-udryal-i-hapal-politseyski-inspektor", "text": "24-годишен мъж е задържан за хулиганство и оказване на съпротива срещу полицейски служители, съобщиха от плевенската полиция. Инцидентът е станал снощи, около 22.30 часа в село Реселец. Служители при РУ - Червен бряг реагирали на сигнал за нарушаване на нощна тишина. В заведение в центъра на селото установили 24-годишен от село Буковлък, който се нахвърлил с обидни думи и закани за физическа разправа към полицаите. При опит да му бъдат поставени белезници той нанесъл удар с крак и ухапал по ръката полицейския инспектор. При задържането му мъжът е счупил задното обзорно стъкло на служебния автомобил. Нарушителят е задържан с полицейска мярка за 24 часа. Уведомена е прокуратурата. По случая е образувано бързо производство за престъпление по чл.216, ал.1, чл.325, ал.2 и чл.131, ал.2 от НК.", "date": "2019.07.05", "title": "Закопчаха 24-годишен, удрял и хапал полицейски инспектор"}
{"url": "https://www.faktor.bg/bg/articles/stopani-kategorichni-chumata-po-zhivotnite-e-ot-komarite", "text": "Чумата по свинете, заради която избиват животните по дворовете в Северна България, може би е пренесена от комари. Това предположиха хората в с. Въбел, пред БТВ. \"Тази година има огромно нашествие от комари\", споделят жителите. По думите на ветеринарите чумата по свинете не подлежи на лечение. Не е опасна за човека, но е опасна за икономиката, ако влезе в големите свинеферми. И тъй като е много заразна и се разпространява изключително бързо, единственото решение е прасетата да бъдат убити. Много от животните обаче не са регистрирани, затова не всички хора подлежат на обезщетение. Заразата тръгва от с. Жернов. Стопанинът сам сигнализира. Имал е 14 прасета, от които 2 умират. Когато властите отиват при него, се оказва, че още 2 са умрели, други две са болни. Заразата се разпространява изключително бързо. Възмущението на хората от с. Въбел обаче е, че властите вземат проби и минути след това убиват животните. Какъв е смисълът да вземат проби и след време да ни кажат, че няма зараза, пита един от стопаните. Много голямо е нашествието от комари и една от версиите е, че те са заразили прасетата. \"Дойдоха с нови коли, джипове, все едно е военно положение, а на нас ни казват, че няма пари за борба с комарите\", разказа един от потърпевшите селяни. Дарин Кинов, кметът на с. Въбел, предупредил преди време хората да не парадират с това какви животни имат заради многото кражби. Сега обаче ги призовава да се обадят. Той е разговарял с юристи и е наясно, че властите имат право да влизат по домовете да търсят животни. Акцията на ветеринарите продължава днес от с. Мусалиево.", "date": "2019.07.05", "title": "Стопани в Плевенско категорични: Чумата по животните ни е пренесена от комарите"}
{"url": "https://www.faktor.bg/bg/articles/temenuzhka-petkova-balgarskite-firmi-mogat-da-se-vazpolzvat-ot-darzhavna-pomosht", "text": "Разбира се, че българският бизнес е изключително важен за държавата. В тази връзка има възможност българските фирми да се възползват от държавна помощ, свързана с разходите за енергия от възобновяеми енергийни източници, като отстъпката може да достигне до 85 процента. Това заяви в студиото на ''Здравей, България'' по Нова телевизия енергийният министър Теменужка Петкова по повод недоволството на бизнеса заради скъпия ток за индустрията. ,,Пазарът на електрическа енергия у нас се дели на два сегмента - за нуждите на битовите потребители и за нуждите на бизнеса. А бизнесът търгува с електрическа енергия на свободния пазар. За целта има различни платформи за търговия на електрическата енергия. Моят съвет към фирмите е да купуват енергията на база двустранни договори, а не за ''ден напред''. Това е свободен пазар и единственият регулатор е търсенето и предлагането'', коментира Теменужка Петкова и припомни, че всички производители на електроенергия са длъжни да я продават само и единствено на борсата. Тя сподели, че има възможност да си внасяме енергия отвън, като за целта трябва да се върви към пазарни обединения със съседните страни. По отношение на аварията в АЕЦ ''Козлодуй'' министърът сподели, че реакцията е била адекватна и няма място за притеснения. ,,Екипът се справи за броени часове. Искам да подчертая, че АЕЦ ''Козлодуй'' е една от най-сигурните централи в света, а екипът е изключително професионален'', категорична е тя. На въпрос за сделката за ЧЕЗ Теменужка Петкова посочи, че българското правителство няма как да влияе върху подобна сделка, която се реализира от чешката държава и в съответствие с чешкото законодателство. ,,Нямам никакви притеснения относно ''Еврохолд''. Има си компетентни органи, които да проверяват'', каза министърът на енергетиката и увери, че в сделката няма политическо решение.", "date": "2019.07.05", "title": "Теменужка Петкова: Българските фирми могат да се възползват от държавна помощ"}
{"url": "https://www.faktor.bg/bg/articles/kultura/sofiya-loren-se-zavrashta-na-golemiya-ekran", "text": "Актрисата София Лорен ще се снима във филм за първи път от 10 години, съобщи “Контактмюзик“. Екранната легенда, която е на 84 години, ще се превъплъти в жена, прикована в инвалидна количка, която се грижи за децата на секс труженички в \"Животът преди нас\". Негов режисьор е синът й Едоардо Понти. Това е първият игрален филм с участието на София Лорен от 2010 г, когато се снима в телевизионната продукция \"Къщата ми е пълна с огледала\". София Лорен е започнала кариерата си на 16 години през 1950 г. Тя е разказвала, че навремето са я притискали да си направи козметична операция, за да коригира \"дългия си нос\". Дори съпругът й, продуцентът Карло Понти, я е насърчавал за това. Тя обаче отказала.", "date": "2019.07.05", "title": "София Лорен се завръща на големия екран"}
{"url": "https://www.faktor.bg/bg/articles/kultura/art-faktor/ohrid-poluchi-posleden-shans-da-ostane-v-kulturnoto-nasledstvo-na-yunesko", "text": "Охрид засега се спаси от включване в списъка на застрашеното наследство на ЮНЕСКО. Днес в Баку организацията му даде още един шанс, съобщи телевизия Сител. За 7 месеца, до 1 февруари, град Охрид трябва да изпълни всичките 19 препоръки, дадени от Комисията за опазване на защитения регион. Първата крачка на охридските власти трябва да бъде събарянето на незаконно построените обекти, които са 1076 на брой, включително над 400 на самия бряг на Охридското езеро. \"Време е за координирани действия на правителството, няма време за компромиси. Призовавам и гражданските организации заедно да се включим в този процес\", каза министърът без портфейл Едмонд Адеми. На заседанието в Баку за защитен регион бе обявена и албанската част от Охридското езеро, а Северна Македония и Албания бяха призовани да си сътрудничат в опазването на наследството. Докато Охрид засега остава под закрилата на Юнеско, в Северна Македония продължават пререканията между партиите дали местните власти са способни да изпълнят препоръките. Опозиционната ВМРО-ДПМНЕ смята, че парите, предвидени от градските власти /20 000 евро/, не са достатъчни за рушене на над 1000 незаконни обекта. Управляващата СДСМ пък смята, че ВМРО-ДПМНЕ е главен виновник за състоянието на Охридския регион.. Освен събарянето на незаконното строителство охридските власти трябва да обявят мораториум за каквито и да е трансформации на брега на Охридското езеро.", "date": "2019.07.05", "title": "Охрид получи последен шанс да остане в културното наследство на ЮНЕСКО"}
{"url": "https://www.faktor.bg/bg/articles/prodadoha-byust-na-tutenkamon-za-6-mln-dolara-na-targ-v-london", "text": "Почти шест милиона долара бяха платени за бюст на египетския фараон Тутанкамон от кварцит на търг в Лондон. Скулптурата, която е на повече от 3000 години, изложена в лондонската аукционна къща \"Кристи’с\", показва момчето-фараон под формата на древен египетски бог. Неназован купувач е платил за творбата 4 746 250 паунда ( 5,97 милиона долара), включително комисионната и в съответствие с очакваната цена преди продажбата, казаха от \"Кристи’с\".  Около 20 протестиращи стояха мълчаливо пред аукционната къща и държаха плакати, които казваха, че \"египетската история не се продава\".  Египет отдавна е поискал връщането на артефакти, взети от археолози и императорски авантюристи, включително Розетския камък, съхраняван в Британския музей - кампании, съпътствани от исканията на Гърция за скулптурите от Партенона, на Нигерия и Етиопия, предаде БНТ.  \"Ние сме против нашето наследство и ценни предмети да се продават като зеленчуци и плодове\", каза Ибрахим Ради, 69-годишният египетски графичен дизайнер, протестиращ пред \"Кристи’с\".  Адмирарйки бюста на фараона като „рядко“ и „красиво“ произведение, в изявлението на \"Кристи’с\" за аукциона признава за наличието на противоречия.  \"Ние осъзнаваме, че историческите обекти могат да предизвикат сложни дискусии за миналото, но днес нашата роля е да работим, за да продължим да осигуряваме прозрачен и легитимен пазар, поддържащ най-високите стандарти за прехвърляне на обекти.\"  Преди търга, Мостафа Уазири, генерален секретар на Върховния съвет за антики в Египет, заяви, че е разочарован от продажбата, въпреки исканията за информация и протести от правителствени служители и египетското посолство.", "date": "2019.07.05", "title": "Продадоха бюст на Тутанкамон за 6 млн. долара на търг в Лондон"}
{"url": "https://www.faktor.bg/bg/articles/angelkova-sas-sektora-se-obedinihme-da-startirame-po-seriozen-debat-za-razvitie-na-chernomorieto", "text": "Със сектора се обединихме около идеята да стартираме един по-сериозен и стратегически дебат за цялостното развитие на Българското Черноморие. Това каза министърът на туризма Николина Ангелкова от парламентарната трибуна след приемане на промените в Закона за концесиите на първо четене.  \"Искам да ви благодаря за продуктивната дискусия и за подкрепата на първо четене на Закона за изменение и допълнение на Закона за концесиите в частта стопанисването на морските плажове. Изключително подкрепям всеки един от вашите коментари\", коментира тя. \"Вчера, след като проведохме поредната среща с представителите на концесионерите и на целия сектор - хотелиери и ресторантьори, които отговарят за предлагането на добър и качествен туристически продукт, се обединихме около идеята да стартираме един по-сериозен и стратегически дебат за цялостното развитие на Българското Черноморие. Не на парче отново да мислим в една посока дали трябва само да категоризираме плажовете и кои плажове, а през призмата на това какви туристически продукти бихме искали да предлагаме по Черноморието, така че България да бъде конкурентна туристическа дестинация. Също така статутът на националните курорти е от огромно значение, защото те са имиджа на българския туризъм. Ще инициираме един много широк дебат с вас, с всички заинтересовани страни и се надявам на активно участие и предложения, за да можем да начертаем стъпките, които са необходими и това каква законодателна промяна следва да се направи, за да не работим на парче, а да имаме цялостен и устойчив подход\", каза още Ангелкова. Тя посочи, че има много проблеми, но е факт, че и много се е направило. \"Важно е да намерим баланса, за да имаме конкурентното и правилното развитие на българския туристически продукт по Черноморието. Много ме е яд, когато виждам цялата тази негативна кампания, която изключително много се отразява на имиджа на българския туризъм\", допълни Николина Ангелкова.", "date": "2019.07.05", "title": "Ангелкова: Със сектора се обединихме да стартираме по-сериозен дебат за развитие на Черноморието"}
{"url": "https://www.faktor.bg/bg/articles/nikolina-angelkova-prognozirame-spad-na-turisti-prez-letniya-sezon", "text": "Прогнозираме лек спад в туристопотока през летния туристически сезон от 3% до 6% за цялата страна и между 5 и 8% за Черноморието. Това каза министърът на туризма Николина Ангелкова пред журналисти в Народното събрание.  \"Ние още от началото на тази година, даже края на миналата отбелязахме, че ни очаква един изключително труден сезон, пълен с много предизвикателства. Големи наши преки конкуренти и дестинации като Турция, Тунис и Египет имат изключително сериозна политика по отношение на субсидирането и насочването на туристопотока към тях. Още тогава отбелязахме, че ще имаме лек спад през летния туристически сезон. Това, което към момента имаме като прогноза, но много е важно какви ще бъдат данните юни месец, е спад от 3 до 6% на този етап\", обясни министърът. \"Надяваме се съответно и се борим да запазим нивата от миналата година. Правим всичко възможно да привлечем интереса и към записванията в последния момент към България. На този етап имаме основание да смятаме, че тези данни между 3 и 6% за цялата страна са реалистични. Като по отношение на Черноморието това, което имаме като прогноза е в рамките на 5 и 8% на този етап\", посочи Ангелкова.  Тя уточни, че това съвпада изцяло с прогнозите в началото на година. \"Поради тази причина още тогава обявихме, че стартираме разработването на специален механизъм, който предстои да ви представим за подпомагане на организирания туризъм\", изтъкна министърът на туризма. По думите й този механизъм предстои да бъде финализиран и да се представи за обществено обсъждане. \"Идеята е август месец да го представим, за да може големите туроператори, които са водещи в определянето на пазара и туристопотока за всяка една от страните, да го имат впредвид и съответно да насочат капацитет, както от чартърни полети, така и от туристи към нашата страна към 2020 г.\", изтъкна Ангелкова. Тя посочи, че в туризма всяко едно действие днес има своя ефект следващата година. \"Смятам, че с тази мярка, включително с мерките, които всеки един от представителите на бранша предприема по отношение на предлагане на различни пакети, съответно и с общи усилия ще насочим вниманието и към лято 2020 г., което в момента се договаря\", допълни още Ангелкова. Тя посочи, че този сезон не е отписан, тъй като от миналата година се говори за лято 2019 г. Тя припомни за 2015 г., когато Министерство на туризма е работило на база заварено положение, лятото е имало спад от 8 процента. \"2016 г. имахме ръст от 19% лятото, 2017 г. имахме ръст от 17%, миналата година ръстът ни беше 5,8%\", допълни още министърът. На въпрос дали това се дължи на геополитическата ситуация, тя обясни, че това се дължи на много фактори. \"Туризмът е икономически сектор, изключително конкурентоспособен. Изключително много зависи от това как ние подхождаме към него. За това и ние взимаме непрекъснато мерки. Има трудни ситуации, но за това се взимат мерки, за да може те да бъдат преодоляни. Това, което наблюдаваме в момента като ранни прогнози, съответно да го оправдаем и да се борим да запазим нивата от миналата година и да работим за сезон 2020-2021 г.\", допълни още министърът на туризма.", "date": "2019.07.05", "title": "Николина Ангелкова: Прогнозираме спад на туристи през летния сезон"}
{"url": "https://www.faktor.bg/bg/articles/biznesat-nastoyavame-darzhavata-da-se-namesi-na-svobodniya-energien-pazar", "text": "Бизнесът продължава да настоява държавата да се намеси на свободния енергиен пазар, за да не се допускат  пикови цени на тока, които надвишават в пъти европейските. Несигурността на енергийния пазар води до загуби за фирмите. Може да се отрази и на заплатите и заетостта. Високите цени на тока „удрят” пряко бизнеса. Заради дългосрочни договори фирмите, обаче, не могат да си позволят да спрат, макар и да работят на загуба. Не се обсъждат съкращения, за сега. „За разлика от това дали бизнесът е ценен за държавата, а на нас и  хората са ни ценни. Не вървим към намаляване на заплатите и уволнения. При продължаваща такава тенденция е необходимо да се замислим за подобни мерки”, заяви Владимир Спасов, прокурист на фирма.Цените продължават да падат, но и днес цената за мегават е над 100 лева. Настояването е държавата да регулира предлагането.  „Това, което се случва като проблем и той се наблюдава, може би, почти в началото на всеки месец се случва на платформата за търговия „Ден напред”. Тук искам да отправя един апел към българския бизнес. Платформата за търговия „Ден напред”, на която се получава тази пунктуация в цените не е платформа, на която индустрията трябва да закупува своята електрическа енергия изцяло. Тук, може би, бизнесът трябва да помисли върху това, че е много по добре и много по устойчиво като решение и предвидимо като разходи да участва да участва за закупуване на електрическа енергия на платформата на база на двустранни договори”, заяви в ефира на „Здравей, България” министърът на енергетиката Теменужка Петкова. Големите фирми използвали всички възможности за договаряне, но високите цени удрят подизпълнителите и това отново влияе на бизнеса. „Всичките увеличения цената на тока и респективно оттам увеличенията на обработките, които наши поддоставчици ни предлагат ги поемаме за наша сметка. Ние на определени моменти работим на загуба”, уточни Владимир Спасов.", "date": "2019.07.05", "title": "Бизнесът: Настояваме държавата да се намеси на свободния енергиен пазар"}
{"url": "https://www.faktor.bg/bg/articles/spirat-toka-v-mina-obrochishte-zaradi-dalgove", "text": "Електрозахранването на обекти на \"Евроманган\" ЕАД ще бъде временно прекъснато заради задължения към доставчици, съобщава БНР. Дружеството, което е собственик на мината в Оброчище, не е платило сметките си към ЧЕЗ, което му е доставяло електроенергия до 1 май тази година, както и към настоящия доставчик - ЕНЕРГО-ПРО. Към 17 юни непогасените задължения възлизат на повече от 164 000 лева. От ЕНЕРГО-ПРО посочват, че неплащането на сумите по фактури за консумирана електроенергия създава сериозен финансов дисбаланс в електроенергийната система и затруднява изпълнението на оперативната дейност на засегнатите компании. Дружеството съобщава, че неколкократно са били изпращани писма до изпълнителния директор на \"Евроманган\" заради проблема с натрупаните задължения на мината, но така и не се е стигнало до оптимално решение на проблема.", "date": "2019.07.05", "title": "Спират тока в мина \"Оброчище\" заради дългове"}
{"url": "https://www.faktor.bg/bg/articles/ikonomika/turizam/ministerstvoto-na-turizma-shte-sezira-prokuraturata-za-bariera-na-rusalka", "text": "По разпореждане на министъра на туризма Николина Ангелкова ще бъде сезирана прокуратурата за ограничаване на достъпа към плажовете на Русалка с платена бариера. За ситуацията се получиха сигнали в публичното пространство. Компетентните органи трябва да проверят дали са правомерни загражданията и кой ги е поставил с цел да ограничи достъпа към ивицата, съобщиха от Министерството на туризма. Плажовете са изключителна държавна собственост и по закон достъпът до тях не може да бъде ограничаван. Общините са длъжни да осигурят свободен и безплатен пешеходен достъп на гражданите до плажа. По този повод Министерството на туризма отново изпрати писмо до кмета на община Каварна Нина Ставрева: „В съответствие с правомощията Ви по чл. 44, ал. 1, т. 8 от Закона за местното самоуправление и местната администрация, е необходимо да организирате изпълнението на изискванията на Закона за устройството на Черноморското крайбрежие за осигуряване на свободен и безплатен достъп до морски плажове „Русалка - малък плаж“, „Русалка - голям плаж“, „Русалка – Хелинга“, „Русалка – Каяк“, „Русалка – централен“, „Русалка - Бейби плаж“, община Каварна, област Добрич, като за резултатите да уведомите Министерство на туризма“. По повод на постъпвали жалби от граждани Министерството на туризма и преди е извършвало проверки и е изпращало писма до кмета на община Каварна Нина Ставрева, на чиято територия се намират плажовете, както и до областния управител на Добрич Красимир Кирилов, с които ги информира за оплакванията на граждани и се изисква предприемане на действия по компетентност. Плажовете на Русалка са неохраняеми.  Според Закона за устройството на Черноморското крайбрежие за неохраняемите плажове следва да се грижат областните управители и в техните правомощия е да предприемат мерки срещу всички нарушения по тези ивици до влизането в сила на новия ЗУЧК.", "date": "2019.07.05", "title": "Министерството на туризма ще сезира прокуратурата за бариера на \"Русалка\""}
{"url": "https://www.faktor.bg/bg/articles/bryuksel-ni-poryaza-s-7-mln-evor-ot-ribarskata-programa", "text": "България е загубила 7,2 млн. евро по Програмата за морско дело и рибарство заради забавяне на административни процедури от страна на управляващия орган у нас и други неуредици. Заради проблемите директорът на дирекция „Морско дело и рибарство” е бил сменен. За това потвърди пред журналисти в парламента земеделският министър Десислава Танева, цитирана от Би Ти Ви. „Причините за това отчисление и загуба са комплексни. Основното е забавянето на всички административни процедури и управление на тази програма, поради което бяха направени промени, когато влязох в мандат. Има нов директор на управляващия орган”, обясни тя. По думите на министър Танева първоначално е трябвало да бъдат отчислени над 8 млн. евро, но след комуникация се е стигнало до финалното решение на Европейската комисия от 12 юли за 7,2 млн. евро, т.е. около 8% от общия бюджет. Ще пострадат мерки, насочени към повишаване на административния капацитет, както и такива, които не са били достатъчно атрактивни. Министърът беше категорична, че бизнесът няма да бъде засегнат. По думите ѝ вече е направен екшън план за следващите месеци и ще се направи всичко възможно да няма ново отчисление.", "date": "2019.07.05", "title": "Брюксел ни поряза с 7 млн. евро от рибарската програма"}
{"url": "https://www.faktor.bg/bg/articles/pogrebvat-tayno-ruskite-podvodnichari", "text": "Моряците, които загинаха на руска подводница на 1 юли в Баренцово море ще бъдат погребани в Санкт-Петербург, съобщи \"Фонтанка\". Според изданието датата, мястото и времето на церемонията няма да бъдат обявявани официално. В нея ще участват само роднини и колеги на загиналите. Организацията на погребенията е възложена на заместник-министъра на отбраната Андрей Картаполов. Руските власти бяха критикувани, че се опитват да прикрият подробности за инцидента, станал докато моряците изследвали морското дъно край Арктика, посочва БГНЕС. Лично президентът Владимир Путин разкри, че подводницата е с ядрен реактор, като попита военния министър Сергей Шойгу за състоянието му след смъртоносния пожар. Шойгу увери държавния глава, че ядреният реактор е напълно изолиран и се управлява автоматично.", "date": "2019.07.05", "title": "Кремъл гузно мълчи: Погребват тайно руските подводничари"}
{"url": "https://www.faktor.bg/bg/articles/ekshan-v-nebeto-ruskiyat-su-25-prihvanal-amerikanski-poseydon-nad-cherno-more", "text": "Руски изтребител Су-27, зачислен към ПВО отбраната на федерацията в Южния военен окръг, е прехванал американски разузнавателен самолет P-8A „Посейдон“, който е летял в международното въздушно пространство над Черно море към руската граница. Новината съобщава ТАСС, като се позовава на данни от министерството на отбраната в Москва. Според информацията на руското ведомство екипажът на Су-27 се е „приближил на безопасно разстояние“ към американския самолет, който скоро след това е променил посоката на полета си. От Москва подчертаха, че техният самолет е спазил всички международни правила за подобни ситуации.", "date": "2019.07.05", "title": "Екшън в небето: Руският Су-27 прихванал американски \"Посейдон\" над Черно море"}
{"url": "https://www.faktor.bg/bg/articles/novini/balgariya/vavezhdat-spetsialna-organizatsiya-na-kulata-za-da-se-izbegnat-kilometrichite-zadrastvaniya", "text": "МВР с мерки срещу тапите на \"Кулата\". Въвеждат специална организация на движение, за да се избегнат километричите задръствания от миналата седмица.  На границата са изпратени допълнителни екипи, които правят мобилни проверки. В сравнение със същия период на миналата година трафикът през \"Кулата\" се е увеличил с 25%. С 65 на сто повече са и семействата, които пътуват с децата си към Гърция. Граничните полицаи призовават хората да подготвят всички необходими документи ощепреди проверката на КПП-то. „Още в началото на КПП-то ще има наши колеги,които ще се опитат при възможност да разделят трафика в различни ленти - български граждани, европейски граждани и такива от трети страни.  Автобусите също ще се отделят на близкия паркинг и с мобилни устройства ще се проверяват”, обясни главният секретар на МВР Ивайло Иванов.", "date": "2019.07.05", "title": "Въвеждат специална организация на \"Кулата\", за да се избегнат километричите задръствания"}
{"url": "https://www.faktor.bg/bg/articles/novini/balgariya/pochina-deputatkata-ot-gerb-snezhana-dukova", "text": "След продължително и тежко боледуване почина зам.-председателят на парламентарната група на ГЕРБ Снежана Дукова. За кончината й съобщи с прискърбие колежката й Десислава Атанасова в профила си в социалната мрежа. \"Бог да прости, Снежка - страхотен човек, приятел и колега!\" - с тези думи се прости с приятелката си Атанасова. Дукова бе дългогодишен депутат от ГЕРБ в четири парламента - в 41, 42, 43 и 44 Народно събрание. Като педагог и училищен директор, тя беше член на комисията по образование. Поклон пред паметта й.", "date": "2019.07.05", "title": "Почина депутатката от ГЕРБ Снежана Дукова"}
{"url": "https://www.faktor.bg/bg/articles/novini/svyat/raste-broyat-na-zhertvite-pri-vazdushniya-udar-sreshtu-tsentar-za-migranti-v-libiya", "text": "Броят на жертвите при удара срещу център за мигранти в Либия достигна 53-ма души. Това предаде БТА, като се позова на съобщение на Световната здравна организация. При атаката бяха ранени 130 души.  Хиляда души са загинали вследствие на започналата в началото на април офанзива насилите маршал Халифа Хафтар срещу Триполи.  Близо 5000 души бяха ранени за три месеца на сражения за Триполи между силите на Хафтар и техните опоненти от Правителството на националното съгласие, което е признато от ООН и базирано в Триполи.  Силите на Халифа Хафтар съобщиха, че вчера са свалили самолет на Правителството на националното съгласие, предаде Франс прес. Говорителят на Хафтар Ахмед ал Мисмари съобщи вчера вечерта, че самолет Л39 Албатрос е свален близо да град Тархуна, на 80 км югоизточно от Триполи. Според него самолетът е излетял от град Мисрата, на 200 км източно от Триполи. Говорителят на силите на правителството на националното единство Мохамад Гнуну заяви, че е била загубена връзката със самолет на либийските военновъздушни сили тип Л39, който е изпълнявал нападателна мисия южно от Триполи, без да дава подробности за съдбата на екипажа. Силите на маршал Хафтар започнаха офанзивата си на 4 април с цел да превземат столицата Триполи, където е базирано признатото от ООН правителство на Файез Сарадж. Освен наземните боеве, двата лагера извършват и въздушни нападения, като са загубили няколко самолета след началото на сраженията, отбелязва Франс прес.", "date": "2019.07.05", "title": "Расте броят на жертвите при въздушния удар срещу център за мигранти в Либия"}
{"url": "https://www.faktor.bg/bg/articles/novini/balgariya/-vidimo-i-nevidimo-tarsi-reshenieto-na-chetiri-klyuchovi-problema-v-stolitsata-v-spetsialnata-rubrika-obnovi-sofiya", "text": "Коментарното предаване „Видимо и невидимо“ с водещ Калин Манолов се фокусира в проблемите на София и управленските решения, които биха подобрили качеството на живота в столицата.  Месец преди да излезе в летен отпуск, предаването в ефира на Bulgaria ON AIR стартира специална рубрика „Обнови София“. През целия юли, всяка неделя, от 17:30 часа, в ефира на Bulgaria ON AIR, водещият Калин Манолов и експерти от различни сфери ще потърсят решения на концептуални проблеми, на които се гради управлението на столицата.  От 7 до 28 юли 2019 зрителите ще проследят дискусии по следните теми: нуждата от програмно бюджетиране в столицата; изработване на Общ устройствен план, който да управлява развитието на столицата; програма за „нулева толерантност“, която да гарантира реда и сигурността в града; постепенно децентрализиране на местната власт.  В първото издание на рубриката „Обнови София“ Калин Манолов и доц. Красен Станчев ще коментират начина, по който сега общината разпределя и харчи парите ни. Ще чуете и мнението им възможен ли е ефикасен контрол върху приходите и разходите при такъв тип бюджетиране и толкова централизирана местна власт.  „ Започвам тази рубрика от грижа за града, в който живея. Наистина, София се обновява, но това става мъчително бавно заради неразумното и безотчетно харчене на парите ни. Прахосването е следствие от корупционен модел, който от своя страна е възможен заради умишления блокаж на контролните механизми. Блокажът пък е възможен само при силно централизирана местна власт. Тя лишава гражданина от правото му да участва в процеса на взимане на решения, които го касаят, и да контролира изпълението на тези решения. Всичко това води до влошено качество на живота в столицата. В раговорите ни с експерти този месец ще се опитаме да изградим макрорамката на дебата за София, който искаме да чуем наесен, и в който имаме право да участваме. И не само да участваме, но и да определяме правилата му. За да се обнови София.“  „Видимо и невидимо“ е коментарно предаване за политика, общество, култура и философия. Всяка неделя от 17:30 часа водещият на предаването Калин Манолов среща зрителите с водещи експерти, които анализират актуални за обществото теми.", "date": "2019.07.05", "title": "„Видимо и невидимо“ търси решението на четири ключови проблема в столицата в специалната рубрика „Обнови София“"}
{"url": "https://www.faktor.bg/bg/articles/mvr-pusna-video-na-spetsaktsiyata-na-gdbop-v-s-trud", "text": "МВР разпространи видеозапис и снимки от спецакцията на ГДБОП, при която в пловдивското село Труд бе открита една от най-големите до момента фабрики за нелегално производство на цигари.  В операцията са взели участие и служители на ДАНС и Агенция \"Митници\". На пресконференция директорът на агенцията Георги Костов заяви, че дори опитните му служители били впечатлени от технологията, която открили във фабриката. По думите му, откритите две марки цигари, произвеждани в нея, държат 11 % от контрабандата в страната, според наскоро предоставеното проучване. Произведените цигари били предназначени основно за нашия пазар.  На територията на село Ръжево Конаре пък е открит цех, в който се е извършвало предварителното обработване и нарязване на тютюна. Проведени са претърсвания на 8 адреса, 3 моторни превозни средства, на ремарке, паркирано в Пловдив. Открити са много на брой мастербоксове с готова контрабандна продукция, консумативи за цигари, тефтер, на който се е водело т.нар. \"черно счетоводство\" за произведеното. Цехът също бил изцяло законспириран. Отвън видимо нищо не подсказвало, че зад балите сено, подредени по специален начин, има проход, отвеждащ към помещението. Разкрит е и авариен изход - тръба, от който със скейтборд и фенери е било възможно бързото извеждането на работещите в цеха при евентуална проверка.", "date": "2019.07.05", "title": "МВР пусна клип на спецакцията на ГДБОП край Пловдив (Видео)"}
{"url": "https://www.faktor.bg/bg/articles/novini/svyat/polskiyat-prezident-lipsata-na-evrointegratsiya-shte-predizvika-nova-destabilizatsiya-na-balkanite", "text": "„Липсата на европейска интеграция със сигурност ще забави развитието и ще предизвика нова дестабилизация на Балканите. Това заяви в Познан полският президент Анджей Дуда, отбелязвайки, че Варшава подкрепя политиката на разширяване. „Новите членове не носят нови кризи, а напротив, нови енергии, решения, перспективи. Считам, че и в този случай това е така. Новата власт на ЕС не трябва да пречи на разширяването. ЕС трябва да се отвори за новите държави“, каза Дуда. Той добави, че всеки е наясно с бурната история на Балканите и че трябва да се работи върху това никога да не се повтаря. „Ако ЕС се откаже, това ще доведе до нова дестабилизация на региона. Това трябва да бъде ключовото послание от срещата на върха в Познан - че пътят към ЕС не е безкраен, с постоянно поставяне на нови цели“, каза полският президент. Дуда подчерта, че бъдещето на Балканите зависи от реформите в икономиката и сигурността, както и от реформите в областта на върховенството на закона. Той отбеляза също, че Балканите са неразделна част от Европа в географски, културен, исторически смисъл и че без пълната им интеграция Европа няма да диша с пълен капацитет.", "date": "2019.07.05", "title": "Полският президент: Липсата на евроинтеграция ще предизвика нова дестабилизация на Балканите"}
{"url": "https://www.faktor.bg/bg/articles/stefan-popov-zakupuvaneto-na-f-16-e-posledniyat-shans-na-balgarskite-vvs-da-otseleyat", "text": "Ако има намаляване на пакетната цена да се стигне до намаляване на боеспособността на самолетите Ф-16 - такъв вариант няма. Това обясни в студиото на Нова ТВ бившият шеф на ВВС ген.Стефан Попов. Вече сме 15 години в НАТО и по отношение на ВВС няма нито една съвместима система. Затова закупуването на оперативно съвместим на НАТО самолет, какъвто е Ф-16, е последният шанс българските ВВС да оцелеят в тази посока, категоричен бе той.  Савов обясни, че един гол самолет не може да реагира в определена среда. А в случая ние не купуваме само един Ф-16, а купуваме една цяла система. И още по-важното е, че поддържането на самолет зависи от държавата производител, доколко тя ще бъде заинтересована да я поддържа, аргументира позицията си бившият шеф на ВВС и добави:  Първо в България нямаме авиационна промишленост и зависим от страната производител. За това е по-добрият вариант да зависим от нашия партньор в НАТО - САЩ. И по време на Варшавския договор този принцип беше актуален. Без пари никой нищо не дава в съвременния свят. В предишните години се разпространяваше мнението, че големият брат ни е подарил нещо. Няма такова нещо - винаги всичко сме си плащали, каза още Попов. Той коментира и проблема със самолетите Су-25, които предстои да бъдат ремонтирани. Дали \"Авионамс\" може ли да направи ремонтите на Су-25 или трябва да отидат за ремонт в Беларус - това са решения, които се взимат от министърът на отбраната. Моето мнение не е важно, макар да имам опит и да мога да преценявам нещата от страни. Да се увеличи определен технически ресурс не е лесна работа. Но заводът, който ще ремонтира тези самолети, има тези права. От този ремонт обаче не може да се очаква някаква модернизация. Но българските ВВС са принудени да осигурят някакви средства за възстановяването на летателната способност на тези самолети и пилотите, които ще летят на тях, обясни генералът.  Според ген.Попов много добър самолет е бил МиГ-29 - прекрасен самолет, любим на нашето общество, показван многократно на авиошоута. Той е трябвало да бъде поддържан както трябва, но на 8-та година е бил приземен, а летището в Равнец - закрито, посочи той.", "date": "2019.07.05", "title": "Ген. Стефан Попов: Закупуването на Ф-16 е последният шанс на българските ВВС да оцелеят"}
{"url": "https://www.faktor.bg/bg/articles/putkova-v-moskva-s-nova-kremalska-oporka-ne-tryabva-da-prenapisvame-obshtata-ni-istoriya-a-da-ya-nadgrazhdame", "text": "По повод 140 години от установяване на дипломатическите отношения между България и Русия председателят на ПП АБВ Румен Петков се срещна с председателя на Руското историческо общество Сергей Наришкин в Московския държавен университет, където той председателства настоятелството. Това съобщиха от пресцентъра на ПП АБВ. Двамата разговаряха за важните общи исторически моменти между България и Русия. Двете държави отбелязват и много исторически юбилеи през последните години - 140 години от Плевенската епопея, от Освобождението на България, от подписването на Константинополския мирен договор. Петков и Наришкин се обединиха около съгласието, че 140 години от установяване на дипломатическите отношения между двете държави е особено значимо събитие и за България, и за Русия. В разговора председателят на ПП АБВ определи Руско-турската война като най-честната, продиктувана от православната ни вяра и славянската ни кръв. Мотивацията идва от руския народ, посочи Петков и добави, че дипломатическите отношения между България и Русия представляват нова стъпка и надграждане на отношенията на базата на историята. Петков и Наришкин се обединиха около мнението, че историята е нещо, което не трябва да загърбваме и не трябва да допускаме нейното пренаписване, но трябва да я надграждаме и развиваме. Лидерът на АБВ очевидно пренебрегва факта, че именно тази част от нашата история е пълна с митове и фалшификации, което прави призива му изключително опасен за България, защото това значи да не разкриваме истината за политиката на Русия към България и митологизираните българо-руски отношения. Сергей Наришкин изрази пред Румен Петков удовлетворение от регулярните срещи и контакти между двамата. Руското историческо общество ще продължи да участва активно в двустранните отношения между България и Русия и културно-историческото ни наследство, посочи той. В разговора си двамата поставиха акцент върху благодарността и подкрепата за православието – то е и нашата история, и нашето бъдеще. Румен Петков изрази безпокойство от напрежението в Черноморския басейн и в Балканския регион, вкл., напрежението Сърбия - Косово - Албания – нещо, което трябва да бъде следено и да се систематизира исторически и на базата на обективната оценка, да се изгради бъдещето. Той изрази принципната си позиция против двойните стандарти на международните институции и за вредността от санкциите срещу Русия, които водят само до икономически и социални щети. От Петков, като подарък, Наришкин получи екземпляр от книгата, чийто съавтор е президента Георги Първанов - \"Илинденско-Преображенското въстание от 1903 през погледа на европейските дипломати\" – издание, което дава много ясна картина за 1903 година и за историческите събития в този период. Наришкин получи и историческия календар на АБВ, чиято първа дата е 3 март и където 7 юли – установяването на дипломатическите отношения между България и Русия – е дата с особено място и значимост. По-късно Румен Петков се срещна с ректора на Московския държавен университет академик Виктор Садовничий, където през 2002 година е първата задгранична проява на президента Първанов и където е чел лекция. Двамата разговаряха за отношенията на двете държави по отношение на науката. Самият Садовничий поддържа сърдечни приятелски отношения с много български учени, с академик Благовест Сендов имат съвместни трудове. Той прие с готовност поканата да гостува у нас. На библиотеката на университета Румен Петков подари Пощенска картичка и пощенски плик, посветени на 140 години от Плевенската епопея и създаването на Военноисторическия музей в Плевен, историческия календар на АБВ и книгата \"Илинденско-Преображенското въстание от 1903 през погледа на европейските дипломати\". В „Историческото общество“ Румен Петков проведе среща, посветена на 140 години от установяване на дипломатическите отношения между България и Русия и 140-годишните юбилеи, с академик Чубарян – ръководител на Института по всеобща история и изпълнителния директор на фонда \"История на Отечеството\" Константин Могилевски. На „Историческото общество“ Румен Петков подари картина, изобразяваща мавзолей „Освобождението на Плевен“, която бе приета с благодарност.", "date": "2019.07.05", "title": "Пeтков в Москва с нова кремълска опорка: Не трябва да пренаписваме общата ни история, а да я надграждаме"}
{"url": "https://www.faktor.bg/bg/articles/speshnoto-v-gorna-oryahovitsa-bez-tok-shiyat-glavata-na-patsient-s-fenerche", "text": "След бурята преди ден горнооряховската болница остана 12 часа без електрозахранване по информация от РД ПБЗН. В 20,30 часа е спряло електрозахранването в болницата, като дежурните медици започнали да звънят на енергийното дружество, за да бъде отстрани аварията. “В такива извънредни ситуации се включват генератори в АГО и ОАИЛ, както и в Хирургично отделение”, обясни за БГНЕС д-р Иван Иванов, управител на лечебницата. В 23 часа обаче линейка е докарала пациент, паднал от колело с голяма рана на главата. Дежурният лекар д-р Елиас Хаддад обясни, че медицинският екип не е имал достъп до операционната зала, тъй като там пък вратата се регулира от ток. Той помолил охраната в Спешно отделение да услужи с голям фенер, за да направи операция. Сестрите асистирали с фенера, докато д-р Хаддад зашивал главата на пациента. Интервенцията приключила благополучно към 23:30 часа. В лечебницата пуснали електрозахранването чак тази сутрин около 8:30 часа. “За щастие нямаме никакви инциденти, няма пострадали пациенти от аварията, но нямам обяснение защо аварийните екипи на енергийното дружество приоритетно отстраняваха щети от училищата през лятната ваканция”, коментира възмутен д-р Иванов. В Спешното отделение на железничарския град лекарите също са работили на свещи, за щастие е нямало тежки случаи.", "date": "2019.07.05", "title": "Шок в болницата на Горна Оряховица: Сестрите асистират с фенерче, докато шият главата на пациент"}
{"url": "https://www.faktor.bg/bg/articles/mvr-otbelyazva-140-godini-ot-sazdavaneto-si", "text": "Пред Паметника на незнайния войн в София започна тържественото честване по повод професионалния празник на МВР. Направен бе тържествен водосвет на знамената. По-късно днес в Борисовата градина ще има демонстрации на уменията на спецчасти, пожарникари и водачите на служебни кучета и коне. Може да бъде видяна и най-интересната техника, която служителите на МВР използват. Министърът на вътрешните работи Младен Маринов поздрави служителите за празника. \"Полицаите и служителите на сигурността са гръбнакът на обществото. В продължение на 140 години МВР е гарант за утвърждаване опазването на българската държавност, националната сигурност и обществения ред” посочи той. Според него ведомството съхранява традициите за дълг и работа в служба на обществото. „Динамичното време, в което живеем, поставя пред нас нови предизвикателства. Изисква да прилагаме превантивен подход, да предвиждаме рисковете и заплахите на всички нива, за да изпълним задачите, които ни е поставило обществото и да отговорим на техните очаквания“, заяви Маринов. По думите му това непрекъснато усъвършенства уменията на служителите. „Полицаите, заедно със служители на други служби от системата за сигурност, са гръбнакът на обществото. Пожарникарите с професионализъм и всеотдайност защитават живота и здравето на обществото“, отбеляза вътрешният министър. Според него друга важна задача, която служителите на МВР изпълняват успешно, е опазването на външната граница на ЕС.", "date": "2019.07.05", "title": "МВР отбелязва 140 години от създаването си"}
{"url": "https://www.faktor.bg/bg/articles/emil-koshlukov-e-izbran-za-generalen-direktor-na-bnt", "text": "49-годишният Георги Семерджиев - Жоро Шопа е бил задържан днес в къщата си в Барселона, съобщи Dir.bg. Арестът му е извършен от испанските власти по искане за екстрадиция, отправено от Специализираната прокуратура у нас, заради укривателството на бизнесмена Ветко Арабаджиев и съпругата му Маринела. В началото на март т.г. издирваните с червена бюлетина от Интерпол съпрузи бяха открити именно в дома на Шопа в Испания. Арабаджиеви са обвиняеми за участие в престъпна група за пране на пари и данъчни престъпления. Още тогава от държавното обвинение съобщиха, че срещу Семерджиев започва разследване за това, че е спомогнал Арабаджиеви - лица, които са обвинени в извършване на престъпление, да избегнат или да бъде осуетено спрямо тях наказателното преследване или да останат ненаказани, без да се е споразумял с тях преди да са извършили престъплението. Георги Семерджиев е сред най-приближените на Евелин Банев-Брендо.", "date": "2019.07.05", "title": "Жоро Шопа е арестуван в Испания"}
{"url": "https://www.faktor.bg/bg/articles/ananiev-nad-150-mln-leva-sa-dalgovete-na-bolnitsite", "text": "Над 150 милиона са натрупаните дългове на болниците. Това стана ясно от думите на министъра на здравеопазването Кирил Ананиев по време на  изслушване в парламента за актуалното състояние на системата на здравеопазването. \"Търсенето на решение за бъдещето на болничната помощ е въпрос на провеждане на хоризонтална политика в цялата страна, каза той, визирайки ситуацията със здравеопазването в Северозападна България. Ананиев посочи, че това се осъществява чрез предстоящи нови медицински стандарти, вече одобрени нови цени на клинични пътеки, предстоящ национален рамков договор за три години, правила за добра медицинска практика. Министър Ананиев добави, че предстоят и инвестиции по проект за модернизация на спешната помощ, нова политика в областта на специализацията и увеличаване на приема на студенти по медицина и на професионалисти по здравни грижи. Общото население на областите Видин, Враца и Монтана е 377 051 души, което е 5.4 на сто от населението на страната, посочи министър Ананиев. Бебетата са 2955, във възрастовата група до 17 г. са над 60 хил. души, до 64-годишна възраст - 217 хил., а над 65 години - 98 474 души. В трите области населението в младите възрасти е по-малко от средния показател за страната, допълни той. С непрекъснати здравноосигурителни права са 325 729 души. В трите области работят общо 626 лекари, а общият брой на болниците е 19, посочи той. За капиталови разходи в болницата \"Св. Петка\" - Видин, са предвидени 570 хил. лв., за МБАЛ \"Христо Ботев\" - Враца, - 1 299 500 лв., за болницата в Монтана - 310 хил. лв., посочи още министър Ананиев. Министър Ананиев допълни, че в болницата във Враца очакванията са за ръст на приходите с над 30 на сто още през следващото тримесечие. Ще се търси механизъм за осигуряване на медици за спешна помощ, образна диагностика и реанимация, както и ще се ползва максимално потенциалът на 19 специализанти. В болницата ще се възстанови инвазивната кардиология и отделението по съдова хирургия. Водят се преговори за предоставяне на банков заем, за да се елиминират просрочените задължения на болницата, които са над 8 млн. лв., добави той. Във Видин болницата обслужва банковия си заем равномерно, но там има недостиг на кадри и две отделения не работят с пълния си капацитет. Намирането на специализанти и нови лекари е от ключово значение за болницата. В Монтана дейностите се развиват ефективно, недостиг има само на уролози. \"Няма нужда да се закриват отделения и клиники, а има нужда да се оптимизират и стабилизират, като основният проблем е човешкият ресурс\", подчерта министър Ананиев. \"Каквато и оздравителна програма да има, когато тече 10-процентната лихва, нищо не е в състояние да помогне на лечебните заведения, но за болниците във Видин и Враца сме в много напреднала фаза на разговори с кредиторите\", добави министър Ананиев. На 15 юли ще представя вариант на здравноосигурителен модел, който отново ще се обсъди, надявам се - за последен път, след което ще го представя пред Министерския съвет, каза още той. По думите му моделът води до увеличаване на контролните функции на участниците в здравноосигурителния процес. Нецелесъобразното използване на средствата е непростима грешка и ще се постарая всички причини, водещи до това, да бъдат премахнати, увери министър Ананиев.", "date": "2019.07.05", "title": "Ананиев: Над 150 млн. лева са дълговете на болниците"}
{"url": "https://www.faktor.bg/bg/articles/zastrelyaha-balgarin-s-lovna-karabina-kray-kavala", "text": "Българин е бил убит от възрастен грък в село Елефтерес край Кавала в четвъртък, след като между двамата е възникнал спор, съобщават \"Прото тема\" и БТА. Убийството е извършено пред свидетели. Според първоначалната информация извършителят се е срещнал с жертвата, която е живеела в близкото село Платанотопос, в дома на общи познати. Там двамата са се скарали по незначителен повод от финансов характер. В някакъв момент възрастният грък е взел ловна карабина и е застрелял българина хладнокръвно, преди някой да успее да му попречи. Извършителят се е опитал да се укрие, но е бил заловен от полицията. Името и възрастта на убития българин не се споменават.", "date": "2019.07.05", "title": "Застреляха хладнокръвно българин с ловна карабина край Кавала"}
{"url": "https://www.faktor.bg/bg/articles/spetsprokuraturata-predstoi-povdigane-na-obvineniya-na-12-uchastnitsi-v-prestapnata-grupa-za-nelegalni-tsigari", "text": "Предстои да бъдат повдигнати обвинения на 12 лица за участие в организирана престъпна група за производство и разпространение на тютюневи изделия без съответното разрешение. Това каза на брифинг говорителят на Специализираната прокуратура прокурор Сийка Милева във връзка с разбитата вчера фабрика за нелегални цигари в пловдивското село Труд. „Специализираната прокуратура ще поиска от Специализирания наказателен съд вземането на постоянна мярка „задържане под стража“ по отношение на всички обвиняеми лица“, заяви тя.  Фабрика за нелегални цигари, ощетявала държавата с между 15 и 20 млн. лв. месечно, беше разбита след съвместна акция на Специализираната прокуратура, ГДБОП, ДАНС и Агенция \"Митници\" в пловдивското село Труд на 4 юли. Малко преди това е бил разкрит и друга по-малък цех, намиращ се в село Ръжево Конаре. Задържани са 11 души, като се издирват и още трима. Премиерът Бойко Борисов обясни, че фабриката е направена преди една година, като в нея са вложени около 10 млн. лв. Служителите са били от Украйна и Молдова и са живели на територията на изграденото хале. По първоначална информация цигарите са били изнасяни за Гърция. „Имаме 3,8 % контрабанда - най-ниските контрабандни нива в Европа. Но все пак ни беше много интересно откъде идват тези цигари. Знаехме, че някъде има подобна фабрика. Действат абсолютно конспиративно – произвеждат продукцията и я изнасят“, коментира Борисов. Той поясни, че акцията се е провела по най-добрия начин, като са задържани както тютюнът, така и натоварените с цигари камиони. На въпрос дали това е най-голямата разбира фабрика за нелегални цигари, разбивана в България, Бойко Борисов заяви: „Ние доста такива фабрики сме виждали, но тази е така добре организирана“.", "date": "2019.07.05", "title": "Спецпрокуратурата: Предстои повдигане на обвинения на 12 участници в престъпната група за нелегални цигари"}
{"url": "https://www.faktor.bg/bg/articles/obshtestvo/zakon-i-red/6-mesetsa-zatvor-i-9-000-globa-za-kupuvach-na-glasove-za-dps", "text": "На 6 месеца затвор при първоначално общ режим и 9 000 лева глоба, е осъден купувачът на гласове от Хасково Марин Ангелов. Той беше арестуван на 26 май затова, че е предложил на жена 15 лева, за да гласува за ДПС на евроизборите. Ефективната присъда е след сключено споразумение с прокуратурата, а решението на съда е окончателно и не подлежи на обжалване.", "date": "2019.07.05", "title": "Наложиха 6 месеца затвор и 9 000 лв. глоба за търговец,  купувал гласове за ДПС"}
{"url": "https://www.faktor.bg/bg/articles/obshtestvo/ulitsata/vlastta-abdikira-ot-mashinnoto-glasuvane", "text": "Кабинетът няма намерение да се ангажира с проблемите на машинния вот. Това стана ясно от думите на вицепремиера Томислав Дончев в отговор на парламентарно питане в рамките на редовния петъчен контрол.  Отговорът му е в унисон с факта, че в момента неофициално от ГЕРБ готвят проект за премахване на гласуването с устройствата – засега само за местния вот. На въпрос дали това в действителност е така, днес Дончев отговори с уклончивото „нито да, нито не“, но имало дебат. Във вторник работна група към парламентарната комисия по правни въпроси се събра и взе решение за елиминиране на машинното гласуване на вота за кметове и общински съветници този октомври. Против са само народните избраници от БСП. По закон тази есен трябва да гласуваме с 6000 устройства – два пъти повече от евроизборите през май.  Депутатите взимат повод от доклада на Централната избирателна комисия (ЦИК) за това как е протекъл изборът за Европейски парламент, публикуван няколко дни преди заседанието на въпросната работна група. В него се посочва, че машинният вот е скъп, към него има слаб интерес и се припомня организационният хаос по доставката на устройствата, както и фактът, че нито една държавна институция не пожела да извърши одит и сертификация на машините – което е рецидив. Накрая се наложи това да направят БАН и Софийския университет – като последна възможност. От ЦИК прогнозират още повече проблеми при местния вот поради по-голямата му сложност.", "date": "2019.07.05", "title": "Властта абдикира от машинното гласуване"}
{"url": "https://www.faktor.bg/bg/articles/novini/svyat/evakuiraha-chetiri-sela-zaradi-pozhar-na-ostrov-evbeya-v-gartsiya", "text": "Пожарът на остров Евбея се разраства с нови огнени фронтове. Силният вятър разпалва огнища. Горят горски масиви. В гасенето участват огнеборци, водоносни коли, хеликоптери, спасителни екипи и доброволци. Евакуираха жителите и туристите от четири села. Камбаните на църквите бият непрекъснато и предупреждават хората за опасност. Огънят е далеч от туристическите райони на острова, съобщават от Гражданска защита. Предполага се,че пожарът е следствие на умишлен палеж.  Властите предупреждават, че всички рискови райони на страната се охраняват от полиция и части на армията. Паленето на огън на открито и в близост до гори се наказва с до пет години затвор и глоба. Във връзка с парламентарните избори е засилена охраната по цялата пътна мрежа на страната, както и в близост до рискови за пожари места.  Паленето на огън на открито в Гърция се наказва със затвор.", "date": "2019.07.05", "title": "Евакуираха четири села заради пожар на остров Евбея в Гърция"}
{"url": "https://www.faktor.bg/bg/articles/novini/svyat/putin-razchita-na-italiya-za-da-vazstanovi-dialoga-si-s-evropa", "text": "\"Русия разчита на Италия да се бори за пълно възстановяване на отношенията й с Европейския съюз\", заяви руският президент Владимир Путин след срещата си тази вечер в Рим с италианския премиер Джузепе Конте. На въпрос какви са шансовете след смяната на ръководителите на Евросъюза за разбирателство с Русия Путин отговори: \"Не зависи от нас - от Русия. Вече казах, че сме готови да извървим нашата част от пътя. Разбира се, ако на него няма изкуствено създадени трудности. Шансове винаги има. Перспективи винаги има. Естествени партньори сме в ред области. Географски сме близки. Цивилизационният ни код е един и същ. Затова не виждам непреодолими препятствия на пътя ни към пълното възстановяване на отношенията ни.\" От своя страна Конте изрази мнение, че избирането на комика Володимир Зеленски за президент на Украйна ще даде възможност за диалог за решаване на кризата около анексирането на Крим от Русия преди 5 години.", "date": "2019.07.05", "title": "Путин разчита на Италия, за да възстанови диалога си с Европа"}
{"url": "https://www.faktor.bg/bg/articles/topshpionka-izdavala-britanskite-yadreni-tayni-na-kgb", "text": "Най-добрият шпионин е този, когото никой не забелязва. Той не прави впечатление, тъй като издава секретна информация от местоработата си. Нищо повече не трябва да прави. И ако такъв шпионин е онова, което наричат “сива мишка”, то тогава шансовете са големи да не бъде разкрит, пише германският в. \"Ди Велт\". Мелита Норууд, родена през 1912 г. и починала през 2005 г., е била незабележима.Тя шпионира почти 40 години за Съветския съюз, издава предимно резултати от британските ядрени изследвания. Сега на екран излиза филмът “Тайната на един живот”, който разказва историята на Мелита Норууд, добила известност едва през 1999 г. Обществеността не можеше да повярва. Била ли е наистина топагентка? Да. Москва й дава псевдонима “Хола” и тя остава вярна на Съветския съюз, независимо кой е начело на тази суперсила – Йозеф Сталин, Никита Хрушчов или Леонид Брежнев. Когато името й става известно на цялата нация и извън нея, възрастната лейди, която живее в къща недалеч от Лондон, е дълбоко изненадана. При това “Хола” действително е предавала всички британски ядрени тайни на Москва. Най-вероятно тя е нанесла далеч повече щети, отколкото “Петорката от Кеймбридж” – вербуваните през 30-е години на миналия век от НКВД студенти от елитното висше училище Ким Филби, Доналд Маклийн, Гай Бърджис, Джон Кеърнкрос и Антъни Блънт. Когато  Мелита Норууд е разконспирирана, вече е прабаба. Репортери обсаждат къщата й, тя заявява: “Паметта ми вече не е тази, каквато беше.” Други изявления обаче доказват обратното, тъй като “Хола” е признавала: “Пак бих го направила.” Пред Би Би Си обяснява предателската си дейност: “Исках да предотвратя заника на една система (съветската – б. р.), която осигуряваше на обикновените хора препитание, добро образование и здравеопазване.” До сетния си ден тя е била убедена комунистка. Още като 20-годишна Мелита Сирнис е била въодушевена, че Сталин гарантира прехраната на милиони. Всъщност това е времето, когато в Украйна, Казахстан и други части на Съветския съюз милиони са оставени да измрат от глад. Баща й, латвиецът в изгнание Александър Сирнис, по време на Първата световна война в Южна Англия издава социалистически вестничета. Той умира, когато дъщеря му е едва на 6 години. Тя обаче остава вярна на идеологията му. Едва навършила пълнолетие, Мелита встъпва в редовете на социалистическа партия, а след разцеплението й се присъединява към британските комунисти. От 1932 г. работи като секретарка в British Non-Ferrous Metals Research Association. Става дума за металургично изследователско сдружение, което с годините завоюва ключова позиция в рамките на британската оръжейна индустрия и ядрените изследвания. През 1937 г. Мелита започва да предава на водещ офицер от съветската тайна служба НКВД копия от документи, до които е имала достъп. Това не прави впечатление, тъй като в рамките на служебните си задължения е трябвло да прави копия за вътрешно ползване. Най-вeроятно «Хола» е знаела далеч повече за британските ядрени изследвания с цел създаване на атомна бомба, отколкото министрите в следвоенните правителства. По съображения за сигурност тогавашният премиер и наследник на Чърчил на поста Клемент Атли разпорежда членовете на кабинета да не бъдат уведомявани за британските ядрени секрети. Не е ясно кои точно шпиони са предали на КГБ ключовата информация, позволила на Съветския съюз на 29 август 1949 г. да тества първата си атомна бомба – копие на онази, хвърлена над Нагазаки и причинила огромни разрушения и смърт. Дали е била Норууд? Или германският бежанец Клаус Фукс, работил като физик в американски изследователски център в Лос Анджелис? Или пък «детето чудо» Теодор Холл, най-младият учен в екипа на  западната програма за разработване на ядрени оръжия? Във всички случаи ролята на Мелита Норууд е далеч по-значима от тази на семейство Етел и Юлиус Розенберг – членове на шпионска мрежа, разстреляни през 1953 г. През 1965 г., след близо 30-годишна шпионска дейност, Мелита Норууд попада в полезрението на британското контраразузнаване. Няма последствия до пенсионирането й през 1972 г. Разконспирирана е едва 27 години по-късно. През 1992 г. беглецът от КГБ Василий Митрошин пренася кашони с копия от секретни документи. Британските тайни служби Ми 5 и Ми 6 детайлно проучват документите, преди през 1999 г. Митрошин и историкът от Кеймбридж Кристофър Ендрюда да получат разрешение да публикуват книга по темата. Едва тогава обществеността узнава за предателството на Мелита Норууд. Тя не е изправена на съд. Тогавашният британски вътрешен министър, лейбъристът Джак Стро реши, че поради напредналата си възраст 87-годишната Норууд не бива да бъде подвеждана под съдебна отговорност. Опозицията настръхна: “Държавна измяна не може да бъде амнистирана!” Въпреки това Норууд умира през 2005 г. без да е била изправяна на съд. Девет години след смъртта й появили се нови документи от съветски източници свидетелстват, че в Москва са оценявали “Хола” като далеч по-ценен източник на информация, отколкото “Петорката от Кеймбридж”. (източник: КлубZ.бг)", "date": "2019.07.05", "title": "Топшпионка издавала британските ядрени тайни на КГБ"}
{"url": "https://www.faktor.bg/bg/articles/novini/balgariya/mirazhite-za-f-18-nyama-da-izmiyat-politicheskoto-zaigravane-s-rumen-radev", "text": "Преди няколко дни полковник  , зам.-командир на базата на НАТО в Граф Игнатиево си позволи да направи един почти откровен политически коментар. Офицерът направи внушения, че при избора на нов тип боен самолет експертите били игнорирани и надделели политиците. За негово съжаление и за щастие на обществото немалко специалисти по темата шумно възроптаха, като особено интензивни бяха коментарите във фейсбук групата \"Зона за авиация, техника и военно дело без русофили\". Очевидно смаян от реакцията полковник Русев се опита да се оправдае с една неубедителна публикация, че (едва ли не) той не бил русофил, ами просто искал друг тип самолет - а именно F-18. Сред множеството въпроси, които му бяха зададени, впечатление правят няколко - прости и конкретни, но те останаха без отговор от негова страна: 1. Господин Русев, а Ф-18 била ли е някога обсъждана опция за България. 2. И ако не е, коя от обсъжданите опции приемате за най-добра, тъй като явно сте критичен към Ф-16?  Емоциите около избора на нов тип боен самолет се проведоха пред цялото българско общество и всички знаем, че споменатия от Русев F-18 въобще не е бил обсъждан никога. От друга страна той говори, че при избора е игнорирана експертизата. И тук възниква въпросът - кой от другите самолети, освен F-16 (защото за него това явно е лош избор), би избрал той като експерт. Отговорът е очевиден. За съжаление, но оправданията с въображаемия Ф-18 няма да измият политическото заиграване с Румен Радев.", "date": "2019.07.05", "title": "Миражите за Ф-18 няма да измият политическото заиграване с Румен Радев"}
{"url": "https://www.faktor.bg/bg/articles/novini/svyat/zaev-kam-borisov-balgariya-dade-horizont-na-severna-makedoniya-za-badeshto-chlenstvo-v-es-video", "text": "„Държавите от Западните Балкани трябва да положат максимални усилия и за развитието на добросъседски отношения със своите съседи от Европейския съюз. Несъмнено, един от добрите примери за това е подписването на Договора за добросъседство между България и Република Северна Македония, който направи възможно даването на хоризонт за начало на преговори с Република Северна Македония“. Това заяви министър-председателят Бойко Борисов по време на среща с македонския си колега Зоран Заев в Познан в рамките на Срещата на върха на инициативата „Берлински процес“. Двамата премиери обсъдиха постиженията и предизвикателствата в двустранните отношения пред България и Република Северна Македония.  По време на разговора Бойко Борисов и Зоран Заев отбелязаха, че подписването на Договора за приятелство, добросъседство и сътрудничество даде положителен тласък в партньорството между двете страни.  „Дадохме перспектива на гражданите на Република Северна Македония и създадохме подходящите условия за подписването на Договора от Преспа“, посочи още българският премиер.  „Подписването на договора е най-големият ни успех. Без твоето лидерство това нямаше да е възможно“, заяви от своя страна премиерът на Република Северна Македония Зоран Заев и отправи покана към министър-председателя на България заедно да отбележат втората годишнина от подписването на Договора за приятелство, добросъседство и сътрудничество между двете държави на 1 август и заедно да се поклонят пред паметника на Гоце Делчев.  „Отново приеми моите чувства на приятелство и признателност към теб и България“, каза още по време на разговора премиерът на Република Северна Македония Зоран Заев.  От своя страна премиерът Бойко Борисов посочи, че през цялото време от 1992 година до днес, българската страна е настоявала единствено за обективното предаване на историческите факти.  „Удовлетворени сме, че постепенно, но надяваме се трайно, истината за общата ни история, включително и за Гоце Делчев, започва да се заявява публично от политици на най-високо ниво в Република Северна Македония, като например - президентът на страната Стево Пендаровски“, каза българският премиер.  Министър-председателят Бойко Борисов отбеляза, че в рамките на Срещата на върха на държавните и правителствените ръководители на държавите-участнички в ПСЮИЕ в Сараево идната седмица, ще има разговор и с македонския президент Стево Пендаровски.  „На ниво премиери и министри на външните работи си имаме доверие, но сега трябва да работим за доверие между администрациите ни и комисиите, за да има реален резултат. Нужна е нова динамика в работата на Комисията, която да доведе до бързи и категорични резултати до края на 2019 г., по теми като Илинденско-Преображенското въстание, Гоце Делчев и др.“, подчерта премиерът Бойко Борисов.  Македонският премиер увери министър-председателят Бойко Борисов, че и поетите публично спрямо България ангажименти, в т.ч. издаването на разрешение за възстановяване на паметника на полк. Константин Каварналиев край Дойран са в ход и вече има разрешение за възстановяване на паметника.  Очакванията са през месец октомври България и Република Северна Македония да отбележат съвместно на най-високо ниво 1005-а годишнина от смъртта на цар Самуил.  В хода на разговора двамата министър-председатели изразиха мнение, че това ще е доказателство за ефективното изпълнение на поетите от правителствата ангажименти чрез Протокола от 10 юни, подписан по време на първото заседание на Междуправителствената комисия.", "date": "2019.07.05", "title": "Заев към Борисов: България даде хоризонт на Северна Македония за бъдещо членство в ЕС (Видео)"}
{"url": "https://www.faktor.bg/bg/articles/novini/balgariya/toy-e-parviyat-i-edinstven-v-balgariya-pametnik-na-belogvardeyski-emigranti-shte-bade-izgraden-otnovo", "text": "Общинският съвет в Перник предостави безвъзмездно терен, на който да бъде изграден отново частично разрушеният паметник на белогвардейците от 1930 година, съобщава БНР.  Той е първият и единствен в България паметник на белогвардейски емигранти. Наподобява много Руски паметник в София, направен е от железобетонна конструкция, завършвал е с кръст, а на самия паметник е имало плоча с текст: \"От русите, за русите\".  Монументът се намира в старото гробище в Перник, но през годините е занемарен и полуразрушен.  Съгласно днешното решение на местния Общински съвет белогвардейският паметник ще бъде издигнат в южната паркова зона „Табана” върху площ от 11 кв. м.  Перник е бил един от центровете на руската белоемиграция у нас. Заради бързото му индустриално развитие, след 1921 година тук се установяват много белогвардейци, като колонията е наброявала между 5000 - 6000 души. Белогвардейската емиграция активно е участвала в живота на града.", "date": "2019.07.05", "title": "Първият и единствен в България паметник на белогвардейски емигранти ще бъде изграден отново"}
{"url": "https://www.faktor.bg/bg/articles/novini/svyat/boris-dzhonsan-da-se-podgotvim-za-brekzit-bez-sdelka", "text": "Кандидатът за лидер на Консервативната партия и за следващ британски премиер Борис Джонсън повтори в петък, че е крайно необходимо Великобритания да засили своята подготовка за Брекзит без сделка (излизане от ЕС без двустранно споразумение). Говорейки пред членове на Консервативната партия в Дарлингтън, бившият кмет на Лондон критикува правителството на Тереза Мей за забавяне на подготовката за напускане на ЕС след първоначалния краен срок на 29-и март и за \"объркването\" сред британския бизнес по отношение на възможния резултат от преговорите с Брюксел. \"За да сведем до минимум риска, ние трябва да се подготвим наистина решително за сценарий на Брекзит без сделка\",  предупреди той. Борис Джонсън също така заяви, че неговият краен срок за напускане на Европейския съюз с или без споразумение остава на 31-ви октомври, \"защото имаме достатъчно пораженство и негативност\". Той обясни, че в края на октомври ЕС трябва да може \"да погледне дълбоко в очите ни и да се замисли: \"Боже мой, те наистина ще го направят\".", "date": "2019.07.05", "title": "Борис Джонсън: Да се подготвим за Брекзит без сделка"}
{"url": "https://www.faktor.bg/bg/articles/zaev-optimist-ochakva-do-oktomvri-da-poluchi-data-za-pregovori-s-es", "text": "Премиерът на Северна Македония Зоран Заев очаква, че страната му ще получи дата за започване на преговори за присъединяване към ЕС до октомври 2019 г. Според думите на министър-председателя, предадени от македонския канал \"24 вести\", процесът на разширяване на ЕС може да се води паралелно с извършването на реформи в Съюза, пояснява Фокус. Според премиера, ако Съюза реши да даде дата на Скопие, това ще „потвърди авторитета на ЕС на Балканите и ще насърчи останалите държави да продължат вътрешните си реформи“. „Разбираме и поддържаме идеята за реформи в ЕС, но съм убеден, че този процес може да се води паралелно с разширението“ на Съюза, подчерта Заев. Изказването му е направено по време на срещата в Познан, която е част от Берлинския процес. По-рано стана ясно, че България и Северна Македония ще поемат общо съпредседателство на Процеса.", "date": "2019.07.05", "title": "Заев оптимист - очаква до октомври да получи дата за преговори с ЕС"}
{"url": "https://www.faktor.bg/bg/articles/anketa-dobar-znak-li-e-izbora-na-emil-koshlukov-za-generalen-direktor-na-bnt", "text": "Добър знак ли е изборът на Емил Кошлуков за генерален директор на БНТ? Да Не Нямам мнение", "date": "2019.07.05", "title": "Анкета: Добър знак ли е изборът на Емил Кошлуков за генерален директор на БНТ?"}
{"url": "https://www.faktor.bg/bg/articles/napadnaha-s-nozh-mazh-vav-vlaka-sofiya-burgas", "text": "Сигнал за нападение с нож във влака София – Бургас е подаден снощи малко преди полунощ на тел 112. Подаден е от 31-годишен мъж. Полицията е спряла влака в района на Елин Пелин и е задържала 47-годишен мъж. Пострадалият е откаран в „Пирогов” с прорезни рани по ръцете, след което е изписан. Заради полицейската проверка влакът е престоял 2 часа в района на Елин Пелин.", "date": "2019.07.05", "title": "Инцидент във влака София-Бургас: Нападнаха с нож 31-годишен мъж"}
{"url": "https://www.faktor.bg/bg/articles/izprashtame-goreshtata-yulska-sedmitsa-s-gramotevitsi-na-zapad-slantse-na-iztok", "text": "Около и след обяд, главно над Западна и Централна България, ще се развива купеста и купесто-дъждовна облачност и отново на много места ще превали краткотраен дъжд, с гръмотевици и временни усилвания на вятъра. На отделни места явленията ще са временно интензивни, възможни са и градушки. Максимални температури: между 27 и 32 градуса. Над Черноморието ще бъде предимно слънчево, след обяд - с временни увеличения на облачността, но без валежи. Ще духа слаб до умерен североизточен вятър. Максимални температури на въздуха: 27-29 градуса. Температурата на морската вода е 26-28 градуса. Вълнението на морето ще е 2 бала. Над планините, главно в часовете около и след обяд, ще се развива купеста и купесто-дъждовна облачност и на много места ще има краткотрайни валежи и гръмотевични бури. Ще духа до умерен северозападен вятър. Максимална температура на височина 1200 метра - около 22 градуса, на 2000 метра - около 14 градуса. През почивните дни ще преобладава слънчево време, около и след обяд - с купеста облачност, но вероятността за валежи е много малка. Температурите отново ще се повишават и в неделя, когато ще духа слаб югозападен вятър, на места могат да са и над 35 градуса, съобщават от НИМХ.", "date": "2019.07.05", "title": "Изпращаме горещата юлска седмица с гръмотевици на запад, слънце на изток"}
{"url": "https://www.faktor.bg/bg/articles/sluzhiteli-na-mvr-izlizat-na-protest-za-po-visoko-zaplashtane-za-noshtniya-trud", "text": "Служители на МВР излизат на протест по надслов „За достойни условия и заплащане на нощния труд“ в 14.00 часа пред сградата на Министерски съвет. Исканията на полицаите са за сериозно увеличаване на допълнителното възнаграждение за нощен труд, което в момента е 25 стотинки на час. Протестиращите настояват тази сума да бъде обвързана с минималната работна заплата и да се повиши на 2,50 лв. Протестът на полицаите и надзирателите ще бъде подкрепен от Българския лекарски съюз и КТ \"Подкрепа\". Той съвпада с професионалния празник на МВР, който се чества на 5 юли.", "date": "2019.07.05", "title": "Служители на МВР излизат на протест за по-високо заплащане за нощния труд"}
{"url": "https://www.faktor.bg/bg/articles/novini/svyat/betonovoz-se-vryaza-v-stenata-na-ruskoto-posolstvo-v-teheran", "text": "Камион бетоновоз се е врязал в оградната стена на руското посолство в Техеран, Иран, съобщи в петък руската агенция \"Спутник\". Шофьорът на камиона е загинал на място, а още пет души са били ранени при тежката катастрофа. Местни ирански медии съобщиха, че шофьорът е изгубил контрол над камиона и е ударил два автомобила преди да разбие стената на дипломатическата мисия на Русия в иранската столица. Официалните ирански власти все още не са публикували изявление за инцидента, но се смята, че от инцидента няма пострадали сред руския дипломатически персонал.", "date": "2019.07.05", "title": "Бетоновоз се вряза в стената на руското посолство в Техеран"}
{"url": "https://www.faktor.bg/bg/articles/kakva-e-istinata-za-avariyata-na-ruskata-podvodnitsa", "text": "Трагедията, разиграла се в руски териториални води в Баренцово море на 1 юли 2019, отне живота на 14 души. Министерството на отбраната на Русия обаче съобщи за катастрофата едва ден по-късно. При това то нито назова точните координати на местопроизшествието, нито пък посочи за какъв точно \"дълбоководен апарат\" става дума. Известно беше само това, че той \"се използва за изучаване на придънния слой на Световния океан в интерес на военноморския флот на Русия\".  На 3 юли министърът на отбраната Сергей Шойгу съобщи, че на борда на научно-изследователска станция на военноморския флот на Русия, провеждащ планови изследвания в руски териториални води, е избухнал пожар. В същия ден Дмитрий Песков, прессекретар на президента Владимир Путин, съобщи, че част от информацията за инцидента представлява държавна тайна, поради което няма да бъде обнародвана. Някои руски медии, сред които РБК (\"РосБизнесКонсалтинг\") и \"Новая газета\", информираха, че катастрофата е станала на борда на атомната подводница, наричана \"Лошарик\". Те писаха, че тя не спада към Северния флот, а влиза в състава на Главно управление \"Дълбоководни изследвания\" на руското Министерство на отбраната, което е по-известно под името \"Подводно разузнаване\". Интернет изданието \"Газета.ru\" на свой ред съобщи, че подводницата, която не е носела оръжия на борда си, има възможност да се спуска на дълбочина до 3000 метра и е предназначена преди всичко за дълбоководни спасителни операции. Освен това по мнението на някои експерти, плавателен съд от този тип е способен да разполага дълбоководни мини, в това число и ядрени, да провежда разузнавателни операции и да унищожава телекомуникационни кабели. \"Комерсант\" уточнява, че катастрофата е станала в акваторията на Северния флот в района на Колския залив на Баренцово море и публикува снимка на загиналите на 1 юли членове от екипажа. Интересен детайл е, че на борда са се намирали седем капитана първи ранг (еквивалент на армейското звание полковник). Бе оповестено също така, че на борда са се намирали двама души, удостоени със званието Герой на Русия. Ако може да се вярва на руските средства за масова информация, голяма част от онези, които са били на борда, са сътрудници на засекретен научно-изследователски институт, пряко подчинен на министерството на отбраната. На фона на всичко това може да се предполага, че мисия \"Лошарик\" е била свръхважна. По данни на \"Газета.ru\", пожарът е бил предизвикан от късо съединение в електрическата инсталация на подводницата. Днес (4 юли 2019) министърът на отбраната Сергей Шойгу обяви, че пожарът е избухнал в машинното отделение. По думите му, ядреният реактор не е бил засегнат от пожара. Шойгу подчерта, че подводницата трябва да бъде ремонтирана колкото се може по-бързо, за да се използва отново.  И така: руските власти твърдят, че ядреният реактор на подводницата не е бил засегнат. Според политическия наблюдател Константин Егерт именно това е основният въпрос, свързан с трагедията от 1 юли. Той е убеден, че руските власти никога няма да кажат пред обществеността цялата истина за аварията в Баренцово море. Именно в това се крие и основният проблем - хората с пагони в Русия не са длъжни да се отчитат пред никого, освен пред президента, пише Егерт и продължава: По отношение на армията, полицията и специалните служби, ролята на президента на Русия твърде много прилича на ролята на руските самодръжци. Интересите на държавната безопасност им позволяват да засекретяват всичко, което си пожелаят. Сега може да се предположи, че  неудобните въпроси към властта няма да бъдат прекалено много на брой. Защото в ежедневния си живот руснаците се отнасят твърде равнодушно към военните. Само историята с подводницата \"Курск\" предизвика кратковременен прилив на симпатии към семействата на загиналите. Но не бива да забравяме, че тогава все още съществуваше независимият канал НТВ, който осветяваше историята подробно. Неговите журналисти действително влязоха в ролята на \"четвърта власт\", за което обаче скоро си платиха. Днес армията в Русия се е превърнала в почти затворено общество - дори по-капсулирано, отколкото по времето на СССР. То живее в условието на почти пълна крепостна зависимост от своето началство. На него му е много трудно - да не кажем почти невъзможно - да защити своите права. Армията на практика ври в собствения си сос. А какво точно ще заври в него в случай на голяма политическа криза, един Бог знае. Но на руските военнослужещи им е пределно ясно едно: изнасянето на кирливи ризи на показ е най-тежкото престъпление в очите на началниците. Така че не очаквайте истината за аварията на \"Лошарик\". Освен ако с нейното разследване не се заеме някой Bellingcat, пише в заключение Константин Егерт.", "date": "2019.07.05", "title": "Защо на борда на руската подводница е имало толкова много капитани първи ранг?"}
{"url": "https://www.faktor.bg/bg/articles/iran-nastoyava-za-nezabavno-osvobozhdavane-na-zadarzhaniya-v-gibraltar-supertanker", "text": "Техеран поиска в петък от Великобритания \"незабавно да освободи\" иранския петролен супертанкер, който вчера беше задържан в Гибралтар, като в същото време заклейми този ход като \"неприемлив\". Според официално изявление на иранското външно министерство, Техеран е призовал британския посланик, за да изрази \"много силното си възражение срещу незаконното и неприемливо завладяване\" на танкера, за който се говори, че е превозвал суров петрол към Сирия в нарушение на наложените от ЕС санкции. Иран също така \"призовава за незабавното освобождаване на петролния танкер, имайки предвид, че той е бил задържан по искане на САЩ, въз основа на наличната информация към момента\", се казва в изявлението на външното министерство. Правителството на Гибралтар, което е отвъдморската територия на Обединеното кралство, обяви вчера, че танкерът е нарушил санкциите срещу Сирия, тъй като британските власти смятат, че пренасяната петролна суровина е била насочена към рафинерия \"Баняс\" в Сирия.", "date": "2019.07.05", "title": "Иран настоява за незабавно освобождаване на задържания в Гибралтар супертанкер"}
{"url": "https://www.faktor.bg/bg/articles/yunker-nomiraneto-na-layen-za-shef-na-ek-ne-beshe-mnogo-prozrachno", "text": "Процесът по номинация на Урсула фон дер Лайен за председател на Европейската комисия не беше много прозрачен. Това призна настоящият председател на Европейската комисия Жан-Клод Юнкер, цитиран от \"Ройтерс\" и други медии. \"За съжаление не се превърна в традиция. Аз съм първият и последен \"водещ кандидат\" (Spitzenkandidat)\", каза той, като има предвид процеса, който предвиждаше партията победител на изборите за Европейски парламент да получи право първа да издигне кандидат за председател на Европейската комисия. Европейската народна партия спечели изборите в края на май, но не успя да издигне кандидата си Манфред Вебер заради опозицията на някои от евролидерите. \"Процесът не беше много прозрачен\", призна Юнкер на пресконференция в Хелзинки. Той добави, че неговото назначаване преди пет години е било прозрачно, тъй като е избран от лидерите след провеждане на кампания на изборите за Европейски парламент. Ако бъде одобрена от Европейския парламент, 60-годишната Лайен, военен министър на Германия, ще е първата жена, която ще оглави Комисията, а също и така първият германец от 1967 г. Гласуването в законодателния орган се очаква в средата на юли.", "date": "2019.07.05", "title": "Юнкер: Номирането на Лайен за шеф на ЕК не беше много прозрачно"}
{"url": "https://www.faktor.bg/bg/articles/novini/balgariya/desislava-taneva-mislim-za-mehanizam-stopanite-na-evtaniziranite-svine-da-badat-obezshteteni", "text": "Мислим за възможен механизъм стопаните на евтанизираните свине да бъдат обезщетени. Това каза министърът на земеделието, храните и горите Десислава Танева пред журналисти в парламента във връзка с африканската чума по свинете в Плевенско. Министър Танева посочи, че до момента в България това е едва втори случай. \"Евтанизираните животни са 36 домашни тип заден двор\", каза тя и поясни, че те не са регистрирани, което означава, че не са спазвани мерки за биосигурност. \"Въпреки това, във вторник планираме управителен съвет на Държавен фонд \"Земеделие\". Мислим за възможен механизъм, по които стопаните, на които бяха евтанизирани животните да получат определено обезщетение. Единствено заради това хората, които имат домашни свине в тип заден двор ясно да разберат отговорността, която се носи, особено във високорисковите зони\", допълни Танева. Тя напомни, че в България има над 600 хил. свине и добре развито индустриално свиневъдство. \"Не бива по никакъв начин да допускаме съвсем прагматично подобен риск и подобно заболяване, защото това ще се отрази в крайна сметка и на българския консуматор. В момента ние консумираме значителна част от свинското месо, собствено производство\", каза още министърът.", "date": "2019.07.05", "title": "Десислава Танева: Мислим за механизъм стопаните на евтанизираните свине да бъдат обезщетени"}
{"url": "https://www.faktor.bg/bg/articles/desetki-shveytsarski-voynitsi-porazeni-ot-virus", "text": "Близо 50 швейцарски военни са приети в болница с внезапни стомашно-чревни разстройства. Четирима от тях са в критично състояние. Всички пострадали са от военна академия в кантона Берн. А властите се опитват да установят причината за тази епидемия. Наложената карантина вече е вдигната. Във военната академия \"Ясбах\" се обучават 400 специалисти в областта на киберзащитата.", "date": "2019.07.05", "title": "Над 50 швейцарски войници поразени от вирус"}
{"url": "https://www.faktor.bg/bg/articles/gabriel-ochakvam-ot-finlandskoto-predsedatelstvo-ambitsiya-da-zavarshim-tsifroviya-edinen-pazar", "text": "На финалната права сме за завършването на цифровия единен пазар: 28 от 30-те законодателни предложения вече са договорени. Разчитаме на подкрепата на Финландското председателство на Съвета на ЕС да постигнем споразумение и по оставащите две предложения – създаване на Европейски център за компетентност в областта на киберсигурността и правила за електронната сигурност. След завършването на цифровия единен пазар, прилагането на новото законодателство ще бъде от първостепенно значение. Това ще гарантира, че новите правила на ЕС за цифровите технологии могат да се превърнат в конкретни ползи за гражданите и предприятията\". Това заяви в Хелзинки българският еврокомисар по цифровата икономика и общество Мария Габриел по време на първата официална визита на Колегиума на комисарите начело с Жан-Клод Юнкер за началото на Финландското председателство. Тя наблегна, че е от изключителна важност предложението за европейския киберцентър да бъде прието до края на мандата, защото той ще спомогне за самостоятелна защита на ЕС от киберзаплахи. \"Нужно е да се създаде структура на специализирания експертен център и тя да започне да функционира януари 2021 г.\", каза Габриел. Българският еврокомисар Мария Габриел повдигна и други водещи теми като изкуствения интелект, достъпа до данни и облачни услуги, сигурността, следващия седемгодишен бюджет на ЕС. По отношение на изкуствения интелект, тя приветства Финландия за включването на темата сред приоритетите на нейното председателство. Координираният план за действие на Европейската комисия се изпълнява в сътрудничество с държавите членки и важен ангажимент в него е всички страни да представят национални стратегии за подпомагане на инвестициите в изкуствен интелект. Комисарят насърчи финландската страна да приложи мерки за повишаване на осведомеността и ангажираността на държавите членки с тестовата фаза на етичните насоки за развитие и използване на изкуствен интелект, чието начало беше поставено от нея на 26 юни.  Основаната на данни икономика и свързаните с нея услуги и иновации също ще бъдат ключови приоритети на Финландското председателство. „За да усетим пълноценно ползите от икономиката на данни, преди това е важно да имаме ясни позиции по ключови въпроси. Такива са достъпът до данни, облачните услуги, сигурността и схемите за сертифициране. Приветствам усилията на Финландското председателство в тази посока“, заяви българският еврокомисар. Не на последно място, Мария Габриел обърна специално внимание колко е важно да се защити силен бюджет за цифровизация в следващата многогодишна финансова рамка на ЕС за периода 2021-2027 г. „Изцяло новата програма с бюджет 9,2 милиарда евро „Цифрова Европа“, предложените средства по Механизма за свързване на Европа и програма „Хоризонт Европа“ включват средства за инвестиции в стратегически цифров капацитет. Обединихме се с останалите за важността на цифровите умения и влиянието на цифровите технологии върху обществени теми като здравеопазването и околната среда. Нужно е да отстояваме високо ниво на средства за цифровизация в полза на гражданите и предприятията“, заключи българският еврокомисар по цифровата икономика и общество Мария Габриел.", "date": "2019.07.05", "title": "Мария Габриел: Очаквам от Финландското председателство амбиция да завършим цифровия единен пазар"}
{"url": "https://www.faktor.bg/bg/articles/kremal-potvardi-che-dostavkata-na-sistemi-s-400-v-turtsiya-varvi-po-plan", "text": "Говорителят на Кремъл Дмитрий Песков увери, че доставката на руски системи С-400 в Турция върви по графика, предвиден от договора, предават ТАСС и БТА.  От страна на Кремъл мога да потвърдя, че сделката за С-400 се реализира по план, каза Песков, коментирайки информация, че първата доставка ще започне в неделя.  Планира се първата от руските отбранителни системи С-400, които Анкара купи от Русия, да бъде натоварена на два руски транспортни самолета в неделя на руско военно летище и се очаква да пристигне в Турция следващата седмица, съобщи днес турският телевизионен канал Хабертюрк, без да посочва източник.  Според телевизията руски екип, който ще извърши техническа работа за инсталирането на С-400, се очаква да пристигне в Турция до понеделник.  Хабертюрк уточнява, че първоначално само една установка С-400 ще бъде транспортирана в Турция и доставките ще се извършват поетапно.  Ръководителят на турската Агенция за отбранителна промишленост Исмаил Демир съобщи вчера, че доставките на руските зенитно-ракетни системи С-400 може да започнат следващата седмица.  Руската страна не е посочвала точна дата за начало на доставките, отбелязва ТАСС.", "date": "2019.07.05", "title": "Първата установка С-400 за Турция  тръгва от руско военно летище в неделя"}
{"url": "https://www.faktor.bg/bg/articles/borisov-na-sreshtata-na-varha-v-poznan-klyuchovata-duma-e-doverie-za-tova-tryabva-da-rabotim", "text": "„Ключовата дума е доверие – за това трябва да работим“, заяви министър-председателят Бойко Борисов в изказването си по време на Срещата на върха на инициативата „Берлински процес“ в Познан. Това съобщава правителствената информационна служба.  Пред правителствените и държавни ръководители премиерът Борисов отбеляза, че европейската перспектива на Западните Балкани няма алтернатива.  „Тя е гаранция за сигурност и стабилност в региона, устойчиво икономическо развитие, социален просперитет и продължаване на започнатите реформи в тези държави“, добави министър-председателят Бойко Борисов и акцентира, че разширяването на ЕС с шестте страни от Западните Балкани остава един от външнополитическите приоритети на България.  „За нас е важно Западните Балкани никога повече да не се върнат към състоянието на конфликти, противопоставяне и национализъм, в което се намираха през 90-те години на XX век“, посочи българският министър-председател. Той добави, че ролята на Берлинския процес в това отношение е важна и България приветства инициативата отворените въпроси между шестте държави от региона да бъдат разисквани в този формат.  „Държавите от Западните Балкани трябва да положат максимални усилия и за развитието на добросъседски отношения със своите съседи от Европейския съюз“, акцентира премиерът Борисов. Като такъв добър пример той изтъкна подписването на Договора за добросъседство между България и Република Северна Македония (РСМ), който направи възможно даването на хоризонт за начало на преговори.  „Сред приносите на Берлинския процес е програмата за свързаност, насочена към създаване на условия за икономическо развитие и насърчаване на добросъседските отношения. Включително чрез финансирането на конкретни инвестиционни проекти за регионалната инфраструктура, транспорта и енергетиката“, уточни министър-председателят Бойко Борисов в Познан.  Той отбеляза, че добрите транспортни и енергийни връзки, както и дигиталната свързаност, подобряват живота на хората в региона и спомагат действията на ЕС да станат по-видими.  „От интерес за целия регион и за европейската сигурност е цялостното изграждане на Коридор № 8, който ще позволи свързването на Черно с Адриатическо море“, заяви премиерът Борисов.  Той добави, че България е на кръстопът на Балканите и затова не само за нашата страна, но и за целия ЕС ще бъде полезно изграждането в региона на газови интерконекторни връзки със съседните страни. Те ще допринесат за сигурността и диверсификацията на енергийните доставки в Европа.  „Надявам се и в бъдеще Берлинският процес да продължи да бъде двигател за развитие на местните икономики, да допринася за сближаването на региона с ЕС и за по-добър живот на гражданите на тези страни“, завърши изказването си премиерът Борисов.", "date": "2019.07.05", "title": "Борисов в Познан: Разширяването на ЕС с шестте страни от Западните Балкани остава приоритет за България"}
{"url": "https://www.faktor.bg/bg/articles/tomislav-donchev-1-14", "text": "Вицепремиерът Томислав Дончев каза, че няма как да поеме Предизборния щаб на ГЕРБ, пише \"24 часа\". \"Не, няма как да се случи и е несъвместимо с функциите, които изпълнявам в Министерския съвет\", подчерта пред журналисти Дончев. На предстоящото национално събрание на ГЕРБ в неделя ще има промени в устава за намаляване на заместник-председателите на партията на двама и за създаване на комисия по етика. Според Дончев комисията по етика ще следи не само за вътрешнопартийната дисциплина, а и всеки член, особено този, който е на ръководна позиция, да има поведение, което да бъде в рамките на обществените очаквания и да бъде съответстващо на целите и ценностите на партията. Това ще е помощен орган към Изпълнителната комисия на ГЕРБ, който при нужда ще прави проверки, ще изслушва и ще предлага наказания. Попитан дали бившият заместник-председател на ГЕРБ Цветан Цветанов вече липсва като организатор в партията, Томислав Дончев коментира, че \"организацията в ГЕРБ е на ниво, а иначе липсата е емоционална категория и всеки трябва да отговаря за себе си\". По повод думите на президента на Партията на европейските социалисти и евродепутат от левицата Сергей Станишев, че премиерът Бойко Борисов \"действа не като политик, а като държавник\", и последвалото разграничаване на Изпълнителното бюро на БСП от изказването му, вицепремиерът Томислав Дончев коментира, че \"това е някаква следизборна абстиненция\". В крайна сметка кой е провален и кой успешен политик решават хората на избори, добави той.", "date": "2019.07.05", "title": "Томислав Дончев: Няма как да поема Предизборния щаб на ГЕРБ"}
{"url": "https://www.faktor.bg/bg/articles/sem-izbra-emil-koshlukov-za-shef-na-bnt", "text": "5-членният Съвет за електронни медии гласува с 3 гласа Емил Кошлуков да оглави БНТ. До конкурса се стигна, след като Константин Каменаров беше хванат да кара след употреба на алкохол. Кошлуков предложи модернизация на медията и производство на филми. На второ място с 2 гласа се класира спортният журналист Сашо Йовков. Членовете на СЕМ оцениха качествата и на Сашо Диков, но според тях предлага концепция, която е неизпълнима. Основния проблем пред държавната телевизия остава изхидът от фалита, в който се намира. Стоил ността Рошкев, който води сутрешния блок на телевизията на БСП, получи най-много забележки. Журналистът Явор Симов също не успя да впечатли СЕМ. Припомняме, че Кошлуков беше програмен шеф и временно изпъняващ длъжността директор на \"Сан Стефано\" 29. За Емил Кошлуков гласуваха Бетина Жотева, Розита Еленова и председателката на СЕМ София Владимирова. Ивелина Димитрова и Иво Атанасов гласуваха за Сашо Йовков.", "date": "2019.07.05", "title": "СЕМ избра Емил Кошлуков за шеф на БНТ"}
{"url": "https://www.faktor.bg/bg/articles/andrey-kovachev-ima-negativno-nastroenie-v-evroparlamenta-sreshtu-resheniyata-pri-zatvoreni-vrati-prez-noshtta", "text": "Когато има компромис, абсолютно доволни няма. За съжаление Съветът на Европа реши да приеме решение на затворени врата през нощта - няколко нощи. Така евродепутатът от ГЕРБ/ЕНП Андрей Ковачев обобщи в НС пазарлъците на тъмно за разпределение на най-важните постове в ЕС, предаде Канал 3.   \"За нас бе абсолютно неприемливо социалист да оглави комисията - те бяха втори на изборите, от 200 милиона гласували европейци, 40 милиона дадоха гласа си за ЕНП. От тази гледна точка сме доволни, че г-жа Фон дер Лайен е посочена за председател на ЕК, но Манфред Вебер бе най-доброто, най-демократичното и прозрачно решение\", изтъкна Ковачев.   По думите му кандидатурата на Вебер е паднала, защото \"социалистите и либералите не си удържаха на думата\". \"Председателят на европейските либерали поиска да покажат мускули. Това според мен не е коректно и справедливо, но това е действителността\", отбеляза евродепутатът.   \"Нашето желание бе да има повече легитимност Европейската комисия, която всъщност е европейското правителство. Тук е несправедливостта в този процес - в европарламента има много негативни настроения срещу този начин на взимане на решения през нощта на затворени врата. Не е справедливо също така страните от Източна и Централна Европа да нямат представителство\", отчете Андрей Ковачев.", "date": "2019.07.05", "title": "Андрей Ковачев: Социалистите и либералите не удържаха на думата си"}
{"url": "https://www.faktor.bg/bg/articles/zabraniha-sas-zakon-udryaneto-na-detsa-vav-frantsiya", "text": "Френското правителство прие закон, който забранява използването на насилие като възпитателен метод. Текстът не предвижда наказания, а по-скоро цели да бъде проведена мащабна информационна кампания. Родителите, които упражняват насилие над своите деца също няма да бъдат наказвани. Кметовете обаче ще са длъжни да включат в брачните церемонии изречението: Родителският авторитет се упражнява без физически или психически тормоз\". Такъв надпис ще има и на детските здравни картони.  Приетият закон отменя разпореждане от XIX век, когато Наполеон разрешава насилие над деца с цел дисциплина. Оливие Пако, депутат: Да си родител е трудно. Насилието често е синоним на слабост и провал, защото губим търпение и не намираме точните думи. Лесно е, седейки в тези красиви кресла, да даваме уроци по морал. Целта на този закон е да каже, че насилието никога не е решение. Неправителствени организации алармират, че 85% от французите са упражнявали насилие над деца, а 75% от случаите на злоупотреби над деца са в резултат именно от такива наказания. Изследване сочи, че половината от родителите във Франция са удряли децата си, преди да навършат 2-годишна възраст.  През септември правителството ще представи доклад за насилието от страна на родителите и ще предложи мерки за повече информираност на целевите групи.", "date": "2019.07.05", "title": "Забраниха със закон удрянето на деца във Франция"}
{"url": "https://www.faktor.bg/bg/articles/laden-marinov-kapatsitetat-na-granichnite-punktove-ne-otgovarya-na-potrebnostite-na-horata", "text": "„Смисълът на нашата работа е процесът да е непрекъсваем, така че ние не можем да работим само през деня. Нощен труд се налага да се полага и ще се полага! Надявам се да се обсъди проблемът, да се намери финансиране, така че да отговори на реалните потребности!“ Това каза за БНР вътрешният министър Младен Маринов. Той обясни, че ще направи всичко възможно проблемът със заплащането на нощния труд на полицаите, заради който те обявиха, че излизат на протест,  да бъде разрешен. Маринов подчерта, че това е възможно в рамките на следващия бюджет: \"Подкрепям колегите в техните искания, но всичко е въпрос на финансови възможности. Така че мисля за следващия бюджет и, във връзка с обещаното увеличение на заплатите, ние да направим възможност това увеличение да бъде разпределено включително и да се покрият разходите за нощен труд.\"  В рамките на 2 – 2,5 години няколко пъти е имало увеличение на заплатите, изтъкна Маринов и подчерта: \"Разглеждам нощния труд като по-специфична дейност и правя всичко възможно да постигнем съгласие по отношение на размера и, естествено, това да се даде в перспектива вбъдеще\". За задръстванията по ГКПП-тата с Гърция министърът коментира: „Създадохме организация до известна степен да облекчим контрола по отношение на граждани на европейски страни. Беше изведен и проблемът, когато пътуват малолетни и непълнолетни деца и не се придружават от двамата родители; предприели сме съответните мерки, надявам се сега да е по-облекчено, но самият капацитет на граничните пунктове не отговаря на потребностите на хората. За съжаление обаче, това не е решение само на България. Знаете случая с румънската граница в Русе - от наша страна, ние направихме инфраструктурата, но румънската страна още не е направила. Нашите действия решават проблема на Румъния, а ние чакаме Румъния да направи тяхната инфраструктура, за да реши нашия проблем с опашките. В случая на Гърция, знаете, че там контролът се извършва на една линия, което увеличава с 50% пропускливостта. Разбрали сме се с гръцките колеги те да повишат тяхната пропускливост, така че да използваме максимума. Определил съм и са изготвени допълнителни мобилни устройства, които да проверяват автобусите. Това също ще доведе до по-облекчено преминаване, но като цяло и стратегически трябва да се мисли. Евентуално, когато България влезе в Шенген, поне с вътрешните граници, шенгенските, този проблем може би ще отпадне“. Относно задръстванията по магистралите у нас, той изтъкна, че по пътищата ще има засилено присъствие на органите на реда, но подчерта: „Пикът на придвижване от Западна Европа към Турция е юли месец, така че очакваме това нещо да продължи“. Министърът обеща да е „безкомпромисен“ към служителите, които уронват престижа на ведомството: “Заставам зад всеки служител, който се изпълнява съвестно задълженията, но не е достатъчно само в работата да е съвестен. Полицейският служител е полицейски служител през цялото време, затова ние трябва да сме за пример и такива действия не би следвало се толерират. С началника на 6-о районно сме работили, добър професионалист е, компетентен, теоретично и практически подготвен, но, за съжаление, в определени ситуации, това поведение няма как да бъде толерирано.  По отношение на реализацията на дирекция „Вътрешна сигурност“ - имаме такава реализация в Казанлък, там където имаме сигнали и те се потвърдят, действаме безкомпромисно. Всичко се докладва в прокуратурата. Под неин надзор се извършват и действията", "date": "2019.07.05", "title": "Младен Маринов: Капацитетът на граничните пунктове не отговаря на потребностите на хората"}
{"url": "https://www.faktor.bg/bg/articles/promeni-v-bnr-27-godishna-sotsiolozhka-e-noviyat-shef-na-radio-sofiya", "text": "Роселина Петкова е новият директор на Радио София. Тя поема позицията, която заемаше настоящият директор на Българското национално радио Светослав Костов. Роселина Петкова е родена на 10 октомври 1991 г. Завършва \"Социология\" в Нов български университет. Има опит като репортер, редактор, продуцент на актуални предавания и водещ на новини в различни медии. Работила е в информационни агенции и радиа, била е лице на новините на една от водещите телевизии в България. Завършила е Master Class обучения на \"The Guardian\" в Лондон, Великобритания. Роселина Петкова е автор и водещ на рубриката \"Еспресо с Роси\" в сутрешния блок на Радио София. Познава екипа на медията, който определя като \"пример за хора, които имат идеи, знаят как и искат да работят.\"", "date": "2019.07.05", "title": "Промени в БНР: 27-годишна социоложка е новият шеф на Радио София"}
{"url": "https://www.faktor.bg/bg/articles/edna-trevozhna-sluchka-ot-balgariya", "text": "Главният прокурор Сотир Цацаров е върнал изпратения до него годишен доклад на Българския Хелзинкски комитет (БХК) за състоянието на правата на човека в България. Цацаров е изпратил обратно на подателя и две други публикации: нови издания на Комитета за практиката по антидискриминационни дела и наръчник по антидискриминационно право. От БХК посочват, че главният прокурор е постъпил по същия начин и миналата година. На свой ред зам.-главният прокурор Иван Гешев, за когото Комисията за защита от дискриминация реши, че не е нарушил закона със знаменателната си реплика „и циганите така правят”, не е върнал бройките, изпратени му от Комитета. Затова пък е пратил на БХК ученически издания на \"Под игото\" от Иван Вазов и на сборник разкази от Йордан Йовков. В първата книга г-н Гешев е отбелязал глава XXII - \"Батареята на Зли дол\". В нея българите се изправят срещу Османската империя, въоръжени с едно-единствено черешово топче. Във втората книга е маркиран разказът на Йовков за циганката Божура. В него майката на Божура се възползва от състраданието на хората към дъщеря ѝ, за да припечелва. Не е ясно какво точно иска да каже г-н Гешев с „подаръка” си за БХК. Но можем да спекулираме, че се самоидентифицира като борец за свободата и оцеляването на българщината. Изглежда също, че шефът на специализираната прокуратура иска да поучава и назидава. Във всеки случай поведението на двамата висши магистрати е неуважително. Цялата случка нямаше да заслужи особено внимание, ако въпросният доклад на БХК не съдържаше редица притеснителни констатации, според които състоянието на човешките права в България се влошава. В глава 1 се казва, че партиите от т.нар. „малък коалиционен партньор” са „известни в обществото със системното подбуждане към омраза, дискриминация и насилие към ромите, мюсюлманите, мигрантите и ЛГБТИ-общностите”. Спомената е преориентацията на БСП към „консервативни и антиевропейски политики\". Посочени са „расистките и ксенофобски подстрекателства\" срещу ромите. Нарастват и случаите на незаконна употреба на сила над задържаните в полицейските управления. Специално внимание е отделено на скандалното изказване на Валери Симеонов по адрес на майките на деца с увреждания („кресливи жени с уж болни деца”). Докладът оспорва и решението на КС, с което т.нар. Истанбулска конвенция е обявена за противоконституционна. Изразена е тревогата, че това решение е необяснимо в контекста на насилието над жени в страната, което е достигнало „тревожни размери”. Споменати са „многобройните случаи на заплахи и тормоз над журналисти, както и на упражняван по­литически натиск спрямо журналисти и медии”. Осветена е ролята на определени медии, които водят студена война срещу неправителствени организации като БХК. Много от посочените констатации кореспондират с критичните оценки на ЕК за съдебната система в България. Става дума за същия този мониторинг, който открай време е трън в очите на българските управляващи и за чието отпадане премиерът Борисов (безуспешно) се опита да се спазари с Франс Тимерманс. България си остава най-корумпираната страна в ЕС, свободата на словото е застрашена, а от ЕК и Венецианската комисия многократно поставят въпроса за изграждането на работещ механизъм за подвеждане под отговорност на главния прокурор. Вместо това правосъдният министър Данаил Кирилов предлага разпоредби в тази посока, но „в пакет” спрямо „тримата големи\" в съдебната система. Остават съмненията, че целта е да бъде „ударен” критичният към управляващите шеф на ВКС Лозан Панов. Министър Кирилов, разбира се, отрича. В редица случаи разпоредбите на Закона за защита от дискриминация се прилагат избирателно, а има и магистрати, които все още не правят разлика между пряка и непряка дискриминация. Емпиричната социология показва разпространение на езика на омразата, увеличават се социалните дистанции между българи и роми. За Цацаров и Гешев посочените проблеми явно не съществуват. Остава само да се надяваме, че двамата магистрати не са убедени в своята непогрешимост. Можем да контрираме „литературните доводи” на г-н Гешев, като му подарим например „Сто години самота” на Габриел Гарсия Маркес. В този роман Мелкиадес, „циганинът с планинска брада и врабешки ръце”, блести с ума и честността си. Той не желае да натрупа състояние от търговията с такива „чудеса\" като магнити, далекогледи, лупи и ледени висулки, които в очите на наивните жители на Макондо изглеждат безценни. Няма смисъл обаче да прибягваме до литературни дуели. Защото дефектите в съдебната система засягат всички български граждани. Не трябва ли всички да сме разтревожени, когато КПКОНИ раздава извинителни бележки на силните на деня; когато се издават присъди с максимална строгост срещу политици „без гръб”, за да се хвърли прах в очите на Брюксел (делото срещу Иванчева и Петрова); когато прокуратурата не желае да изясни истината за КТБ, защото ще бъдат засегнати интересите  на някои велможи? Уви, за инертното мнозинство отговорът е отрицателен.", "date": "2019.07.05", "title": "Една тревожна случка от България"}
{"url": "https://www.faktor.bg/bg/articles/novini/balgariya/tsvetanov-nyama-po-golyama-chest-ot-tova-s-tsenata-na-zhivota-si-da-zashtitavash-svoite-sagrazhdani-i-rodina", "text": "„Приятели, днес се навършват 140 години от създаването на Министерството на вътрешните работи и отбелязваме професионалния празник на ведомството. На работещите в системата пожелавам здраве, дълголетие, сили, смелост и воля, за да продължат ежедневно да бдят над спокойствието и сигурността на нас и нашите семейства.” Това написа на страницата си във фейсбук бившият лидер в ГЕРБ и екс министър на вътрешните работи Цветан Цветанов. Именно през негови министерски мандат МВР постигна най-високи успехи в борбата с организираната и битовата престъпност. „На младите и на наскоро постъпилите в служба бих искал да кажа, че няма по-голяма чест от това с цената на живота си да защитаваш своите съграждани и своята Родина.  Честит празник!”, акцентира Цветанов.", "date": "2019.07.05", "title": "Цветанов: Няма по-голяма чест от това с цената на живота си да защитаваш своите съграждани и Родина"}
{"url": "https://www.faktor.bg/bg/articles/gersi-gashi-tova-che-na-varha-na-evropeyskata-diplomatsiya-mozhe-da-zastane-ispanets-ne-oznachava-che-es-shte-se-otkazhe-ot-kosovo", "text": "България и Северна Македония ще поемат ротационното председателство на Берлинския процес през 2020 година. Това обявиха вчера външните министри на двете държави Екатерина Захариева и Никола Димитров в Познан - петия по големина град в Полша, който настоящият ротационен председател е избрал за срещата на върха, защото е равно отдалечен и от Берлин, и от Варшава. В Познан обаче направи впечатление отсъствието на множество министри от западноеврпоейските държави, част от инициативата на Берлинския процес. Сръбският министър на външните работи Ивица Дачич бе първият дипломат, който произнесе на глас въпроса за важността на подобни срещи, докато част от европейските лидери категорично заявяват, че все още е рано за разширяване на ЕС. Регионалното сътрудничество и транспортното свързване са сред ключовите теми, които се обсъждат вече втори ден на срещата. Очаква се днес да бъде подписано споразумение за задълбочаване на сътрудничеството. Герси Гаши, който е родом от Косово и в момента прави изследвания на политическите процеси в института „Демокрация за развитие“ в Прищина. Пред БНР той сподели: „Мисля, че Берлинският процес трябва да ускорява изпълнението на това, което е подписано и казано от лидерите. То наистина може да промени живота на хората в положителна посока. Ще дам пример с роуминга - таксите за роуминг паднаха, защото лидерите го решиха и се подписаха под споразумението“. В Косово се усеща известно разочарование, че когато държавата изпълни поставените от Европа изисквания, не получава обещания ѝ дивидент. „Сега е много актуална темата за отпадането на визите. Ние работихме по изпълнение на критериите за безвизов режим и ги изпълнихме, но либерализацията на режима все още не се е случила. Ние сме единствената страна от региона, поставена в тази ситуация с необходимост от визи. Гражданите усещат това отношение от страна на ЕС. Въпреки че проучванията показват много висока подкрепа за евроинтеграцията, тя може да започне да затихва“, заяви още Гаши. Все още има европейски държави, които не признават независимостта на Косово, сред които е и Испания. На въпрос дали се притестява от нови пречки пред евроинеграцията на Косово, ако испанецът Жозе Борел стане върховен преговарящ в следващата ЕК, Гаши отговори: „Косово отдавна е показало, че неговият път е чрез евроинтеграцията. Години наред демонстрираме, че това е мисия за нашата държава. Това, че сега на върха на европейската дипломация може да застане испанец, не означава, че ЕС ще се откаже от Косово и ще ни спре по пътя ни към еврочленство. Ако ме питате обаче дали Косово постига достатъчно голям прогрес, за да получи по-голямо доверие от Брюксел, отговорът ми е отрицателен.\" За поредното нагнетяване на напрежението между Косово и Сърбия той каза: „Основният проблем е, че има много повече опити за намеса от страна на Белград, който се опитва да влияе на сръбското население в Северно Косово. Това е изклчително тревожно. Всяко действие, което се основава на етническа принадлежност, води до проблем. Всъщност то дава повод за допълнително разделение, вместо да вървим към интеграция. Мисля, че подобен подход нанася много по-големи щети в сравнение с който и да е друг метод. Именно затова идеята да се разменят територии заради етническата принадлежност на населението, живеещо в тях, е неприемлива за мен. Мисля, че изобщо не трябва да се допуска да се говори за промяна на границите, защото дори и самата идея може да доведе до опасни последици. Мисля, че не трябва да обсъждаме процесът на интеграция единствено между две отделни общности. Позитивите от нея ще се усетят от абсолютно всички, а не само от тези две отделни групи хора. Интеграцията трябва да осигурява по-добър начин на живот на всички хора\".", "date": "2019.07.05", "title": "Герси Гаши: Жозеп Борел няма да спре Косово по пътя към еврочленство"}
{"url": "https://www.faktor.bg/bg/articles/narodnoto-sabranie-prie-na-parvo-chetene-zakona-za-kontsesiite", "text": "Лидерът на опозицията в Гърция Кириакос Мицотакис се оказа уверен в победата преди общите избори в страната, насрочени за неделя, това пише гръцкото електронно издание Ekathimerini. Мицотакис обяви, че водената от него партия е “по-обединена и жизнена от всякога“.  По време на митинг, 51-годишният гръцки политик обеща да възстанови гръцката средна класа, която по неговите думи е била „унищожена“ от управляващата в момента СИРИЗА. Мицотакис освен това обвини лявото правителство в лоша икономическа политика – „Гърция щеше да излезе от кризата по-рано, ако не беше разрушителното управление на СИРИЗА“, обяви опозиционерът.  Мицотакис, на когото предварителните проучвания дават комфортна преднина преди изборите в неделя, обяви че „международните пазари вече са изразили своята надежда за следващото правителство“.", "date": "2019.07.05", "title": "Кириакос Мицотакис: В неделя Гърция ще обърне страницата"}
{"url": "https://www.faktor.bg/bg/articles/novini/balgariya/fandakova-razpredelenieto-na-sredstvata-za-uchebnite-zavedeniya-tryabva-da-bade-na-baza-postignati-rezultati", "text": "Разпределението на средствата за учебните заведения трябва да бъде на база постигнати резултати. Това каза кметът на София Йорданка Фандъкова по време на форум, посветен на качеството на образованието. “София има шанс в нея да се намират най-много и най-добрите университети. Но това е свързано и с по-големи изисквания на бизнеса и гражданите“, посочи тя. „Предизвикателства пред висшето образование в страната са големи. От една страна намаляващият брой студенти, а от друга изисквания и качество на образованието. Развитието на София се дължи на образованите и предприемчиви млади хора“, отбеляза тя. Според Фандъкова реформите и промяната са свързани със средства, но по думите й много важен е начинът на разпределение. Столичният кмет обясни, че най-добрият начин за финансиране на учебните заведения е на база постигнати резултати. Фандъкова изтъкна, че е диалогът за образованието трябва да се води постоянно.", "date": "2019.07.05", "title": "Фандъкова: Разпределението на средствата за учебните заведения трябва да бъде на база постигнати резултати"}
{"url": "https://www.faktor.bg/bg/articles/ruskite-voenni-zapochnaha-ucheniya-v-cherno-more-kadeto-paralelno-se-provezhdat-manevri-na-nato", "text": "Руските военни започнаха планирани учения в района на Черно море, където паралелно с това се провеждат маневрите на НАТО, носещи името „Морски бриз“, това съобщиха от пресслужбата на руския черноморски флот, предава РИА Новости. Агенцията съобщава още, че в руските учения ще участват около 10 кораба, в това число големите десантни съдове „Азов“ и „Цезар Куников“. Корабите ще извършат маневри на морския полигон, а в края на ученията ще бъде проведена артилерийска и стрелба с ракети по специални мишени.  Според официално разпространеното съобщение от Москва, „Групата кораби на черноморския флот ще продължат редицата мероприятия за контрол на дейностите на натовските морски съдове, участващи в учението „Морски бриз 2019“ в северозападната част на Черно море\".  Агенцията припомня, че в ученията на Алианса участват около 30 кораба, също толкова самолети и най-малко 900 души. От руското министерство на външните работи определиха маневрите на НАТО като опит за дестабилизация на ситуацията в региона.", "date": "2019.07.05", "title": "Руските военни започнаха учения в Черно море, където паралелно се провеждат маневри на НАТО"}
{"url": "https://www.faktor.bg/bg/articles/novini/balgariya/iliyana-yotova-s-bsp-se-razbirame-s-polovin-duma-s-radev-vodim-razlichna-politika-ot-tazi-na-ms", "text": "Вицепрезидентът Илияна Йотова коментира промените в закона за партийните субсидии. Според нея, Румен Радев може и да не наложи вето, въпреки че имало противоречиви текстове. \"БСП е била и в по-тежка ситуация, от която е излизала. През 1999 г. трябваше да се явяваме на местни избори и имахме резултат почти колкото СДС\", заяви пред БТВ Йотова. Според нея имената на Сергей Станишев и Кристалина Георгиева, които се завъртяха като кандидатури за постове в ЕС не са случайни.  Те били предложени от различни премиери, коментира Йотова, като уточни, че информацията ѝ е от бивши колеги в Европарламента. Според нея губещи след евроизборите са страните от Източна Европа, тъй като отново не се давало право на гражданите да вземат решения, а това ставало от няколко души. Йотова прогнозира криза с разширяването на Западните Балкани. \"Президентството вече не е институция придатък. Ние имаме своята политика и своите виждания. Не пречи да работим с министрите\", коментира отношенията между Румен Радев и Бойко Борисов Илияна Йотова. \"Няма тунел между \"Позитано\" 20 и \"Дондуков\" 2. Няма стиковане на позиции. С БСП се разбираме с половин дума. Животът ми е минал в тази партия. Не мога да се събудя и да съм друг човек. Затова си говоря по-скоро с другите партии\", каза още Йотова.", "date": "2019.07.05", "title": "Илияна Йотова: С БСП се разбираме от половин дума, с Радев водим различна политика от тази на МС"}
{"url": "https://www.faktor.bg/bg/articles/miliarderat-kris-klayn-zagina-v-zhestoka-katastrofa-s-helikopter", "text": "Хеликоптер със седем американци на борда се разби в близост до бахамския остров Гранд Кей на път за Форт Лодърдейл, Флорида, предаде БТА, цитирайки бахамската полиция. Няма оцелели при катастрофата. Според изявлението на силите на реда контактът с хеликоптера е бил загубен скоро след като се отдалечил от острова. По-късно властите и местни жители открили мястото на катастрофата на около 3 км от острова. Загинали са трима мъже и четири жени, чиито имена полицията не съобщава. Вестник \"Реджистър-хералд\" от Бекли, Западна Вирджиния, цитира изявление на губернатора Джим Джъстис, който съобщава, че един от загиналите при катастрофата е милиардерът Крис Клайн. Изданието го описва като \"въглищен магнат\" и \"благотворител на Западна Вирджиния\" и цитира изявлението на губернатора, който изразява съжаление за кончината му. Според списание \"Форбс\" състоянието на Клайн се изчислява на над 1,8 милиарда долара. Бахамската полиция не съобщава причината за катастрофата. По случая се води разследване, в което участва и службата по гражданска авиация.", "date": "2019.07.05", "title": "Милиардерът Крис Клайн загина в жестока катастрофа с хеликоптер"}
{"url": "https://www.faktor.bg/bg/articles/novini/svyat/naslednikat-na-mogerini-koshmar-za-rusiya", "text": "С номинацията на бившия испански външен министър Жозеп Борел за върховен представител във външната политика Испания се върна в първите редици на европейската политика. Постът, който преди десет години се заемаше от бившия генерален секретар на НАТО Хавиер Солана, обаче отива при човек, известен с твърде острия език и разследване, лишило го от сума колкото три евродепутатски заплати. Номинацията му от испанска страна бе сигурна, но не и решението на Съвета. Санчес работеше за две несъвместими задачи - социалдемократ начело на Еврокомисията и испанец (от същото семейство) сред петте ключови поста. Така, ако холандецът Франс Тимерманс бе одобрен от европейските лидери, Борел вероятно нямаше да бъде избран, пише \"Ел паис\". Изглежда, \"съюзът на (френския президент Еманюел) Макрон и (испанския премиер Педро) Санчес се е показал ефикасен, когато дойде времето да бъде отстранен (Манфред) Вебер\", пише \"Ла расон\". От друга страна пробивът за Испания не е значима промяна за социалистите, получили и предишния път същия пост. Санчес обаче настоява, че този път ролята на върховния представител по въпросите на хуманитарните помощи и отношенията с Африка ще е по-силна, а освен това същото политическо семейство ще вземе икономическия и финансов ресор в комисията. Борел внимава как коментира въпроса и е предпазлив в оценката дали ще бъде назначен, отбелязва \"Ел мундо\". \"Ел паис\" го цитира с думите, че за него е \"чест\" да бъде номиниран за поста. \"Предложеният на поста не може да се държи сякаш вече е сложен на него,\" обясни и в интервю за радио \"Кадена СЕР\". Ако обаче бъде одобрен, той ще остави ресор, където още от началото на кабинета на Санчес преди година започнаха сериозни промени. Мадрид се оказа активен не само в Северна Африка, а се опита да се \"върне\" в Латинска Америка, отношенията с която дълго бяха хладни. Това бе само част от промените, започнати от Санчес - по време на предшественика му Мариано Рахой Испания бе заета предимно със собствените си икономически проблеми. След като болезнените реформи на Рахой очертаха изхода от кризата, Санчес обаче потърси място за страната си на европейската сцена. Неслучайно Елисейският дворец бе първото място, което посети в деня след евроизборите - за да търси съюз с Макрон за висшите постове. Това бе и една от причините името на Борел да се появи като евентуален върховен представител още същия ден. Каталунецът Борел бе и сред силните происпански и проевропейски гласове в най-трудните моменти на кризата с Каталуня през 2017 г. Той често бе нападан от партиите на независимостта, а от няколко дни свързани с тях издания - чиито позиции подхванаха и издания като \"Спутник\" - го наричат главен борец срещу сепаратизма в Европа. Това \"при всички положения ще е само маргинален въпрос\", каза той, цитиран от \"Еуропа прес\". Важна за кабинета тема се оказа и Русия, която той в интервю нарече \"враг\", навличайки си гнева на Москва. С повишено внимание го наблюдават и Израел, и арабските държави. При първите причината е, че Борел, иначе прекарал лято в кибуц (и там срещнал бъдещата си съпруга) изразява в последните години силно пропалестински позиции и е наричал премиера Бенямин Нетаняху \"арогантен\" (въпреки че преди е говорил за \"еврейския характер на Израел\"). За вторите проблемът е, че го смятат за недостатъчно критичен към Иран. Последното притеснява и израелските власти - твърдението на ислямската република, че ще изпепели страната им, е определяно от него с думите: \"Нищо ново.\" Американският президент Доналд Тръмп обаче също няма да е доволен. Борел нарича САЩ \"съюзник, който ни обръща гръб\", а за Белия дом казва, че е \"обсебен\" от Иран, който може да оцелее след санкциите, ако Тръмп не бъде преизбран. Борел може да се приеме нееднозначно и на Балканите - дори само заради факта, че е испанец. Мадрид не признава независимостта на Косово и дори постави под въпрос новата стратегия на Еврокомисията за Западните Балкани, представена по време на българското европредседателство. И той, като други номинирани на високите постове (например Урсула фон дер Лайен, която може да оглави комисията) е обект на разследване. Миналата година му бе наложена глоба от 30 хил. евро заради нерегламентирано търгуване с борсова информация чрез достъп до конфиденциални данни. Нарушението е извършено по време, когато той не е министър, нито заема държавен пост - ноември 2015 г. Борел настоява, че случаят, свързан с продажбата на акции в енергийната компания \"Абенгоа\" (по време, по което е член на управителния ѝ съвет) е свързан само с 8% от акциите, които има в компанията. Признава обаче, че сделката е \"създала впечатлението за нередности\". \"Абенгоа\", компания, инвестирала в големи проекти за възобновяема енергия, бе на ръба на фалита през 2015, когато сключи сделка с кредиторите си.", "date": "2019.07.05", "title": "Наследникът на Могерини: Кошмарът на Русия"}
{"url": "https://www.faktor.bg/bg/articles/ungarka-s-balgarski-koreni-oglavi-evroparlamenta", "text": "Родена в София унгарка с български корени стана заместник-председател на Европейския парламент. Сред 14-та заместници на Давид Сасоли, избрани в сряда с мандат две години и половина, е и името на Клара Добрев - съпруга на бившия унгарски премиер Ференц Дюрчан, родена в София през 1972 г. Д-р Добрев встъпва в поста като представителка на \"Демократична коалиция\" на Дюрчан.  Д-р Клара Добрев е родена на 2 февруари 1972 г. в София. Майка ѝ Пирошка Апро е унгарски търговски съветник в София през 1970-те години и дъщеря на дългогодишния член на Политбюро на Унгарската социалистическа работническа партия Антал Апро. Дядо ѝ по майчина линия, Антал Аро, е бил министър на индустрията на Унгария през 50-те и 60-те години. Баща ѝ е българският инженер Кирил Добрев. От 1994 г. е член на Унгарската социалистическа партия. Между 1995 и 1997 г. работи като секретар във финансовото министерство на Унгария. През 1997 г. Добрев завършва висше образование в Будапеща, специалност \"Право\". Придобива и научната степен доктор и преподава финансово право в университет ЕЛТЕ, Будапеща. През 2001 - 2002 г. е шеф на предизборния щаб на Петер Медеши, министър-председател на Унгария между 2002 - 2004 г.  От 2002 до 2004 г. е заместник-председател на Службата за фондове от Европейския съюз към унгарското правителство. След избиране на съпруга ѝ за министър-председател подава оставка. Със съпруга си Дюрчан имат 3 деца. На парламентарните избори през 2018 г. е част от кампанията на \"Демократична коалиция\" на Ференц Дюрчан (ДК се отделя от социалистите през 2011 г.). На изборите ДК влиза като малка партия и почти да удвоява резултата си - от 4-ма на 9-ма депутати от общо 200. През 2019 г. влиза в политиката като водач на листата на социалдемократическа \"Демократична коалиция\" за изборите за Европейския парламент. С изненадващ резултат за нейната партия от 16,05% - по-добре от всички проучвания - тя е избрана за член на Европейския парламент.", "date": "2019.07.05", "title": "Унгарка с български корени стана зам.-председател на Европарламента"}
{"url": "https://www.faktor.bg/bg/articles/borisov-i-zaev-poemat-predsedatelstvoto-na-berlinskiya-protses", "text": "Премиерите на България и Северна Македония, Бойко Борисов и Зоран Заев, ще приемат днес председателството на Берлинския процес.  Държавите от Балканите извън ЕС, заедно с Хърватия, Словения и големите страни от Западна Европа, търсят общи проекти, които могат да подобрят свързаността и сътрудничеството им, а България и тази година е част от този процес.  Домакинът тази година е Полша.  Борисов и Заев, заедно с германския канцлер Ангела Меркел и полския премиер Матеуш Моравецки, ще дадат пресконферензия в 16 часа, с която ще поемат полските функции до 2020 г. Следващата среща на върха ще се организира както в София, така и в Скопие, отбелязва агенция МИА.  В съобщение на правителствената пресслужба се казва, че на срещата \"държавните и правителствените ръководители на страните ще обсъдят постиженията и предизвикателствата пред страните от региона на Западните Балкани.\"  Теми на срещата на върха според правителството в София ще са \"засилване на регионалното сътрудничество с цел постигане на свързаността в секторите на транспорта, енергетиката, търговията, цифровизацията, инвестициите между страните от региона на Западните Балкани и укрепването на добросъседските отношения\". Обсъжданията идват в неподходящ момент, когато Скопие и Тирана останаха без дати за начало на преговрите с ЕС засега, а френският президент Еманюел Макрон отново допусна, че ЕС може би трябва първо да се реформира и едва след това - да се разширява. От стартирането на тази инициатива за първи път една страна от Западните Балкани, кандидат за членство в ЕС като Северна Македония, е съпредседател и заедно с България, държава-членка, ще организира и координира проекти за подкрепа на регионалното сътрудничество и европейските интеграции в Западните Балкани.  Берлинският процес бе иницииран от Германия за насърчаване на регионалното сътрудничество на Западните Балкани и в подкрепа на политиката на разширяване на ЕС. Първата Среща на върха се състоя на 28 август 2014 г. в Берлин. Следват срещи на високо равнище във Виена през 2015 г., Париж през 2016 г., Триест през 2017 г. и Лондон през 2018 г. Участници в процеса са страните от Западните Балкани - Сърбия, Република Северна Македония, Босна и Херцеговина, Черна гора, Косово и Албания, и държави членки на ЕС – Полша, Великобритания, Германия, Франция, Австрия, Италия, България, Хърватия и Словения.  За първи път България е поканена да участва в Берлинския процес на Срещата на върха в Триест през 2017 г. Страната ни е желан партньор с оглед на активната работа в региона и постигнатите резултати по време на Българското председателство на Съвета на ЕС през 2018 г., като основен приоритет бяха именно страните от Западните Балкани.  „Една от основните цели на Берлинския процес е да свърже хората и бизнеса. Днес всички използвахме думата помирение, защото то ще ни позволи да изградим общо бъдеще, стъпвайки върху истината от историята: чрез създаване на общи инициативи, физическа свързаност, общи младежки организации като „Райко”, т.е. да се научим да живеем заедно и да изграждаме общо бъдеще”, коментира в четвъртък министърът на външните работи на България Екатерина Захариева на среща в Познан с колегите си от държавите от Берлинския процес.  Германският държавен министър по европейските въпроси Михаел Рот пък приветства предстоящото съвместно председателство на Берлинския процес от България и Северна Македония.", "date": "2019.07.05", "title": "Борисов и Заев поемат председателството на Берлинския процес"}
{"url": "https://www.faktor.bg/bg/articles/pg-na-bsp-za-balgariya-osvobodi-zamestnik-predsedatelya-na-grupata-anton-kutev-i-sekretarya-kristian-vigenin", "text": "ПГ на „БСП за България“ e направила промени в ръководството си. Това съобщи председателят на Народното събрание Цвета Караянчева в началото на днешното пленарно заседание. За промените е съобщил заместник-председателят на ПГ на „БСП за България“ Драгомир Стойнев. Стана ясно, че промените са гласувани на 2 юли 2019 г. от Общото събрание на парламентарната група. На заседанието е освободен Антон Кутев от поста заместник-председател на ПГ на „БСП за България“, а Кристиан Вигенин се освобождава от поста секретар на групата. Общото събрание е избрало Пенчо Милков, Димитър Данчев и Александър Симов за секретари на ПГ на „БСП за България“.", "date": "2019.07.05", "title": "\"БСП за България\" освободи зам.-председателя на ПГ Антон Кутев и секретаря Кристиан Вигенин"}
{"url": "https://www.faktor.bg/bg/articles/indiya-na-krachka-ot-nay-golyamata-sdelka-za-iztrebiteli-v-sveta", "text": "Индия направи важна крачка към осъществяването на най-голямата сделка за изтребители в света към този момент. Азиатската страна иска да закупи 114 самолета, като споразумението за тях се очаква да бъде над 15 милиарда долара. Страната вече е получила първите оферти за нея от водещи производители във военната индустрия, включително от американските Boeing и Lockheed Martin, както и от шведската Saab. Едно от условията на сделката, която търси Индия, е поне 85% от производството на изтребителите да бъде на нейна територия, пише Bloomberg. Модернизирането на отбраната на страната е ключов приоритет на премиера Нерендра Моди, който не успя да сключи много споразумения в тази посока по време на първия си мандат. По думите на министъра на отбраната на Индия Шрипад Наик оценката на предложенията на кандидатите вече е започнала. Към момента военновъздушните и военноморските сили на Индия се нуждаят от 400 бойни самолета, показват изчисления на правителството. Според информацията предложението на Boeing идва в партньорство с държавната Hindustan Aeronautics и Mahindra Defence Systems за самолети F/A - 18. Lockheed Martin ще наддава в партньорство с конгломерата Tata Group за модел F-21, а шведската Saab работи с милиардера Гаутам Адани с предложение за своите Gripen.", "date": "2019.07.05", "title": "Индия на крачка от най-голямата сделка за изтребители в света"}
{"url": "https://www.faktor.bg/bg/articles/izpalnitelnoto-byuro-na-bsp-se-razgranichi-ot-otsenka-na-stanishev-za-borisov", "text": "Изпълнителното бюро на БСП се разграничава от думите на президента на ПЕС Сергей Станишев, че премиерът Бойко Борисов действа като държавник, а не като политик, се казва в съобщение до медиите, получено тази сутрин. В него се казва, че такава оценка е крайно неадекватна. \"България е най-бедната и най-корумпирана страна в ЕС. Заради корупция не ни приемат в Шенген. Потъпкана е парламентарната република, разделението на властите и правовата държава. На дъното сме по свобода на словото. Заявяваме, че позицията на БСП относно политиката на Борисов и ръководеното от него правителство остава непроменена - те са вредни за България и промяната е необходима\", се посочва в съобщението. По-рано през седмицата Борисов обяви, че номинирането на Станишев за кандидат за съпредседател на Европейския парламент заедно с Манфред Вебер от Европейската народна партия е чест и гордост за България и депутатите от ГЕРБ ще гласуват за него. До там обаче не се стигна, след като Станишев поиска кандидатурата му да бъде оттеглена, заради единството на ПЕС. Напрежението между ръководството на БСП и лидера на партията на европейските социалисти стана видимо през април, когато Корнелия Нинова предложи листа за евроизбирите, в която не присъстваше името на Станишев. Опитът на тясното ръководство на партията обаче той да бъде отстранен от листата бе неуспешен и той все пак попадна на петото място в нея. В последствие, чрез преференции Станишев дори се издигна до второто място и отново влезе в европейския парламент. Според социалисти по време на цялата кампания са спирани изявите на Станишев както в големите градове, така и в медии.", "date": "2019.07.05", "title": "Изпълнителното бюро на БСП скочи срещу Станишев заради оценката му за Борисов"}
{"url": "https://www.faktor.bg/bg/articles/putin-kam-guaydo-gospod-ne-ni-dade-signal-che-vie-ste-prezident", "text": "Руският президент Владимир Путин призова лидера на венецуелската опозиция Хуан Гуайдо да се върне към реалността и да следва демократичните процедури, подчертавайки, че призивът на Гуайдо към Бог остава без отговор, предаде \"Спутник\". Гуайдо се появи пред обществото, погледна към небето и обръщайки се към Господ, се обяви за президент. Но Господ не ни даде никакъв сигнал, заяви Путин на пресконференция след разговори с италианския премиер Джузепе Конте в Рим. Путин препоръча връщане към диалога. Руският президент заяви още, че той и италианското ръководство споделят загрижеността си за ситуацията във Венецуела, а външният натиск само влошава вътрешната криза, принуждавайки гражданите да бягат от страната. Ситуацията във Венецуела е напрегната от януари, когато избухнаха антиправителствени протести, подхранвани от прокламирането на лидера на опозицията Хуан Гуайдо като временен президент на страната. Мадуро критикува Гуайдо, заявявайки, че е действал по заповед на САЩ, които се стремят да го поставят за президент на страната и да се сдобият с петролните активи на Венецуела. 55 страни признават Гуайдо за лидер на Венецуела. Русия, Китай, Иран и много други страни обаче признават, че конституционно избран Мадуро е легитимен президент на Венецуела. Русия заяви, че Съединените щати задушават Венецуела със санкции в опит да вкарат латиноамериканската нация в хаос.", "date": "2019.07.05", "title": "Путин към Гуайдо: Господ не ни даде никакъв сигнал, че вие сте президент"}
{"url": "https://www.faktor.bg/bg/articles/rio-de-zhaneyro-e-bil-izbran-za-domakin-na-poslednata-lyatna-olimpiada-s-podkup-ot-2-miliona-dolara", "text": "Бившият губернатор на Рио де Жанейро Сержио Кабрал заяви вчера пред съд, че е платил 2 милиона долара, за да бъде избран бразилският град за домакин на Олимпийските игри през 2016 г., предаде Ройтерс. Купуването на гласовете е било уредено с помощта на бившия председател на Международната федерация по лека атлетика Ламин Диак, заяви Кабрал пред съдия, който се занимава с делото, образувано заради твърденията за корупционни схеми, свързани с избирането на Рио за домакин на игрите, отбеляза Франс прес. Бившият губернатор на Рио де Жанейро, който е в затвора от края на 2016 г., бе признат за виновен за няколко случая на корупция по време на мандата му (2007-2014 г.). Сред членовете на Международния олимпийски комитет, които според Кабрал са продали гласовете си, са олимпийският шампион по овчарски скок Сергей Бубка и руският плувец Александър Попов. Кабрал каза, че бившият бразилски президент Луиз Инасио Лула да Силва и бившият кмет на Рио, Едуардо Паеш, са знаели за купуването на гласовете, но не са участвали нито в уговарянето, нито в плащането на рушветите. На гласуването през 2009 г., което се състоя в Копенхаген, за домакин на игрите през 2016 г. бе избран Рио де Жанейро. За домакинството се бориха още Мадрид, Чикаго и Токио.", "date": "2019.07.05", "title": "Бивш губернатор: Рио де Жанейро беше избран за домакин на последната лятна олимпиада с подкуп от $2 млн."}
{"url": "https://www.faktor.bg/bg/articles/tsarkovni-imoti-za-8-mln-leva-se-rushat", "text": "Църковни имоти за 8 млн. лева, според данъчната оценка на сградния фонд и земята се рушат изоставени от години. Голяма част от тях са собственост на Светия синод, който не финансира ремонта им от години. Сред тях са и паметници на културата, съобщава „Монитор“. Бившата семинария в Черепиш е емблематичен пример за това как имот с храм, стабилна сграда, която е била общежитие, и прилежащи земи са в тотална разруха. Тя се намира непосредствено до Черепишкия манастир, от който я дели една паднала ограда. Откакто Средното духовно училище беше преместено в столицата през 1991 г., синодът там не само че не е правил никакъв ремонт, но не я е отдал нито под наем, нито е наел охрана. В резултат зданията, включително и черквата, са опасни за туристите и са напълно непригодни за църковни служби и обитаване. Проблемът с бившата семинария в Черепиш е, че самият сграден фонд е собственост на синода, а земята, върху която той е построен, е на Чипровския манастир. Преди около година архиереите от синода прехвърлиха полуразрушения сграден фонд на Врачанската митрополия, която няма средства да го стопанисва. Негодна за обитаване е и синодалната вила в Банкя която е на 200 метра от минералната баня. Независимо че е в идеалния център на курортното градче, тя не може да бъде отдадена и под наем, тъй като в нея тоалетните са общи, а баня няма.", "date": "2019.07.05", "title": "Църковни имоти за 8 млн. лева се рушат"}
