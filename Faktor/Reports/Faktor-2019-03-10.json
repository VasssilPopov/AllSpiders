{"url": "https://www.faktor.bg/bg/articles/s-368-neizvineni-otsastviya-ot-parlamenta-deputatite-ot-bsp-vzimat-zaplati", "text": "368 неизвинени отсъствия от пленарната зала имат депутатите от БСП през февруари, става ясно от пусната справка на сайта на Народното събрание. Това е месецът, в който БСП напусна Народното събрание, а в цифрата не са включени бягствата им от комисии.  Въпреки отсъствията си червените са взели пълни февруарски заплати - изплатени са им общо 394 хиляди лева, стана ясно пък по-рано от справка от администрациятана НС за “24 часа” по Закона за достъп до обществена информация. БСП напусна парламента на 18 февруари. Решението за това бе взето ден по-рано от Националния съвет на партията по предложение на лидерката Корнелия Нинова. Причината - несъгласие с приетите промени в Изборния кодекс.  Така през февруари червените работиха само половин месец, но взеха парите си за цял. Няма да е същото обаче със заплатите за март, защото в тях вече ще бъдат отчетени февруарските отсъствия. Независимо от това социалистите отново ще получат пари, макар и орязани. Според парламентарния правилник и финансовите правила за прилагането му на депутатите, които имат 3 последователни или общо 5 отсъствия за месеца се удържа 2/3 от възнаграждението им. По последни данни основната депутатска заплата в момента е 3807 лв., но с начисленията за стаж, научна титла или ръководни постове и участия в комисии сумата минава 5000 лв. Така дори и при цял месец отсъствия соцдепутат ще взема поне 1500 лв. Много от червените структури от цялата страна вече призовават пленумът да преразгледа решението си и депутатите да се върнат на работа в парламента.", "date": "2019.03.10", "title": "С 368 неизвинени отсъствия в парламента депутатите от БСП взимат заплати за февруари"}
{"url": "https://www.faktor.bg/bg/articles/novini/svyat/sas-zakona-za-feyk-novinite-putin-se-prostrelya-v-krakata", "text": "Приетия закон за \"фейк новини\" е лош знак за несменяемия Путин и неговото обкръжение, пише в свой коментар \"Гордон\". Това е директен изстрел в краката. Демонстрация на страха на гражданите пред  властта. Ефектът всъщност е съвсем обратен. Сигналът към тях е - те се страхуват от истината, което значи, че много повече ще говорим за истината! Освен това, едни ще бъдат официалните новини, които директно стигат до хората, а тези от първоизточника - ще бъдат други. Например, за растящите цени и данъци, увеличаване цените за различни услуги, намаляване качеството на стоките, ниското ниво на медицинското обслужване, пренебрежителното отношения към интересите на гражданите. Всяка новина за повишаване на пенсионната възраст и специалните пенсии за чиновниците, военнослужещите, работещите в спецслужбите ще бъде като ядрен взрив.  И всичко това на фона на безкрайните корупционни скандали (за които услужливо съобщава самата власт) и разследванията на Навални, \"Новой газеты\", \"Транспэренси Интернешнл\" и пр. Ето - това са основните причини за промяна на общественото мнение в страната, постоянно падащия рейтинг на Путин и намаляването на обществената подкрепа за президента. И тази революция, която се случва в главата на хората, ги тласка към действия за промени в страната. Приетият закон за \"фейк новините\" няма нищо да промени - дори и ако самата власт проведе няколко показни акции и преследвания. Безполезно е да се поставя язовир в средата на океана.", "date": "2019.03.10", "title": "Със Закона за фейк новините Путин се простреля в краката"}
{"url": "https://www.faktor.bg/bg/articles/ivaylo-dichev-tryabva-da-sprem-da-zhiveem-kato-v-puberteta-mezhdu-srama-i-gordostta", "text": "Културният антрополог прф. Ивайло Дичев коментира пред БТВ успеха на филма \"Зелената книга\" на Оскарите, в който участва Димитър Маринов.  \"В България имаме състезателно футболно отношение към културата. Радваме се на успехите в областта на културата като на някой футболен мач. Ако не бяха Оскарите и участието на българин, нямаше да се интересуваме от филма на \"Зелената книга\". Така нашумя Христо Явашев - Кристо с плаващите си кейове, за които бил извикал наши сънародници да му помагат. В кораба на Колумб имало един българин, Джон Атанасов бил българин, но не е стъпвал в България... Обичаме да се тупаме и да викаме \"булгар, булгар\". Ние живеем в една средна страна, която не е центърът на света. Много от сънародниците ни се държат като в пубертета. Отдават се на двете крайности - от гордост към някои части на тялото, до срам от тях\", коментира Дичев.  \"Много обичаме да се тупаме в гърдите и да припознаваме успеха на българи в чужбина като наши лични. Някои медии представиха Димитър Маринов, който имаше българско знаме на сакото, като онези хора, които печелят от тотото и ги показват по телевизиите как за един ден им се е променил животът. Поздравявам актьора, има своя роля във филма, която е изиграл добре. Това си е негова сбъдната мечта. Ние си обичаме родината, живеем в нея, трябва да правим максималното, за да бъдем добре, а не да се тупаме, че сме най-велики, както и да се бичуваме, че сме най-зле и да избиваме комплекси\", каза още Дичев.", "date": "2019.03.10", "title": "Ивайло Дичев: Живеем в пубертета - тупаме се, че сме най-великите с Оскара, докато се бичуваме, че сме най-зле"}
{"url": "https://www.faktor.bg/bg/articles/novini/balgariya/eva-maydel-shte-pestim-po-70-mil-evro-na-godina-zaradi-namalyavaneto-na-bankovite-taksi", "text": "Смятам, че досега като евродепутати успяхме да защитим българския глас в Европа, което е и най-важното. Не трябва да има разлика между европейците, които от своя страна искат по-задълбочен дебат относно бъдещето на Европа. Това заяви пред БТВ евродепутатът от ЕНП/ГЕРБ Ева Майдел. \"Не ме карайте да давам прогнози за Брекзит. Там ситуацията е доста динамична. Обаче мога да кажа, че се вижда тренд, откакто се проведе референдума във Великобритания. В момента се обещават някакви красивия пожелания, без в тях да е заложен конкретен план. За нас е важно да чуем какво иска да постигне Великобритания с излизането си, но такова нещо все още не сме чули\", коментира Майдел. \"Ще спестим около 70 милиона евро на година заради намаляването на банковите такси за преводи. В България досега плащахме най-високите такси. Дори една Румъния, която също като нас не е член на Еврозоната, плаща по-ниски такси. Така че премахнахме един истински двоен стандарт, налагайки тази регулация. До момента плащахме едни необосновано високи такси, което се надявам повече да не се случва\", обясни още Ева Майдел.", "date": "2019.03.10", "title": "Ева Майдел: Ще пестим по 70 мил. евро на година заради намаляването на банковите такси"}
{"url": "https://www.faktor.bg/bg/articles/novini/svyat/kubinska-marionetka-li-e-diktatorat-maduro", "text": "За президента на САЩ Доналд Тръмп венецуелският президент Николас Мадуро е \"кубинска марионетка\". В речта си в края на февруари във Флорида Тръмп обвини Куба, че е разположила свои военни части във Венецуела и в тази връзка открито заплаши с военна намеса в подкрепа на самопровъзгласилия се за временен президент Хуан Гуайдо. Кубинското правителство реагира веднага. Външният министър Бруно Родригес нарече обвиненията “гнусни” и призова САЩ да представят доказателства за предполагаемото разполагане на войски и проникването на военни части във Венецуела. Обвиненията срещу Куба обаче не идват само от САЩ - Организацията на американските държави (ОАД), неправителствени организации и бивши военни от Венецуела също поддържат твърдението.   \"Кубинският външен министър изисква неопровержими доказателства, защото знае, че Каракас и Хавана ги крият добре,\" твърди Иво Ернандес от Института за политически науки в университета в Мюнстер. Президентът Мадуро контролира информацията, която се разпространява в страната, и умишлено прикрива данни за икономическите показатели на Венецуела, като реалния процент на инфлация, но също и информациите за степента на кубинското присъствие във Венецуела. \"Но немалко бивши военни описват силното влияние на кубинската армия\", казва Ернандес за ДВ. Евън Елис, професор в Института за стратегически изследвания към военния колеж в Карлайл, Пенсилвания, смята, че съществуват достатъчно косвени доказателства за силно кубинско влияние над венецуелската армия. \"Дори и САЩ да разполагат с такива данни, тази информация е строго секретна. Ако американците я извадят на бял свят, техните твърдения ще спечелят доверие, но могат също така да застрашат живота на информаторите и да разкрият методите си на работа в тази секретна област\", посочва още Елис. За американския военен експерт твърденията на много венецуелци, които съобщават за ежедневен пряк контакт с кубинци, са абсолютно неоспорими. Такива сигнали идват от различни източници - учители, спортни треньори, лекари, техници и военни. \"Не може да се изключи някои от тях да работят с кубинската разузнавателна служба\", казва Елис. Кога Куба започна да разширява влиянието си във Венецуела? По този въпрос експертите не са съвсем единодушни. Едни смятат, че такова влияние е съществувало още преди опита за преврат срещу бившия президент на Венецуела Уго Чавес на 11 април 2002 година. Във всеки случай това събитие се счита от наблюдателите за повратна точка. Безспорно е, че кубинското управление при Фидел Кастро, след революцията от 1959 г., активно се опита да изнесе кубинския революционен модел в други страни, включително във Венецуела. \"Плановете на Кастро успяха да се реализират, едва когато на власт в Каракас дойде един особено манипулируем политик - Уго Чавес, управлявал Венецуела от 1999 г. до смъртта му през 2013 година\", казва Иво Ернандес. По негово мнение преди повече от 15 години Куба е започнала да изнася политическите, социалните и икономическите системи за влияние и контрол по съветски модел към Венецуела. \"Дни на подчинение\" (Días de sumisión) е заглавието на книгата, в която венецуелският журналист Орландо Аведаньо описва експанзионистичните планове на Кастро за Венецуела много преди управлението на Уго Чавес. \"Моите изследвания се фокусират върху периода от 1959 до 1994, т.е. до момента на първата среща между Кастро и Чавес, на която венецуелецът веднага беше омагьосан от Кастро\", казва авторът. Въз основа на многобройни източници и интервюта със свидетели, той описва ранната кубинска подкрепа на революционните групи във Венецуела и участието им в опита за преврат на 4 февруари 1992 г., оглавяван от един малко известен тогава старши лейтенант на име Уго Чавес. \"Останалото е история\", казва Орландо Аведаньо.", "date": "2019.03.10", "title": "Кубинска марионетка ли е диктаторът Мадуро?"}
{"url": "https://www.faktor.bg/bg/articles/erdogan-zakleymi-shestvashti-za-8-mi-mart-zheni-v-neuvazhenie-kam-islyama", "text": "Турският президент Реджеп Ердоган заклейми шествие на жени от петък вечер в Истанбул, в неуважение към исляма, защото скандирали по време на ислямския призив за молитва, съобщава \"Ройтерс\". Няколко хиляди жени се събраха в централната част на Истанбул в петък вечер, за да отпразнуват Международния ден на жените, но полицията използва сълзотворен газ за да ги разпръсне. По време на предизборен митинг, Ердоган показа видеозапис, направен по време на шествието, показвайки, че жените скандират, докато близката джамия повтаря призива си за молитва. \"Те показаха неуважение към Азан (б.р. призив за молитва) с лозунги и освиркване\", коментира Ердоган на своя митинг. Жените, които участваха в шествието, обясниха в Туитър, че техните скандирания и освиркване са част от демонстрацията и не са насочени към призива за молитва, която започва по време на протеста им. Турската полиция редовно предотвратява протести в центъра на Истанбул и на други места. Анкара затегна ограниченията след налагането на извънредно положение след опит за преврат през 2016 г. Извънредното положение бе отменено през юли миналата година. Митингът на Ердоган е за местните избори на 31 март за кметове и общински съвети.", "date": "2019.03.10", "title": "Ердоган заклейми шестващи за 8-ми март жени в неуважение към исляма"}
{"url": "https://www.faktor.bg/bg/articles/novini/balgariya/stanishev-obyasni-zashto-radev-blizo-godina-ne-svikva-ksns", "text": "Лидерът на ПЕС Сергей Станишев намери дипломатичен отговор на въпроса, защо Румен Радев близо година не е свиквал КСНС. Според бившия председател на БСП, президентът явно е видял, че от срещите \"няма достатъчно резултативност\". Припомняме, че от април месец миналата година досега Румен Радев е изпуснал да свика 3 срещи, както е по закон - КСНС да се събира на 3 месеца.   \"Аз не мога да преценя мотивите. Смятам, че всеки български държавник и политик трябва да бъде на първо място българофил. Русия, Америка, Франция, Германия са важни, ключови партньори за нашето развитие, но ние трябва да умеем със самочувствие, с аргументи, с уважение към партньора да отстояваме нашия интерес, да намираме баланса между техния натиск, защото всички големи по един или друг начин натискат в своя полза\", коментира Станишев пред Канал3.  \"Аз съм водил много тежки преговори и с президента Путин, може би най-тежките ми разговори, но смятам, че са били успешни – за \"Южен поток\", по други въпроси. Имам самочувствието да го кажа. И с лидерите на други големи страни съм водил разговори, по същия начин съм разговарял и с г-н Ердоган\", каза още Станишев.  \"Трябва двамата големи в държавата, президентът и премиерът, с всичките различия и критики, да имат и форма на диалог. Те не са просто политици. Хората, които са лидери на партиите, имат по-малка отговорност, лидерите на държавата носят отговорност на по-високо ниво\", допълни социалистът.    \"Няма как да ни противопоставят с Елена Йончева, защото сме и приятели, изпитваме взаимно дълбоко уважение и си говорим, и си помагаме. Така че, ако някой има такъв сценарий, не може да ни използва като пионки в някаква игра\", каза още Станишев.", "date": "2019.03.10", "title": "Станишев обясни защо Радев близо година не свиква КСНС"}
{"url": "https://www.faktor.bg/bg/articles/tsvetanov-sinagoga", "text": "\"За мен бе огромна чест тази вечер да присъствам на тържествената възпоменателна церемония в Централната софийска синагога по повод 76-годишнината от уникалния акт на спасяването на българските евреи по време на Втората световна война. Тогава България отказва да се подчини на хитлерова Германия и да експулсира 50 000 български евреи към лагерите на смъртта\". Това написа във Фейсбука си зам.-председателят на ГЕРБ Цветан Цветанов.  \"На събитието тази вечер присъстваха официални лица от България и Държавата Израел, както и представители на ръководствата на световни еврейски организации. В Централната софийска синагога бе и президентът на Световния еврейски конгрес Н. Пр. Роналд С. Лаудер. В рамките на събитието бе подписан Меморандум за сътрудничество и партньорство „Заедно за България. Заедно за Европа\" срещу езика на омразата. Организацията на евреите в България \"Шалом\" по традиция връчи своите годишни награди \"Златен Шофар\" на заместник-министъра на външните работи и национален координатор за борбата с антисемитизма Георг Георгиев, който е и председател на Младежи ГЕРБ, на посланика на Държавата Израел в България Н. Пр. Ирит Лилиан и на посланика САЩ в България Н. Пр. Ерик Рубин. В края на възпоменателната церемония всички присъстващи се насладихме на магическото изпълнение на световноизвестния цигулар маестро Марио Хосен\", се казва още в съобщението на Цветан Цветанов.", "date": "2019.03.10", "title": "Цветанов в Софийската синагога: За мен бе огромна чест да присъствам на възпоменателната церемония!"}
{"url": "https://www.faktor.bg/bg/articles/novini/balgariya/danail-kirilov-istoriyata-shte-pokazhe-kak-ninova-na-28-g-e-bila-privatizatorka-no-veche-shte-e-tvarde-kasno", "text": "\"Има много неща, за които да искаме прошка. Няма да оправдавам няшата работа. Въпреки че е много лесно да кажа, че представителят е виновен\". Това заяви председателят на правната комисия в парламента и депутат от ГЕРБ Данаил Кирилов пред Канал 3. На въпрос за какво трябва да поиска прошка президентът Румен Радев Данаил Кирилов се засмя и отговори: \"Тук безспорно ме затруднихте, защото иде реч за комплекс от действия. Вижте, за мен революцията е лъжа. Крайностите, това, че крайното решение е вярно, то заблуждава. Праща махалото винаги в една крайност, а уви, винаги стабилното положение е в средата\". В тази връзка депутатът от ГЕРБ изреди и положителните качества на премиера и лидер на партията Бойко Борисов. \"Борисов е боец, той е воин, той е генерал. Има огромна сила, но в последните години на политическа работа смятам, че обогати чисто войнското с доста от добродетелите в политиката. Той е основата, той е базата. Всички знаем, че е силен като човек, силен е като принципи и виждания. Категорично одобрявам, че той е отстъпчив. Това е и в контекста на нас като народна партия – трябва да сме близо до хората и съответно да реагираме до наглед нетолкова съществени или дори битови проблеми. Това е в основата на осъществяването на големите политически принципи\", заяви Кирилов. Думите за близост до народа прозвучаха като мото на социална партия, каквато би трябвало да е БСП. По този повод Кирилов обаче заяви: \"Как да сме близко до Корнелия Нинова. Аз не съм приватизирал на 28 г. външнотърговско дружество. Историята ще обясни как това се е случило. Това обаче ще стане, когато болката е преминала и няма значение. Виждате по какъв начин, с какъв цинизъм се отнесе БСП по отношение на нашето предложение за промяна в Конституцията на давността за престъпления по приватизациятата\". \"Мен ми се струва, че в настоящата линия, която са възприели БСП на абсолютен реванш, дори на пълен преврат, дори по отношение на принципите и демократичното общество, нищо не би възприела колегата Нинова. Неудобно ми е да съдя. Аз съм адвокат, предпочитам да обяснявам грешките и да търся решения\", заяви народният представител. Той коментира и приетите промени в Закона за вероизповеданията и опростените задължения на мюфтийството. Кирилов обясни, че принципа на предприетите мерки е да има равенство, а по повод, че всъщност се опрощават задължения на мюсюлманското вероизповедание той намекна, че това е така, защото те са декларирали такива задължения, а другите може би не. \"Ще отговоря правно. Правна комисия участва в този дебат на ниво работна група и то само в частите, в които бяхме поканени. Това си е проект на Комисията на вероизповеданията. Принципът е равенство.Случаят е много специфичен, но искам да кажа следното. Това, което е защитено е равнопоставеността. Никъде не се казва, че само за едни се прави тази отстъпка. Законодателят е приел на всички, за да могат да започнат на чисто, поставяме една равна черта\", заяви Данаил Кирилов.", "date": "2019.03.10", "title": "Данаил Кирилов: Историята ще покаже как Нинова на 28 г. е била приватизаторка, но вече ще е твърде късно"}
{"url": "https://www.faktor.bg/bg/articles/tramp-shte-poiska-blizo-9-mlrd-dolara-za-stenata-s-meksiko", "text": "Президентът на САЩ Доналд Тръмп ще поиска от Конгреса 8,6 милиарда долара за финансиране на стената по границата с Мексико, предаде Ройтерс. Тръмп ще поиска парите утре, когато ще представи исканията си към Конгреса за бюджета за фискалната 2020 г. Това е с шест пъти повече отколкото Конгресът отпусна за финансиране на стената през миналите две фискални години. Исканата от Тръмп сума за стената се базира на план от 2017 г., представен от служители на американските митници и на службата за гранична защита. Планът предвижда построяване или замяна на заграждения по протежение на 1162 километра от границата. Като цяло се смята, че всичко това ще струва общо 18 милиарда долара. Досега само 179 километра са били изградени или са в процес на изграждане. През фискалната 2017 г. 341 милиона долара бяха отпуснати за 64 километра от стената, а през фискалната 2018 г. бяха отпуснати 1,375 милиарда долара за 132 километра от стената. За фискалната 2019 г. Тръмп поиска 5,7 милиарда долара, но Конгресът одобри само 1,375 милиарда. След като Конгресът не одобри исканата от Тръмп сума, президентът обяви национално извънредно положение - нещо, на което се противопоставиха демократите и някои републиканци - и пренасочи за стената 601 милиона долара от министерството на финансите, 2,5 милиарда долара от министерството на отбраната и 3,6 милиарда долара от бюджета за военно строителство.", "date": "2019.03.10", "title": "Тръмп ще поиска близо 9 млрд. долара за стената с Мексико"}
{"url": "https://www.faktor.bg/bg/articles/spetssadat-ostavi-v-aresta-trima-ot-grupata-za-falshivite-pensii", "text": "Специализираният наказателен съд остави в ареста и тримата задържани за отпускане на пенсии чрез фалшиви документи. Темида не пусна и шефа на НОИ в Силистра Милен Пенчев. Задържаните са привлечени към наказателна отговорност след специализираната акция в НОИ-Силистра в петък. Сред тях е Милен Пенчев, който е директор на осигурителния институт в Силистра. Според прокуратурата фалшифицирани пенсионни досиета са били придвижвани в администрацията на осигурителния институт с гриф „Силно мой човек – Пенчев”. Аферата се изразявала в подправяне на досиета, така че хора с минимален трудов стаж да получават много по-високи пенсии, казаха от държавното обвинение.", "date": "2019.03.10", "title": "Спецсъдът остави в ареста трима от групата за фалшивите пенсии"}
{"url": "https://www.faktor.bg/bg/articles/prokuraturata-poiska-postoyanen-arest-na-trima-ot-grupata-za-falshivi-pensii-v-silistra", "text": "Специализираната прокуратура внесе искане в Специализирания наказателен съд за постоянна мярка \"задържане под стража\" на трима от обвиняемите за неправомерното отпускане на максимални пенсии в Силистра. Иска се постоянно в ареста да останат Милен Пенчев, директор на териториалното поделение на НОИ в Силистра, Стоянка Симеонова и Тодор Тодоров, предаде БНТ. Специализираната прокуратура е образувала досъдебно производство за организирана престъпна група, която е действала на територията не само на Силистра, но и на София. Има разпитани свидетели, използвани са и специални разузнавателни средства. Вчера, по време на специализирана операция, са претърсени 14 адреса, два от които служебни. Открити са документи, банкови карти и извлечения. Престъпната групата е действала от 2017 г. За две години от схемата са се възползвали около 20 души. В трудовите им книжки ги представяли като бивши миньори, защото това им дава право да се пенсионират по-рано и с по-висока пенсия - над 600 лева. За услугата пенсионираните заплащали 10 000 лева разсрочено, след като се отпусне пенсията.", "date": "2019.03.10", "title": "Прокуратурата поиска постоянен арест на трима от групата за фалшиви пенсии в Силистра"}
{"url": "https://www.faktor.bg/bg/articles/kultura/art-faktor/balgarski-mega-sabor-v-tsentara-na-atina", "text": "Най-голямото българско хоро се изви под Акропола в гръцката столица Атина под съпровода на стоте кабагайди и песните на народния певец Илия Луков. Над 3 хиляди наши сънародници обедини първият български събор в Гърция. Той се състоя в центъра на Атина и хора от цялата страна, които живеят и работят тук дойдоха, за да се забавляват заедно. Датата не бе избрана случайно. Събитието е по случай Деня за прошка и бе отбелязана и 141-та годишнина от Освобождението. Организатори на събитието са сдружението \"Нашенци\" с ръководител Богомил Борисов. Реч произнесе посланикът на България в Гърция Н.Пр. Валентин Порязов, както и гръцкият евродепутат от партия Сириза Костадинка Кунева. Тя бе свиркана в момента, в който обяви, че за да може и българи и гърци да я разбират ще говори на гръцки език. \"Искаме да слушаме българска реч за това сме се събрали тук. Или говори на български или слизай от сцената\",  извикаха събралите се хора. След този огромен гаф от страна на Костадинка Кунева празникът продължи с пълна сила и огромният площад \"Кодзя\" бе разтърсен от танците на българите.  Песни като \"Йовано, Йованке\", \"Кой уши байрака\", \"Либе, либе\", \"Кога зашумят шумите\" огласяха огромния площад и можеха да се видят сълзи на щастие и носталгия в нашите сънародници. Именно в Гърция е най-голямата българска диаспора. Над 300 000 наши сънародници живеят и работят в южната ни съседка.  Проведе се и томбола с награди за малките българчета, водещ на събитието бе  лицето на новините на Тв Европа Ангел Бончев.  Организаторите обещаха, че догодина отново ще се състои събитието в деня, в който си вземаме прошка.", "date": "2019.03.10", "title": "Български мега събор в центъра на Атина"}
{"url": "https://www.faktor.bg/bg/articles/polyak-stana-nay-rezultatniyat-futbolist-v-istoriyata-na-bundesligata", "text": "Полският нападател Роберт Левандовски стана най-резултатният чужденец в историята на Бундеслигата, след като вкара втория гол в мача на Байерн срещу Волфсбург, който се игра в събота в 25-ия кръг от футболното първенство на Германия по футбол. Той имаше две попадения - в 37-та и в 85-та минута. Срещата приключи с 6:0 за Байерн.  Така Левановски има вече 197 попадения общо. До събота със 195 попадения той си разделяше първата позиция с перуанеца Клаудио Писаро от Вердер (Бремен). 40-годишният Писаро в момента е най-възрастният играч в Бундеслигата, отбелязал гол.  Байерн Мюнхен вече е водач в класирането с по-добра голова разлика от Борусия, Дортмунд. Дортмунд спечели срещу Щутгарт с 3:1. Срещата между двата отбора-водачи е на 6-и април в Мюнхен. Трети в класирането след съботните срещи от 25-тия кръг на германската Бундеслига е Ред Бул, Лайпциг. Той завърши 0:0 у дома с Аугсбург.", "date": "2019.03.10", "title": "Поляк стана най-резултатният футболист в историята на Бундеслигата"}
{"url": "https://www.faktor.bg/bg/articles/sport/bagata-specheli-parvata-si-bitka-v-ufc-sreshtu-veteran-na-ringa", "text": "Единственият български представител в най-голямата ММА промоция в света Благой Иванов - Багата спечели първата си битка в UFC на галавечерта FIght Night 146 в Уичита, Канзас. И тримата съдии присъдиха успеха с 29-28 (2-1 рунда) за сънародника ни срещу коравия ветеран Бен Ротуел, който се завърна в октагона след 1064 дни пауза. Багата пласира повече удари от противника си и бе по-активен с водещия си десен прав, като това бе достатъчно за победата му в оспорвания и вълнуващ сблъсък.  \"Невероятен двубой, Ротуел е истински воин, аз съм много развълнуван в момента. Искам да благодаря на екипа и на семейството ми, тази победа е за родината ми България! Отправих повече удари и мисля, че направих достатъчно за победата\", каза Багата с треперещ от вълнение глас веднага след решението. Благой ще се изкачи в ранглистата на тежка категория, където заемаше 15-а позиция преди тазвечершната битка. Ротуел се бе бил за последно на 4 октомври 2016-а, като преди дългата си пауза в кариерата бе записал престижни успехи над Алистър Овърийм, Мат Митриоун и Джош Барнет. Багата остава с 6 нокаута и 6 събмишъна на сметката си, като преди поражението от Жуниор дос Сантос в дебюта си в UFC имаше серия от пет победи, като държеше шампионския пояс на World Series of Fighting/PFL. Иванов е и световен шампион по бойно самбо от 2008 година, като по пътя към триумфа надделя над легендарния Фьодор Емеляненко.", "date": "2019.03.10", "title": "Багата спечели първата си битка в UFC срещу ветеран на ринга"}
{"url": "https://www.faktor.bg/bg/articles/ludogorets-pobedi-levski-s-0-2-popari-nadezhdite-na-sinite-za-titlata", "text": "Лудогорец победи като гост Левски с 2:0. Шампионите доминираха през по-голямата част на двубоя и заслужено си тръгнаха с трите точки след дербито от 25-ия кръг на Първа лига, което се игра пред около 16 хиляди на трибуните. Голмайстори за гостите станаха Марселиньо в 21-ата минута и Джоди Лукоки в добавеното време на мача. С трите точки Лудогорец увеличи аванса си пред Левски на 8 точки и на пет пред втория ЦСКА. С днешния мач разградчани попариха надеждите на столичани, които все пак имаха шанс с победа да се доближат до първото място и да атакуват титлата. По-рано днес Черно море и Ботев Пловдив завършиха наравно 0:0, а Славия победи като гост Септември с 2:1.", "date": "2019.03.10", "title": "Лудогорец попари надеждите на Левски за титлата"}
{"url": "https://www.faktor.bg/bg/articles/emil-harsev-tsenite-nyama-da-skachat-drastichno-sled-vlizaneto-ni-v-evrozonata", "text": "Лихвените проценти по кредитите ще започнат плавно да се повишават от втората половина на годината. Това сочат прогнозите от последния икономически преглед на БНБ. Основните фактори, които ще определят динамиката са два - цената на привлечения от банките ресурс и лихвеният цикъл в еврозоната. Въпреки това, отпускането на заеми ще продължи да нараства, но с по-бавни темпове в сравнение с миналата година. Причината е затягането на условията, при които банките кредитират покупката на имоти. А това ще забави и ръста в цените на жилищата, прогнозират още от БНБ. Очаква се годишната инфлация да се повиши слабо до 2.6% в края 2019 г. и след това да забави темпа си до 2.1% в края на 2020 г. Влияние върху инфлацията при цените на услугите ще оказва най-вече прогнозираното нарастване на разходите за труд и потребителското търсене на домакинствата. „Със скока на заплатите в публичния сектор, аналогично увеличение ще има и в частния. Тази година доходите на българите ще растат много повече, отколкото икономиката като цяло”. Това каза пред Нова ТВ финансистът Емил Хърсев. Той е категоричен, че няма да има драстично нарастване на цените след присъединяването ни към еврозоната. Хърсев каза още, че лихвите по спестяванията в левове ще продължат да бъдат по-високи от лихвите на депозитите в евро. Според финансиста, заради агресивната външна политика, която води администрацията във Вашингтон и конфронтацията между големите икономически сили - САЩ, Китай, ЕС, започва да се проявява ефектът на бумеранга.", "date": "2019.03.10", "title": "Емил Хърсев: Цените няма да скачат драстично след влизането ни в еврозоната"}
{"url": "https://www.faktor.bg/bg/articles/tsvetan-tsvetanov-shte-uchastva-v-konferentsiya-za-kibersigurnost", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов ще участва утре, 11 март 2019 г. в конференция на тема „Киберсигурността в Европейския съюз: начини да отговорим на все по-нарастващите заплахи“. Форумът ще се проведе в зала „Триадица“ на „Гранд хотел София“, а негови организатори са Центърът за европейски изследвания „Вилфрид Мартенс“, Фондация „Ханс Зайдел“ и Сдружение „Граждани за европейско развитие на България“. Конференцията ще бъде открита в 10.00 часа от председателя на ПГ на ГЕРБ и председател на Комисията по вътрешна сигурност и обществен ред Цветан Цветанов, кметът на София и председател на Сдружение „Граждани за европейско развитие на България“ Йорданка Фандъкова, еврокомисарят по цифрова икономика и цифрово общество Мария Габриел, политическият директор на Центъра за европейски изследвания „Вилфрид Мартенс“ Роланд Фройденщайн и представителят на Фондация „Ханс Зайдел“ за България Богдан Мирчев. В рамките на форума презентации ще изнесат еврокомисарят Мария Габриел, Явор Колев - началник на отдел “Киберпрестъпност“ в ГДБОП, Красимир Симонски - заместник-председател на Държавна агенция „Електронно управление“, Васил Грънчаров - Директор „Мрежова информационна сигурност\", Виолета Дъчева - директор на Специализирана дирекция „Информационна сигурност“ в ДАНС, Георги Шарков - съветник по въпросите за киберотбраната на Министъра на отбраната и Албена Спасова - Международна академия за разследване на киберпрестъпления.", "date": "2019.03.10", "title": "Цветан Цветанов ще участва в конференция за киберсигурността"}
{"url": "https://www.faktor.bg/bg/articles/srabskata-tsarkva-se-vklyuchi-v-konflikta-s-kosovo", "text": "Сръбският патриарх Ириней заяви днес след среща с президента Александър Вучич, че държавата и църквата имат едно и също мнение за проблема с Косово и за начина, по който трябва да се реагира на него, предаде Танюг. Главата на Сръбската православна църква каза пред журналисти, че на срещата са разговаряли за приетата от косовския парламент платформа за преговори със Сърбия и за положението в Косово, което, по неговите думи, става от ден на ден по-тежко, предаде БТА. Президентът Вучич каза след срещата, че е запознал църковния глава с текста на платформата и е благодарен на патриарха и членовете на Синода, че са го изслушали. На срещата в патриаршията са присъствали и премиерът Ана Бърнабич и външният министър Ивица Дачич. Косовският парламент прие в четвъртък платформа за диалога със Сърбия, предвиждаща взаимно признаване на двете страни. Платформата предизвика бурни реакции на официален Белград. Сърбия и бившата й област Косово, обявила независимост през 2008 г., водят преговори за нормализиране на отношенията си с посредничеството на ЕС. Сърбия отказа да продължи диалога, след като през ноември Косово въведе 100-процентни мита за сръбски стоки. Косово от своя страна не иска да отмени митата, преди Сърбия да признае независимостта.", "date": "2019.03.10", "title": "Сръбската църква се включи в конфликта с Косово"}
{"url": "https://www.faktor.bg/bg/articles/tsvetanov-se-vklyuchi-v-shestvie-na-tolerantnostta-i-edinenieto-po-povod-denya-na-spasenieto-na-balgarskite-evrei", "text": "Председателят на ПГ на ГЕРБ и зам.-председател на партията Цветан Цветанов се включи днес в шествие на толерантността и единението „Заедно за България, заедно за Европа“. Събитието се проведе по повод Деня на спасението на българските евреи и бе организирано съвместно от Организацията на евреите в България „Шалом“ и Столична община. Шествието тръгна от Паметника на Незнайния войн, премина през Храм-паметника „Св. Александър Невски“, Народно събрание и завърши на Паметника на спасението с церемония и поднасяне на венци и цветя. Специално за това значимо събитие в България пристигна лично президентът на Световния еврейски конгрес Н. Пр. Роналд С. Лаудер. “В очите на международната общност България е една от най-толерантните страни и спасяването на българските евреи е едно от събитията, които са допринесли за изграждането на този положителен образ. 76 години са достатъчно дълъг период, през който да сме си направили нужната равносметка за грешките от миналото и да не допускаме съществуването на агресия и нетолерантност в нашето общество. Радостен съм да видя как през всички тези години сме успели да съхраним духа си и отново сме заедно на такива събития, за да отдадем нужната почит на всички общественици, духовници, политици и граждани, спасили от депортация в лагерите на смъртта 50 000 български евреи“, сподели Цветанов.", "date": "2019.03.10", "title": "Цветанов на шествието за Деня на спасението на българските евреи: България е една от най-толерантните страни"}
{"url": "https://www.faktor.bg/bg/articles/novini/svyat/radikalni-natsionalisti-napadnaha-poroshenko-postradaha-22-ma-politsai", "text": "22-ма украински полицаи пострадаха, след като влязоха в сблъсък с активисти от движението на Националния корпус в Черкаси. Те се опитаха да пробият кордона и да стигнат до Петро Пороршенко, съобщава на интернет страницата на Националната полиция на Украйна. 19 полицаи бяха хоспитализирани, някои от тях бяха с порезни рани. Главата на един от служителите е пукната. Инцидентът се е случил на 9 март. Около 30 участници от Националния корпус искаха да се качат на сцената, където реч държа Порошенко.  Те провокираха обикновените граждани да се бият, атакуваха полицаи, пръскаха газ, запалиха факли и се опитваха да блокират кортежа на държавния глава, съобщиха от Националната полиция. Агенцията подчертава, че полицията е успяла да отблъсне активистите и да осигури необходимите мерки за сигурност за президента на Украйна. Повдигнато е наказателно дело за хулиганство и насилие срещу служители на реда. На 9 март членовете на Националния корпус организираха Ден на гнева в центъра на Киев, в близост до президентската администрация, като поискаха да накажат участниците в кражбата в „Укроборонпром”, съобщава „Украинская правда”. По време на сблъсъците пострадаха трима полицаи. Тогава активистите отидоха в Черкаси и се опитаха да се доберат до Порошенко, докато говореше близо до Двореца на приятелството на народите. Вижте кадри от сблъсъците", "date": "2019.03.10", "title": "Радикални националисти нападнаха Порошенко, пострадаха 22-ма полицаи (Видео)"}
{"url": "https://www.faktor.bg/bg/articles/burgaskite-sotsialisti-izdignaha-ninova-i-yoncheva-za-evrodeputati", "text": "БСП-Бургас номинира 50 социалисти за листите в евроизборите на общинска конференция. Шестима от тях са от местната партийна организация - депутатът Николай Тишев, Христо Панайотов, общинският съветник Радослав Петков, Атанас Зафиров - член на ИБ на НС на БСП, Георги Тодоров и Йордан Георгиев. Номинации получиха още Елена Йончева, Корнелия Нинова, Петър Кънев, Деница Златева, Ирина Бокова, Валери Жаблянов, Драгомир Стойнев, Янаки Стоилов, проф. Иво Христов, Крум Зарков, Жельо Бойчев, Кристиян Вигенин както и досегашните евродепутати Петър Курумбашев, Момчил Неков, Георги Пирински и Сергей Станишев, предаде \"24 часа\". \"След две години яростна конфронтация между две политически сили - БСП и ГЕРБ, между две визии, едната на ГЕРБ, че в България всичко е цветя и рози, икономически растеж, ниска безработица и т.н, и другата на БСП - че страната ни изтича между пръстите, хората бягат от нея, икономиката е задушена от няколко монополни структури, разпределението на богатствата е несправедливо. Тази конфронтация ще бъде решена на 26 май от суверена, който, произнасяйки се по всички въпроси, ще се произнесе най-вече по този кой е прав в тези двугодишни спорове. Това е националното значение на тези избори\", заяви в Бургас зам. председателят на ПГ на БСП Крум Зарков.", "date": "2019.03.10", "title": "Бургаските социалисти предлагат Нинова, Йончева и Бокова за евродепутати"}
{"url": "https://www.faktor.bg/bg/articles/borisov-izprati-saboleznovatelna-telegrama-do-premiera-na-etiopiya-abiy-ahmed", "text": "Министър-председателят Бойко Борисов изпрати съболезнователна телеграма до премиер-министъра на Федерална демократична република Етиопия Абий Ахмед по повод трагедията със самолета на Етиопската авиокомпания.  Това съобщиха от правителствената информационна служба. „С огромна покруса узнах за трагичния инцидент със самолета на Етиопската авиокомпания, отнел 157 невинни живота. Тази ужасна новина дълбоко ни разтърси“, пише българският министър-председател на етиопския си колега. „Моля приемете моето най-искрено съчувствие във връзка с този нелеп инцидент и безвъзвратната загуба на толкова много невинни човешки жертви“, посочва още премиерът Борисов. „Изразявам своите най-дълбоки съболезнования на семействата на загиналите, във връзка с тяхната непоправима загуба, както и на правителството на ФДР Етиопия в този тежък момент - искрена съпричастност и пълна солидарност“, пише още министър-председателят Борисов.", "date": "2019.03.10", "title": "Премиерът изпрати съболезнователна телеграма до премиера на Етиопия Абий Ахмед"}
{"url": "https://www.faktor.bg/bg/articles/bus-se-vzrivi-v-tsentara-na-stokholm", "text": "Бус се взриви центъра на шведската столица Стокхолм, съобщава „Ройтерс”. Снимки показват огромни кълба гъст черен дим се издигат над мястото на инцидента. Полицията е отцепила района. На мястото на експлозията са изпратени десетки линейки и пожарни автомобили. По първоначална информация не е имало пътници в автобуса. Полицията разследва случая. Шофьорът е с леки наранявания и е откаран в болница без опасност за живота. По първоначални данни най-вероятната причина за експлозията е изтичане на газ.", "date": "2019.03.10", "title": "Бус се взриви в центъра на Стокхолм"}
{"url": "https://www.faktor.bg/bg/articles/novini/balgariya/boyko-borisov-da-si-spomnim-za-geroizma-na-vsichki-balgarski-intelektualtsi-polititsi-i-obshtestvenitsi", "text": "\"Отбелязваме 76 години от спасяването на българските евреи и почитаме Деня на жертвите на Холокоста. Нека на този ден си спомним забележителния акт на героизъм на Димитър Пешев, Екзарх Стефан, пловдивския митрополит Кирил и всички български интелектуалци, политици и общественици, обявили се против отнемането на граждански права на еврейското население на България\".  Това написа премиерът Бойко Борисов във Фейсбук по повод днешния ден, на който отбелязваме Деня в памет на жертвите от Холокоста и благодарност за спасяването на българските евреи.", "date": "2019.03.10", "title": "Бойко Борисов: Да си спомним за героизма на всички български интелектуалци, политици и общественици!"}
{"url": "https://www.faktor.bg/bg/articles/radev-vrachi-orden-stara-planina-na-predsedatelya-na-svetovniya-evreyski-kongres-ronald-lauder", "text": "\"Днес се навършват 76 години от един безпрецедентен акт в един от най-мрачните периоди на човечеството. Българският народ извърши този акт на безпримерна смелост на гражданска отговорност и човечност, спасявайки своите евреи. На днешна дата преди 76 години бе спряно решението за депортация нашите евреи. Това не е просто историческо събитие, а пример и то вдъхновяващ пример, който и с вашето съдействие, със съдействието на вашето организации е връх на човещината и пример за днешния и за утрешния ден... Защото един народ показа, че дори в най-мрачните времена може да има смелост, може да има отговорност, когато този народ е изграждал фундаментални ценности в продължение на повече от 1000 години\". Това обяви президентът Румен Радев по време на церемония, на която връчи орден \"Стара планина - първа степен\", на председателя на Световния еврейски конгрес Роналд Лаудер. Връчването беляза и годишнината от спасяването на българските евреи и деня, в който почитаме жертвите на Холокоста. Орденът бе връчен на Лаудер за големи заслуги за развитието и укрепването на приятелските отношения и сътрудничеството между световната еврейска общност и държавните институции, гражданското общество и еврейската общност в България, както и за значителен принос за развитието на образованието у нас.  \"И ние се гордеем с това което извършихме! И особено Ви благодаря, че вашата организация съдейства за издигане авторитета на България и този пример да добие световна популярност. Днешната награда е и за приноса лично на господин Лаудер, на Световният еврейски конгрес, за укрепването и развитието на Българската еврейска общност и  за пълноценното и включване в живота и дейностите на Световната еврейска общност\", допълни президентът Радев. \"Получавал съм много награди и отличия, но точно това е много различно. Българският народ направи това, което никой друг европейски народ не посмя. Бъдете благословени!\" каза Роналд Лаудер при получаването на ордена от президента Румен Радев.", "date": "2019.03.10", "title": "Радев връчи орден \"Стара планина\" на председателя на Световния еврейски конгрес Роналд Лаудер"}
{"url": "https://www.faktor.bg/bg/articles/novini/svyat/hilyadi-uchastvaha-v-miting-za-svobodata-na-internet-v-moskva", "text": "Около 6500 души се събраха днес в центъра на Москва на митинг за свободата на интернет, предаде ТАСС, позовавайки се на данни на министерството на вътрешните работи. Акцията е била съгласувана с властите. Полицаи и гвардейци следят за реда и сигурността по време на проявата. Кметството на Москва разреши днес да бъде проведен митинг в подкрепа на свободния интернет от 14 ч. местно време с участието на до 10 000 души. Демонстрантите протестират срещу плановете Русия да се сдобие с независим от чуждестранни сървъри интернет.", "date": "2019.03.10", "title": "Хиляди участваха в митинг за свободата на интернет в Москва"}
{"url": "https://www.faktor.bg/bg/articles/novini/svyat/feysbuk-zasilva-borbata-s-falshivite-novini-za-vaksinite", "text": "Фейсбук засилва борбата с дезинформацията за ваксините, предаде Асошиейтед прес. Социалната медия заяви, че ще скрива групи и страници, които разпространяват неверни информации за ваксините, от функцията \"търсене\" на сайта си. Това е поредната стъпка, която Фейсбук и други предприемат, за да спре прилива от неверни информации на сайтовете на социалните медии, отбелязва АП.  В четвъртък Фейсбук заяви, че ще последва примера на световни органи в областта на здравето, като Световната здравна организация и американските Центрове за контрол и превенция на болестите, които публично идентифицираха лъжливи съобщения относно ваксините. Асошиейтед прес коригира първоначалната си информация от 7 март, в която погрешно е било съобщено, че Фейсбук ще премахва групи и страници, които разпространяват неверни твърдения за ваксините. Всъщност, Фейсбук няма да отстранява тези групи и страници - вместо това те няма да се появяват в препоръките или прогнозите при търсене на сайта, уточни АП. Ако групи или страници разпространяват такива неверни информации, те няма да се появяват във функциите препоръки или предвиждания при търсене във Фейсбук. Рекламите с подобна информация ще бъдат отхвърляни. Според федералните здрави служби неотдавнашният скок на заболяванията от морбили в САЩ отчасти се дължи на невярна информация, която кара родителите да избягват ваксината, допълва АП. Фалшивата идея, че ваксините причиняват аутизъм, пръкнала се от вече опровергано изследване от 1998 г. , не езапочнала от социалните мрежи, но се разпространи в тях, отбелязва агеницята. Макар че общите равнища на ваксинация в САЩ остават високи, според Центровете за контрол и превенция на болестите, нараства броят на децата под двегодишна възраст, на които не са били поставени никакви ваксини. Федералната служба обяснява, че този факт до голяма степен се дължи на липсата на здравна осигуровка - неосигурените деца е много по-вероятно да бъдат неваксинирани, отколкото тези, които имат здравна застраховка. Ваксинация срещу списък от болести се изисква, за да се посещава училище в САЩ, но 17 щата позволяват някакъв вид немедицинско изключение по \"лични, морални или други убеждения\" според Националната конференция на щатските Законодателни събрания.", "date": "2019.03.10", "title": "Фейсбук засилва борбата с фалшивите новини за ваксините"}
{"url": "https://www.faktor.bg/bg/articles/samolet-sas-157-dushi-na-borda-se-razbi-na-pat-za-nayrobi", "text": "Пътнически самолет на етиопската авиокомпания \"Етиопиън еърлайнс\" се разби малко след излитането си от Адис Абеба. Той е изпълнявал редовен полет от етиопската столица до Найроби. На борда на машината - \"Боинг 737\", е имало 149 пътници и 8 души екипаж, съобщават световните агенции. Тече мащабна спасителна операция по издирването на оцелели. Към момента местните власти не са предоставили информация колко са жертвите при тежкия инцидент. Премиерът на Етиопия Аби Ахмед изрази в„Туитър“ съболезнования на семействата на жертвите.", "date": "2019.03.10", "title": "Самолет със 157 души на борда се разби на път за Найроби"}
{"url": "https://www.faktor.bg/bg/articles/tsvetanov-priyateli-iskam-proshka-ot-vas-ako-volno-ili-nevolno-sam-sagreshil", "text": "Зам.-председателят на ГЕРБ Цветан Цветанов поиска прошка от всички, към които волно или неволно е съгрешил.  \"Днес е Сирни заговезни - празник на всеобщото опрощение, на възстановяването на човешката взаимност и уважение. От стари времена прошката е сред великите символи на човешкия морал и благородство, защото само човекът с дълбок вътрешен мир може искрено да прости и да поиска прошка. Ето защо, приятели, и аз искам прошка от вас, ако волно или неволно съм съгрешил с нещо\", написа председателят ПГ на ГЕРБ във Фейсбук.", "date": "2019.03.10", "title": "Цветанов: Приятели, искам прошка от вас, ако волно или неволно съм съгрешил"}
{"url": "https://www.faktor.bg/bg/articles/novini/svyat/tozi-spor-mozhe-napalno-da-razrushi-es", "text": "През последните три години общо седем законопроекта за реформиране на миграционната политика на ЕС видяха бял свят и лежат на масата за преговори. От три години министрите на вътрешните работи спорят, не успяват да намерят решение и всеки следващ опит за постигането на компромис приключва по един и същи начин: с уверението, че нещо трябва да се случи. Но нищо не се случва. Старото Дъблинско споразумение, според което първата приемна страна е отговорна за търсещите убежище и мигрантите, все още е в сила - въпреки общото мнение, че то вече не функционира. По този въпрос 28-те министри на вътрешните работи от ЕС са напълно съгласни, но не успяват да намерят по-добра форма на регулация. По някакъв начин солидарната, базирана на общи идеи миграционна политика и политика за даване на убежище се провали по всички показатели: Италия и Гърция настояват за преразпределяне на пристигащите сред страните от общността, Унгария и Полша не желаят да приемат никого, Франция и Германия пък смятат, че отговорността трябва да си остава у първоприемните страни. На последната среща на вътрешните министри преди евроизборите националните представители официално признаха, че не могат да постигнат споразумение. По този начин те дават на десните популисти “храна\" за предизборната им кампания. Използвайки чувствителната тема за миграцията, популистките партии могат да извлекат ползи на европейските избори в края на май и едновременно с това отново да критикуват ЕС като неспособен да решава кризи - реални и измислени. Именно с тази неспособност италианският крайнодесен вътрешен министър Матео Салвини ще оправдае затварянето на италианските пристанища за спасени в морето бежанци и мигранти. С провала на общата миграционна политика на ЕС унгарският премиер Виктор Орбан ще продължи да подхранва погрешната си теза, че Брюксел иска да наводни страната с мюсюлмани с цел \"подмяна на населението\". Десните ще продължат да твърдят подобни глупости из цяла Европа: от Алтернатива за Германия, през Партията на свободата в Австрия, до Консервативната народна партия в Естония. Германският министър на вътрешните работи Хорст Зеехофер от ХСС, който - заради миграционната политика - предизвика в Германия истинска коалиционна криза миналото лято и обеща да има европейски решения, също се провали с гръм и трясък. И той не постигна нищо. До днес не съществува споразумение с италианското популистко правителство за репатриране на мигранти. Точно обратното: сега Италия заплашва да сложи край на Европейската спасителна мисия \"София\" в Средиземно море - против волята на Германия. А Зеехофер, от друга страна, не може да направи нищо, въпреки че през юли с радост стисна ръката на крайнодесния Салвини. Сега става изключително лесно да се говори за пълна изолация, граници, по-високи огради и стени. Крайно разделеният Европейски съюз не предлага никаква перспектива в миграционната политика. В същото време миграционната криза в момента е овладяна, съдейки по силно намалелия брой на пристигащите. ЕС обаче далеч не е готов да се справи с подобна ситуация, като тази от 2015 година. Европейците нямат готовност за следващата гражданска война, за следващата хуманитарна криза или новите мигранти, които бягат от последиците от климатичните изменения. Само единайсет седмици преди изборите за Европейски парламент това е абсолютен скандал. Така че не е нужно да се изненадваме, ако популистите и антиевропейците спечелят изборите. Нови обещания ще има чак в края на годината, когато ще се обсъжда как ще се харчат средствата от фондовете на ЕС. Ще получат ли държавите, приемащи повече мигранти, повече пари, а тези, които отказват, ще бъдат ли наказани с по-малки дотации? Този спор има потенциал да парализира, а в най-лошия случай и напълно да разруши Европейския съюз.", "date": "2019.03.10", "title": "Този спор може напълно да разруши ЕС"}
{"url": "https://www.faktor.bg/bg/articles/prouchvane-dava-3-prednina-na-gerb-pred-bsp-na-predstoyashtite-evroizbori", "text": "28% от българите интервюирани от „Екзакта” в края на февруари заявяват, че възнамеряват да гласуват преференциално на предстоящите евроизбори. 15% не смятат да се възползват от правото си на преференциален вот. Това сочат данни от изследване в рамките на собствената изследователска програма на „Екзакта Рисърч Груп”. Преференциално искат да гласуват половината от избирателите на „Обединени патриоти“, както и по една трета от избирателите на ГЕРБ и на БСП. Сред твърдо решилите да гласуват на предстоящия евровот, желаещите да отбележат преференция са два пъти повече от нежелаещите. Това показва, че преференциалният вот се е утвърдил в изборната практика у нас и мотивира немалко избиратели за участие. Ако евроизборите се провеждаха в края на февруари, ГЕРБ биха ги спечелили с резултат от 22.2% от имащите право на глас българи, а БСП биха останали втори с 19.4%. Трети са ДПС с 6.9%, а четвърти са „Обединени патриоти“ с 6.4% (ако се явят в сегашния си коалиционен формат). „Демократична България“ биха получили 2.5%, СДС – 1.3%, РБ, АБВ, Воля и Възраждане – по 1%. Трудно е да се коментират към момента шансовете на десницата, предвид неяснотите по формата, в който ще се явят на вота десните партии. Данните от настоящото изследване показват, че десните партии имат по-малки шансове за добро представяне, ако се явят поотделно. Националното представително проучване е проведено в периода 19 - 28 февруари 2019 г. По домовете им са интервюирани 1000 пълнолетни лица, подбрани чрез двустепенна гнездова извадка, в 125 гнезда, в 91 населени места.", "date": "2019.03.10", "title": "Проучване дава 3% преднина на ГЕРБ пред БСП на предстоящите евроизбори"}
{"url": "https://www.faktor.bg/bg/articles/tsveta-karayancheva-spasyavaneto-na-balgarskite-evrei-dokazva-tsennostnata-sistema-na-nashiya-narod", "text": "\"Спасяването на българските евреи доказва ценностната система на нашия народ\". Това каза председателят на Народното събрание Цвета Караянчева на отбелязването на Деня на спасението на българските евреи, предаде „Фокус“.  \"Много се вълнувам днес, защото преди 76 години се е случило нещо знаменателно, нещо, което доказва ценностната система на нашия народ. Защото днес освен, че почитаме паметта на жертвите от Холокоста – паметта на онези 11 хиляди евреи, които не можахме да спасим, ние сме щастливи, че успяхме да запазим 48 хиляди живота“, заяви Караянчева.  Тя посочи, че толерантността и хуманността са качество, което българският народ продължава да възпитава у своите деца. „Много народи са водили битки с цената на множество жертви. А българският народ е спечелил своята битка, като е спасил над 48 хиляди човешки живота и това трябва да ни прави горди. И нека да отдадем своята почит на всички общественици, парламентаристи и български граждани, които са застанали като един, за да запазят своите съседи и приятели“, изтъкна председателят на парламента.  Караянчева подчерта, че днес е ден, в който трябва да сведем глави и да окажем своята почит, но и ясно да се противопоставим на антисемитизма и на расизма. „Защото светът е глобален и много лошо дебне от всякъде. Но ако ние възпитаваме нашите деца да бъдат толерантни и да помнят, ние няма да погинем, светът няма да погине. И искам да завърша с една еврейска поговорка – ако спасим един човек, ние спасяваме целия свят“, каза още Цвета Караянчева.", "date": "2019.03.10", "title": "Цвета Караянчева: Спасяването на българските евреи доказва ценностната система на нашия народ"}
{"url": "https://www.faktor.bg/bg/articles/novini/svyat/erdogan-othvarli-ultimatum-na-pentagona-zaradi-rusko-orazhie", "text": "Турският президент Реджеп Ердоган отхвърли ултиматума на Пентагона за закупуването на руски ракетен комплекс С-400. \"Покупката на С-400 не е свързана със сигурността на НАТО, САЩ или F-35 по никакъв начин“, заяви Ердоган на митинг в Диарбекир, съобщава турския телевизионен канал TRT. \"Причините за покупката на тези системи са очевидни“, допълни президентът и подчерта, че Анкара няма нищо какво да крие около употребата на руския ракетен комплекс. Реджеп Ердоган изрази надежда, че проблемите в отношенията между Турция и САЩ заради намеренията на Анкара да купи руска противоракетна система \"могат да бъдат решени по същия начин, както и други проблеми“. Изявлението на Ердоган е в отговор на говорителя на американското Министерство на отбраната Чарли Съмърс, който в петък заяви, че \"ще има сериозни последствия за военните отношения между Турция и САЩ що се отнася до покупка на американски ракети Patriot и самолети F-35, ако Анкара купи руския С-400. Турция няма да получи F-35, ако вземе С-400“, каза говорителят. По-рано тази седмица генерал Къртис Скапароти заяви пред Сенатска комисия, че се надява Турция да преосмисли решението си за покупката на руската ракетна система С-400. Скапароти, който е един от високопоставените командири в НАТО, посочи няколко проблема на руските ракети, включително несъвместимост със системите на Алианса и заяви, че \"С-400 е проблем за всички наши самолети, но по-специфично за изтребителите F-35“. След продължителни и неуспешни преговори за закупуване на системи за противовъздушна отбрана от САЩ, през 2017 г. Анкара реши да купи руски системи за противовъздушна отбрана С-400.", "date": "2019.03.10", "title": "Ердоган отхвърли ултиматум на Пентагона заради руско оръжие"}
{"url": "https://www.faktor.bg/bg/articles/novini/svyat/nyama-otseleli-v-katastrofata-s-etiopskiya-samolet-zaginali-sa-grazhdani-na-33-strani", "text": "Няма оцелели в катастрофата на самолета на етиопската авиокомпания Етиопиън еърлайнс, предадоха световните агенции, като се позоваха на етиопската държавна телевизия. Машината се разби по-рано тази сутрин малко след излитането от летището в Адис Абеба на път за Найроби. В нея имаше 157 души. Те са били от 33 страни, уточнява държавната телевизия, като се позовава на неназован източник от авиокомпанията. Самолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва Асошиейтед прес, като се позовава на данните от базата данни за гражданската авиация Planespotters. net. Причините за катастрофата засега остават неизвестни. Според шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането, допълва Ройтерс. Машината се разби осем минути след излитането. Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души, припомня Франс прес. Последният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането от Ливан през 2010 г. Тогава загинаха 83 пътници и 7 членове екипаж.", "date": "2019.03.10", "title": "Няма оцелели в катастрофата с етиопския самолет, загинали са граждани на 33 страни"}
{"url": "https://www.faktor.bg/bg/articles/rumen-hristov-evropa-e-zastrashena-ot-krayni-natsionalisti-evroskeptitsi-i-krayno-levi", "text": "\"На дебата, който ще проведем в петък, смятаме да решим по кой път продължаваме\". Това каза лидерът на СДС Румен Христов пред ТВ Европа в отговор на въпрос докъде е стигнала подготовката за евроизборите.  „15 април е крайната дата за регистрация на коалиции. Все още има време“, коментира той и уточни, че няма да се чака крайният срок. „Засега сме провели преговори само с „Демократична България“ в лицето на лидерите на формациите и част от разширеното ръководство. Това бяха първите преговори, които проведохме“, обясни Румен Христов.  „Съобразно разговорите, които проведохме с тях в сряда, поех ангажимент, че ще разгледаме обсъдените въпроси на Националния ни съвет идния петък. Тогава ще вземем решение“, обяви лидерът на СДС. Той обърна внимание, че партията много държи да оползотвори ЕНП вота. „Иска ни се да успеем да изпратим в ЕНП същия брой, а защо не и повече, наши евродепутати“, коментира Христов.  Според него Европа във вида, в който беше създадена, е застрашена от крайни националисти, от евроскептици, от крайно леви. По думите му ЕС има нужда от реформи, но първо трябва да бъде съхранен, а после да го реформираме. В отговор на въпрос вярно ли е, че от другите формации в дясно е поставено условие СДС категорично да изясни позицията си към ГЕРБ и българските националисти, Румен Христов поясни: „Не искам да коментирам преди да премине обсъждането в СДС. Всяка казана дума би могла да натежи в една или друга посока“. „Истината е, че СДС е търсен за коалиции. Заявили сме коя е разделителната линия между нас и останалите формации. С БСП и ДПС не можем и няма как да преговаряме. Отказахме категорично поканата на Веселин Марешки. Не преговаряме и с „Атака“, заяви лидерът на СДС и уточни, че идеята за сформиране на консервативнопатриотична коалиция все още има привърженици.", "date": "2019.03.10", "title": "Румен Христов: Следващата седмица СДС ще реши по кой път продължава за европейските избори"}
{"url": "https://www.faktor.bg/bg/articles/rosen-yordanov-borisov-i-medvedev-opitaha-da-demonstrirat-blizost-no-zhestovete-im-pokazaha-ogromno-naprezhenie", "text": "„Жестовете на Бойко Борисов и на Дмитрий Медведев показаха огромно напрежение, което има между двамата, въпреки че се опитаха да демонстрират близост и увереност. По време на срещата между двамата премиери на 4-ти март имаше много пазене и ограничаване на движенията, в стойката, в ръцете и в ханша\". Това заяви пред БТВ психологът Росен Йорданов, който разтълкува какво говори езикът на тялото на двамата министър-председатели.   \"Стойката на Дмитрий  Медведев е максимално изпъната, торсът му е отдръпнат. Подобна реакция имат хора, които изпитват негативни чувства и се опитват се е да повишат ръста си. Очите на руския премиер са студени и хладни, а самият той не е особено весел\", коментира психологът.   \"По време на срещата в Министерския съвет, Борисов сяда уверено като домакин, докато Медведев - в края на фотьойла, което отново означава напрежение, неспокойствие, че бърза да си тръгне. Прави впечатление, че руският премиер не гледа към Бойко Борисов, за разлика от срещата му с Румен Радев. Избягването на очен контакт отново е знак за напрежение, недоверие и криене на нещо\", категоричен е Йорданов.  \"Руският премиер изпита неудобство, когато Борисов го хвана за рамото. Имаше изражение на агресивност. Не е необходимо да се демонстрира такава сърдечност, каквато не съществува\", заключи специалистът.", "date": "2019.03.10", "title": "Росен Йорданов: Жестовете на Медведев към Борисов бяха агресивни, руският премиер сякаш криеше нещо"}
{"url": "https://www.faktor.bg/bg/articles/novini/svyat/izrael-nanese-vazdushni-udari-po-obekti-na-hamas-v-ivitsata-gaza", "text": "Израелските ВВС нанесоха удари по обекти на движението Хамас в ивицата Газа в отговор на ракетен обстрел срещу Еврейската държава, предаде БТА, цитирайки ТАСС. \"Ние реагирахме, като поразихме няколко военни цели на Хамас в ивицата Газа, а също така два плавателни съда на Хамас\", съобщи в Туитър израелската армия. Преди това пресслужбата на армията съобщи, че снощи \"терористи от ивицата Газа\" са изстреляли ракета по територията на Израел. Според израелски медии тя е избухнала в ненаселена местност и пострадали няма. Вчера следобед в западната част на Негев е паднала връзка балони с прикрепено взривно устройство, представляващо, както установили пристигналите на мястото сапьори, глава на противотанкова ракета със заряд от експлозиви и взривател. То е унищожено с контролиран взрив. Палестинският информационен център на Хамас, цитиран от сайта Нюзру, заяви, че израелски безпилотни самолети са обстрелвали през изминалата нощ \"база на морската пехота\" на бригадите \"Изадин ал Касам\" (военното крило на Хамас) и \"щаб на риболовния профсъюз\", разположени западно от Бир ал Балах, на крайбрежието на ивицата Газа.", "date": "2019.03.10", "title": "Израел нанесе въздушни удари по обекти на Хамас в ивицата Газа"}
{"url": "https://www.faktor.bg/bg/articles/novini/svyat/30-dushi-postradaha-pri-silna-turbulentsiya-v-polet-ot-istanbul-do-nyu-york", "text": "30 души бяха ранени при турбуленция по време на полет от Истанбул до Ню Йорк. Самолетът на компанията Turkish Airlines изпълнявал полет до международното летище \"Кенеди\" и превозвал 326 пътници и 21-членен екипаж. Пилотът обявил извънредна ситуация.  Метеоролози вече предупредиха от рискове при пътувания със самолет заради мощни бури. А това е вторият инцидент, който се случва на големите летища в Ню Йорк само за ден. Малко по-рано „Ню Арк“ в Ню Джърси затвори пистите си за няколко часа, след като товарен самолет беше принуден да кацне аварийно заради съмнения за пожар на борда.", "date": "2019.03.10", "title": "30 души пострадаха при силна турбуленция в полет от Истанбул до Ню Йорк"}
{"url": "https://www.faktor.bg/bg/articles/novini/balgariya/s-shestvie-na-tolerantnostta-otbelyazvame-76-g-ot-spasyavaneto-na-balgarskite-evrei", "text": "Отбелязваме 76 години от спасяването на българските евреи и почитаме паметта на жертвите на Холокоста. Шествие на толерантността и възпоменателна церемония ще се проведат в столицата. Пред Паметника на спасението до сградата на Народното събрание ще има и официална  церемония. Следобед президентът Румен Радев ще удостои гостуващия у нас председател на Световния еврейски конгрес Роналд Лаудер с най-високото ни държавно отличие -  орден \"Стара планина\" първа степен. Шествие на толерантността и единението на българския народ под наслов: „Заедно за България. Заедно за Европа“ организират Столичната община и  Организацията на евреите в България „Шалом“. Проявата ще тръгне в 11 часа от църквата „Света София“, през паметника на Незнайния воин  и ще стигне до мемориалната плоча до Народното събрание, където ще се проведе официална церемония в памет на 11 343 -мата евреи от Беломорска Тракия, Вардарска Македония и гр. Пирот, депортирани в нацистките лагери на смъртта. Слово ще произнесе председателят на парламента Цвета Караянчева. Заключителната церемония по повод Деня на спасението на българските евреи и почитане на жертвите на Холокоста ще се състои от 17 часа в Централната Софийска синагога с официално обръщение към българската еврейска общност от президента на Световния еврейски конгрес Роналд Лаудер. На днешната дата преди 76 години, благодарение на безпрецедентното обединение на български общественици, духовници, политици и граждани, е спасен животът на близо 50 хиляди български евреи. В Пловдив годишнината от спасяването на българските евреи ще бъде отбелязано с митинг-поклонение пред Паметника на благодарността в града. Тази година  в церемонията ще се включат и ученици от Пловдив и региона, които работят по международни проекти за етническа толерантност, съобщи председателят на организацията \"Шалом\" в града Светлозар Калев. На поклонението ще присъстват и много потомци на участници, свидетели на събитията от 1943 година, когато пловдивчани начело с митрополит Кирил спасяват от хитлеристките лагери на смъртта над шест хиляди свои съграждани евреи. По традиция представителите на еврейската общност ще посетят днес и Бачковския манастир, за да поднесат цветя на гробовете на патриарх Кирил и екзарх Стефан, съобщи БНР. Ще бъде прочетена и специална възпоменателна молитва.", "date": "2019.03.10", "title": "С Шествие на толерантността отбелязваме 76 г. от спасяването на българските евреи"}
{"url": "https://www.faktor.bg/bg/articles/novini/balgariya/ivan-neykov-falshifikatsiite-na-pensiite-v-silistra-sa-minavali-pone-prez-trima-dushi", "text": "„Ако е вярно всичко това, което казва прокуратурата за източването на НОИ в Силистра, с подобна фалшификация се нанася огромен удар към доверието на цялата институцията. Оказва се, че може да не си виждал през живота си мина, но да се пенсионираш като миньор“. Това заяви пред БТВ бившият социален министър Иван Нейков.  „Фалшифицирането е престъпление на белите якички. То не може да стане без вътрешни хора. Човек събира документите си за пенсия и ги дава на НОИ, който трябва да прецени какво да прави след това. Лошото е, че в института работят няколко хиляди професионалисти, които са опетнени от няколко души.  „Подобни решения за признаване на осигурителен стаж се взима на регионално ниво. Процедурата спира до Силистра. Централното управление на НОИ може да приема жалби срещу колегите си от регионалните структури. Една преписка трябва да мине през поне трима души, за да се стигне до позволение или отказ за отпускане на пенсия. Ситуацията е същата като с фалшивите ТЕЛК-ове – в един момент всички инвалиди едва ли не са виновни. Сега хората са се фокусирали върху миньорите“, обясни Иван Нейков.", "date": "2019.03.10", "title": "Иван Нейков: Фалшификациите на пенсиите в Силистра са минавали поне през три \"бели якички\""}
{"url": "https://www.faktor.bg/bg/articles/tsvetan-tsvetanov-shte-se-vklyuchi-v-shestvieto-na-tolerantnostta", "text": "Заместник-председателят на ГЕРБ Цветан Цветанов ще се включи в шествие на толерантността и единението \"Заедно за България, заедно за Европа\", съобщава пресцентърът на партията.  Събитието е по повод Деня на спасението на българските евреи и се организира съвместно от Организацията на евреите в България \"Шалом\" и Столичната община. Шествието ще тръгне в 11.00 часа от Паметника на Незнайния войн, ще премине през Храм-паметника \"Св. Александър Невски\", Народното събрание и ще завърши на Паметника на спасението с церемония и поднасяне на венци и цветя.", "date": "2019.03.10", "title": "Цветан Цветанов ще се включи в Шествието на толерантността"}
{"url": "https://www.faktor.bg/bg/articles/novini/balgariya/proletnoto-vreme-shte-se-zadarzhi-i-dnes", "text": "Днес облачността ще е променлива, често намаляваща до слънчево. Ще духа умерен, в Северна България временно силен запад-северозападен вятър, който вечерта ще отслабне и ще се ориентира от югозапад. Максимални температури между 17° и 22°, в София около 18°.  Атмосферното налягане в сутрешните часове е по-високо от средното за месеца. През деня ще се понижава и вечерта вече ще е малко по-ниско от средното. Над Черноморието ще бъде предимно слънчево с временни увеличения на облачността. Максималните температури ще бъдат между 17° и 22°. Температурата на морската вода е 7-8°. Вълнението на морето ще бъде 2-3 бала. Над планините облачността ще е променлива, с повече слънце над Рило-Родопския масив. Ще духа умерен до силен вятър от запад-северозапад. Максималната температура на 1200 метра ще бъде около 12°, на 2000 метра - около 5°.", "date": "2019.03.10", "title": "Пролетното време ще се задържи и днес"}
{"url": "https://www.faktor.bg/bg/articles/novini/svyat/maduro-filmira-naroda-s-konspirativni-teorii-samo-sasht-imat-tehnologii-da-sprat-toka-ni", "text": "Президентът на Венецуела Николас Мадуро влезе полето на конспиративните теории. Той заяви, че само властите на САЩ разполагат с технология, с която могат да провокират прекъсване на електрозахранването в цялата държава. \"Енергийната промишленост на Венецуела беше саботирана с помощта на технология, която империята (САЩ - бел. ТАСС) и нейните самопровъзгласили се марионетки [Хуан Гуайдо].притежават. Нас обаче няма да ни сплашат \", е заявил Мадуро на проправителствен митинг. Той е пояснил, че продължава възстановяването на електрозахранването: \"Намираме се в сложна ситуация, но работим напрегнато, за да преодолеем това изпитание „.  В четвъртък вечерта Каракас и повечето щати на страната останаха без ток. По данни на венецуелската преса става дума за 20-23 щата. Практически цялата територия остана без електричество. Столичани твърдят, че това е най-дългото спиране на тока откакто има ел. захранване в столицата. В момента ток има само в отделни райони на Каракас. Според Националната електрическа компания причина за случилото се е саботаж в националната електросистема от страна на „американския империализъм“. Държавният департамент отхвърли обвиненията.", "date": "2019.03.10", "title": "Мадуро филмира народа с конспиративни теории: Само САЩ имат технологии да ни спрат тока!"}
