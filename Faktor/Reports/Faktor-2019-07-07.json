{"url": "https://www.faktor.bg/bg/articles/pobeda-za-nova-demokratsiya-na-izvandrednite-parlamentarni-izbori-v-gartsiya", "text": "Десните консерватори от Нова демокрация извоюваха очаквана победа на извънредните парламентарни избори в Гърция. Това сочат първите прогнозни резултати от екзит пол. Точно в 19:00 часа приключи изборният ден в Гърция. Проучванията на социологическите агенции показват убедителна победа на консерваторите от Нова демокрация в рамките до 42% от вота и абсолютно мнозинство в парламента.  Вероятно е Кирякос Мицотакис да състави самостоятелно правителство. Съгласно закона, първата партия получава и бонус 50 депутатски места. СИРИЗА преминава в опозиция с гласове до 30% или над 10% разлика от победителите. Партията на Ципрас запазва позицията си на лидер в център-ляво. Социалистите са третата политическа сила със сравнително слаба подкрепа от 8%. Комунистическата партия влиза в парламента с 7%. Крайнодясната \"Златна зора\" видимо изгуби влиянието си сред гърците, но ще има депутати със своите 4%. Партията на бившия финансов министър Варуфакис също влиза в парламента, предава БНР. Първите резултати, базирани на реални гласове, се очакват след 22:00 часа. Съгласно новия закон, право на вот имат и навършилите 17-годишна възраст. От 10 милиона души с право на глас, половин милион са гърците, които гласуват за първи път на парламентарни избори. Днес гръцките граждани бяха освободени от плащане на тол такси, за да пътуват до изборните секции. За първи път в страната се провеждат парламентарни избори в разгара на туристическия сезон. Заради високите температури избирателна активност има в ранните часове на деня. Натоварен е трафикът по цялата пътна мрежа на страната. Гърция е сред малкото европейски страни, в които гласуването е задължително. Освобождават се от гласуване само лица, които се намират на 700 километра разстояние от избирателната секция. Гърците в чужбина нямат право да участват в изборите. Правителството на Алексис Ципрас подаде оставка след победата на консерваторите на евровота в края на май. Премиерът Ципрас беше посрещнат с аплодисменти от симпатизанти на СИРИЗА и отправи обръщение към младите избиратели: „Специално се обръщам към младите гърци. Те по традиция извършват промяната в страната. В техните ръце е новото. Призовавам младите хора да не остават важните решения за живота им и за тяхното бъдеще в ръцете на други. Нека младите решат резултата от вота днес“. Симпатизантите на консерваторите от Нова демокрация аплодираха лидера Кирякос Мицотакис с възгласи, че е следващият премиер на страната. „Участието в изборите е право, но и задължение“, припомнят закона от Министерството на вътрешните работи. Двадесет партии и политически коалиции се борят да получат над 3% от гласовете, за да влязат в парламента.", "date": "2019.07.07", "title": "Излязоха първите прогнозни резултати от екзитпола за изборите в Гърция"}
{"url": "https://www.faktor.bg/bg/articles/tsvetan-tsvetanov-nyama-nishto-neizyasneno-mezhdu-men-i-premiera", "text": "Доста по-спокойно е, когато не си ежедневно пред камерите, защото имаш възможност да осмислиш всичко това, което се е случило през всичките тези години. Иначе между мен и премиера няма нищо неизяснено. Оставката беше мое решение. Това заяви Цветан Цветанов пред журналисти след края на Националното събрание на ГЕРБ, на което бе гласувана оставката му от водещите структури на партията. ,,Трябваше просто да се гласува моята оставка и тази на г-жа Бъчварова и да се направят съответните промени в устава. Оттук-нататък няма да участвам в организационната дейност, няма да отговарям за предизборните щабове. След като минат вече съответните избори, ще може вече да се сравнява. Но мога да кажа, че всичко мина доста цивилизовано и аз съм лоялен човек и винаги ценя хората, с които съм работил'', сподели Цветанов. Бившият зам.-председател на партията разкри, че в момента работи за създаването на център с евроатлантическа дейност с анализи и прогнози на тема сигурност. На въпрос дали този проект може да прерасне в политическа партия Цветанов помоли да не се започва отново с интригите.", "date": "2019.07.07", "title": "Цветанов разкри какви са приоритетите му и върху какво работи в момента"}
{"url": "https://www.faktor.bg/bg/articles/novini/svyat/haradinay-blagodari-na-borisov-za-pozitsiyata-mu-otnosno-kosovo", "text": "Косовският премиер Рамуш Харадинай благодари на българския си колега Бойко Борисов за принципната му позиция по отношение на Косово и неговото право да бъда част от европейското семейство, съобщи косовската телевизия РТК. По повод срещата на върха ЕС-Западни Балкани в Познан в рамките на Берлински процес, която се състоя в петък, Харадинай каза, че Косово е важна част от Берлинския процес и приветства решението България и Северна Македония да поемат председателството на процеса през 2020 г., предава БТА. \"Косово е важна част от този процес. Взаимното признаване със Сърбия в съществуващите граници би открило перспективи за нас. Твърдо подкрепям визията на премиера Борисов за всеобхватна Европа, която преодолява манталитета от миналия век, предизвикал трагедии. Без обхващането на всички държави от Западните Балкани като част от европейското семейство ЕС не може да бъде пълен\", написа Харадинай във \"Фейсбук\".", "date": "2019.07.07", "title": "Харадинай благодари на Борисов за позицията му относно Косово"}
{"url": "https://www.faktor.bg/bg/articles/novini/balgariya/v-sryada-kabinetat-shte-gleda-dogovora-za-f-16", "text": "В сряда правителството ще разгледа проектодоговора за въоръжените сили, обяви премиерът Бойко Борисов на конгреса на ГЕРБ. И в енергийните проекти се движим много добре - да не се хвалим предварително, но до 2-3 седмици ще се разбере, загатна още министър-председателят.", "date": "2019.07.07", "title": "В сряда кабинетът ще гледа договора за F-16"}
{"url": "https://www.faktor.bg/bg/articles/novini/svyat/diplomaticheski-skandal-mezhdu-sasht-i-velikobritaniya-sled-tech-na-informatsiya", "text": "Британският посланик в САЩ Ким Дарък определя администрацията на американския президент Доналд Тръмп като „неспособна, некомпетентна и нестабилна“. Думите на дипломата стават публично достояние след теч на информация. От кореспонденция от Вашингтон към Лондон, станала достояние на медиите, става ясно, че Ким Дарък смята, че Белият дом е „уникално нефункционален и разединен“ под ръководството на Доналд Тръмп. Той обаче предупреждава, че самият президент не трябва да бъде пренебрегван. В публикуваната от Ким Дарък паметна записка се казва: „Не можем наистина да повярваме, че тази администрация може да бъде по-нефункционална, по-непредвидима, по-малко разделена, по-недипломатична и по-некадърна“. В друга паметна записка отпреди месец Ким Дарък опеделя политиката на Доналд Тръмп към Иран като „непоследователна и хаотична“. От британското външно министерство заявиха, че разпространените грами от „Мейл он сънди“ са зловредни, но не отрекоха тяхната автентиност. Говорител на ведомството каза, че „от дипломатите се очаква да снабдяват министрите с „честна и неподправена оценка“ за политиката в съответната страна, но това не означава обезателно, че това е становището на министрите или правителството. Все още няма реакция от Белия дом, но изнесената информация може да се превърне в изпитания за така наречените „специални“ британско-американски отношения.", "date": "2019.07.07", "title": "Дипломатически скандал между САЩ и Великобритания след теч на информация"}
{"url": "https://www.faktor.bg/bg/articles/rumen-hristov-koalitsii-s-gerb-veroyatno-shte-badat-praveni-na-mestno-nivo", "text": "\"СДС не получава държавна субсидия. Издържаме се от членски внос и от дарения. Когато си в опозиция и си извън парламента, желанието да ти даряват не е толкова голяма. Свели сме разходите до минимум, което означава, че и възможността за правене на политика сме свели до минимум. Един лев е крайно недостатъчен\". Това каза пред БНР лидерът на СДС Румен Христов във връзка със законодателните промени, които намалиха размера на партийните субсидии от 11 на 1 лев на глас. Той предположи, че 7-8 лева би бил добър вариант.  Според него \"опитът за ограничаване броя на многото партиите в България е добър и той трябва да продължи\", но партиите, които не влязат в парламента, не трябва да бъдат лишавани веднага от партийни офиси и субсидии, защото на следващите избори те могат да влязат отново в Народното събрание.  Лидерът на СДС заяви, че за предстоящите местни избори нямат рамково споразумение с ГЕРБ за общо явяване: \"Коалиции вероятно ще бъдат правени на местно ниво\", каза той. Христов добави, че на местно ниво СДС ще има взаимодействие и с някои от патриотичните формации. \"Разговори с \"Демократична България\" винаги може да има\", уточни още Румен Христов.  Той коментира и машинното гласуване. Според него за една недисциплинирана държава, каквато е България, машините, които са по-безпристрастни, са добър вариант. \"Да опитаме, да видим дали ще бъдат елиминирани възможностите за купуване на гласове и, ако не се случи, тогава да се откажем. Ние още не сме почнали, а сме готови да се откажем\", заяви той.", "date": "2019.07.07", "title": "Румен Христов: Коалиции с ГЕРБ вероятно ще бъдат правени на местно ниво"}
{"url": "https://www.faktor.bg/bg/articles/aleksandar-vuchich-shte-varnem-otlichnite-si-otnosheniya-s-balgariya", "text": "Сръбският президент Александър Вучич изрази днес увереност, че след \"искрите\", които се появиха между Сърбия и България, двете страни много бързо ще се върнат на пътя на отличните отношения и той лично ще се погрижи за това, предаде Танюг, цитирана от БТА. Вучич припомни, че България е признала независимостта на Косово и в това е разликата между двете страни, а за всичко останало смята, че те имат добри отношения, които ще продължат да изграждат. \"Смятам това за малко преходно недоразумение\", подчерта Вучич. Той каза, че следващата седмица ще разговаря с българския президент Румен Радев и с премира Бойко Борисов. Президентът припомни, че в Сърбия живее българско малцинство, което трябва да се чувства там у дома си и \"не бива да страда заради такива разногласия\". \"Лично ще се постарая в най-скоро време, ако българският президент и премиер приемат това, да върнем отношенията си на нивото на отличните връзки\", каза Вучич. Припомняме, че остър коментар на външния министър Ивица Дачич по повод изказване на българския премиер Бойко Борисов за Косово и ЕС доведе до привикване на разговор на сръбския посланик в българското външно министерство и на представител на българското посолство в сръбското външно министерство. На пресконференция в Познан Бойко Борисов каза, че бъдещият върховен представител на ЕС по външната политика Жозеп Борел, чиято страна не признава Косово, трябва да защитава не националния си интерес, а интереса на целия съюз. Това изказване предизвика остра реакция на Ивица Дачич, който заяви, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това.", "date": "2019.07.07", "title": "Александър Вучич: Ще върнем отличните си отношения с България, лично ще се погрижа"}
{"url": "https://www.faktor.bg/bg/articles/zhivko-todorov-kmet-ot-gerb-veche-shte-plashta-100-lv-chlenski-vnos-vmesto-2-lv", "text": "На конференцията си казахме нормални неща за членския внос, който трябва да увеличим, беше премиерът там. Ще го увеличим, но забележете, не за хората, които работят и учат, и за пенсионерите, а за тези предимно на изборни позиции. на които са на подобни места. Евродепутати, кметове, общински съветници, депутати - те ще имат много по-висок членски внос, отколкото досегашния 2 лв. на година. Сега един кмет ще трябва да плаща 100 лв. на година членски внос, по същия начин ще е и с депутати. Това каза в \"Беновска пита\" по Канал 3 кметът на Стара Загора Живко Тодоров, член на ИК на ПП ГЕРБ.   \"Говоря в момента условно, ще се съберем в сряда и ще определим точните размери. Но ще бъде доста по-голям членският внос. Евродепутатите, които получават доста високи възнаграждения, техният членски внос също ще е такъв. Това е знак, че партиите трябва да бъдат по-независими, по-самостоятелни и да разчитат на симпатизантите си, а не на държавата\", посочи Живко Тодоров.   \"Това не беше редовен, а извънреден форум за някои неща, без патос и драматизъм, както се говореше. Дълго време слушахме приказките, че едва ли не някой ще отмъкне партията на Борисов, но на практика те се не оправдаха. Видя се, че партията е абсолютно хомогенна, стои си зад своя лидер\", обобщи днешната партийна конференция Тодоров.    \"Цветан Цветанов бе на първия ред до премиера, това значи, че е осъзнал, че това е за добро. Помните, че на един друг конгрес преди няколко седмици имаше уж подадена оставка, която после бе оттеглена\", припомни той завоя на Корнелия Нинова на конгреса на БСП.", "date": "2019.07.07", "title": "Живко Тодоров: Кмет от ГЕРБ вече ще плаща 100 лв. членски внос, вместо 2 лв."}
{"url": "https://www.faktor.bg/bg/articles/stanishev-nedoumyava-kade-e-bila-ninova-po-vreme-na-ostriya-protest-v-bolnitsata-vav-vidin", "text": "Аз критикувам Борисов и е малко смешно, едва ли не, да се внушава, че аз съм колаборационист с Борисов, защото всички знаят в България кой е водил най-много политически битки с Борисов! Това обаче не означава, че не може да има един добър тон. Аз съм убеден, че когато в тази ситуация, която се разигра, огромна част от българите, когато чуха, че името на един българин (на Станишев - бел. ред.) се предлага от Съвета за президент на ЕП и че българският премиер е казал – \"да, подкрепям\" – ами че така се прави! Това заяви в \"Беновска пита\" по Канал 3 Сергей Станишев, президент на ПЕС, по повод декларацията на БСП срещу оценката му за Борисов като \"държавник\".   Сергей Станишев подчерта, че за него визионерството е най-важно, изобщо думата лидер означава някой, който е способен да води, а да води означава не просто да следваш някакви настроения на обществото, защото настроенията на обществото са колебливи. Това означава лидер. \"Отговорете ми конкретно за Корнелия Нинова!”, настоя водещата Илиана Беновска. Станишев призна, че е изненадан, изглежда му дребнаво, тъй като в същото това свое участие на което се основава позицията, огласена като позиция на ИБ, той казва, че България е най-бедната страна и критикува политиката на Борисов, с когото си остават опоненти. Сергей Станишев заяви, че БСП трябва да има наистина опозиционно поведение и да фокусирана върху реалните проблеми на хората. Преди няколко дни например е имало много остър протест в болницата във Видин. Там е трябвало да бъде ИБ на БСП и в този момент да казва какви предложения прави за здравеопазването, защото това е отворена рана за обществото и за всеки един българин. Има и доста други неща, които се случват ежедневно. Опозицията трябва да сочи дефектите на управлението, да го атакува и по този начин да печели доверие. Но, искам да Ви кажа друго, това е само първата фаза, за да бъдеш припознат като алтернатива, е нужно да минеш на друго ниво, да предлагаш решенията, които са убедителни и да изглеждаш също така като политическа сила, която е вътрешно единна, стабилна и предвидима!”, категоричен бе той. На въпрос в какво са близки с Борисов като политици и по какво се различават, Станишев отговори, че са близки по всички въпроси, които касаят българският национален интерес. И го е доказвал нееднократно на европейско ниво. Такива са членството ни в Шенген, членството ни в еврозоната, изобщо участието ни като пълноправен, интегриран член в ядрото на ЕС, а не в периферията. близки позиции имат и по пакета „Мобилност II”, касаеш българския транспорт. „И по всички неща, които съм показал в миналия ЕП, че сме работили добре с колегите и от ВМРО, и от ДПС, и от ГЕРБ, когато опре до българския национален интерес. И по въпроса за Западните Балкани и тяхната интеграция в ЕС, това също е от български национален интерес. По отношение защита на българите в чужбина. Мога да изреждам още много неща. Това, обаче, не променя нашите различия за това как се управлява днес България, защото все повече е една тенденция цялата власт, политическа - което е нормално, когато си спечелил избори - но и икономическа, обществена да се концентрира в ръцете на една политическа сила. Това е една тенденция, която не е здравословна!”, категоричен беше Сергей Станишев. Той добави: ГЕРБ са много добре смазана машина, която съчетава власт и изборни резултати и това е свързано с партийни назначния в държавната администрация. Президентът на ПЕС подчерта, че самият той, като министър-председател, не е правил никакви промени в администрацията на МС, защото трябва да има държавна администрация, която, ако си върши добре работата, не трябва да бъде сменяна. Освен това, според него, именно хората, които са свързани или симпатизират на БСП, са били най-често жертва на уволнения по политически причини.   Сергей Станишев заяви, че друго голямо различие между неговото управление и това на ГЕРБ е, че сегашното правителство на Борисов не прави никакви реформи, а просто се опитва да сваля напрежението като раздава пари на парче. \"Сегашното правителство няма концепция в нито една сфера за нещо, което да реши фундаментален проблем - било то в образованието, било то в здравеопазването, всичко е кърпеж и това е най-голямата слабост и най-голямото му различие със сегашното управление.\"", "date": "2019.07.07", "title": "Станишев: Къде беше Корнелия Нинова по време на острия протест в болницата във Видин?"}
{"url": "https://www.faktor.bg/bg/articles/silno-zemetresenie-v-indoneziya-vlastite-izdadoha-preudprezhdenie-za-tsunami", "text": "Индонезийските власти издадоха днес предупреждение за цунами след силно земетресение в Молукско море, предаде БТА. Според Геофизическия институт на САЩ трусът е бил с магнитуд 6,9 и епицентър на 185 км югоизточно от град Манадо. Огнището е било на дълбочина от 24 км. Земетресението предизвика паника в град Тернате на Молукските острови, където хората избягаха към по-високите места.", "date": "2019.07.07", "title": "Преудпреждение за цунами след силно земетресение в Индонезия"}
{"url": "https://www.faktor.bg/bg/articles/spetschasti-otvedoha-mazh-ot-burgas-opital-da-se-barikadira-v-doma-si", "text": "Отведеният от спецчасти мъж в Бургас, който нападна семейство с бебе, е на 39 г. и преди да бъде арестуван, се барикадирал в дома си. Майка му обаче съдействала на полицаите и успяла да убеди сина си да се предаде преди въоръжените до зъби полицаи да разбият вратата, предаде \"24 часа\". Съседи разказаха, че и друг път мъжът създавал проблеми с агресивното си поведение. В квартала подозират, че той има психични проблеми, но проверка установи, че досега не е бил регистриран в Центъра за психично здраве. По-рано днес мъжът нападна майка с бебе, които се разхождали в градинка край бл. 39 в к-с \"Възраждане\". За да защити жена си и детето, се намесил съпругът, но бил нападнат с нож от агресивния мъж, който му нанесъл няколко порезни рани по ръцете. 39-годишният бургазлия, който е криминално проявен, е отведен за разпит в  Първо РУП.", "date": "2019.07.07", "title": "Спецчасти изведоха от дома му мъж, опитал да се барикадира"}
{"url": "https://www.faktor.bg/bg/articles/dnes-shte-bade-mnogo-goreshto", "text": "Днес се пригответе за голяма доза слънце в цялата страна. Следобед ще става все по-горещо и картата на България е осеяна с предупреждения за високи температури. Очаква се те да стигнат до 37 градуса в Сандански, 36 – в Пловдив и Видин, Русе и Плевен - 35 градуса, до 34 във Велико Търново, до 33 – в София, 31-32 градуса във Варна и Бургас. По Черноморието ще е слънчево. Ще духа слаб до умерен вятър от юг-югоизток. Максимална температура на въздуха между 29 и 32 градуса. Температурата на морската вода е 25-27 градуса, а вълнението на морето - 1-2 бала. Над планините ще бъде слънчево. Около и след обяд ще се развива купеста облачност. Вятърът ще се ориентира от запад-югозапад, ще е слаб, по високите и открити части - умерен. Максималната температура на височина 1200 метра ще е около 26 градуса, на 2000 метра - около 19.", "date": "2019.07.07", "title": "Пригответе се за голяма доза слънце"}
{"url": "https://www.faktor.bg/bg/articles/kultura/art-faktor/balgarskiyat-film-bashtata-specheli-golyamata-nagrada-na-karlovi-vari", "text": "Филмът \"Бащата\" на режисьорите Петър Вълчанов и Кристина Грозева спечели голямата награда \"Кристален глобус\" на 54-ото издание на международния филмов фестивал Карлови Вари в Чехия. Още след представянето си на фестивала творбата предизвика интереса не само на чешките, но и на международните филмови медии. Престижното издание \"Варайъти\", което го нарече \"филм - терапия, смесваща смях и скръб\". Днес българската победа е в заглавията на всички големи издания, отразяващи киноиндустрията, като \"Холивуд рипортър\", \"Индиуайър\" и \"Дедлайн\". В центъра на повествованието стои постепенното и нелеко приближаване на двама мъже един към друг. Васил (Иван Савов) е художник и е баща на Павел (Иван Бърнев), който пък е фотограф. Внезапната загуба на Виолета, съпруга на единия и майка на другия, събира двамата в момент, когато шокът от загубата на близкия човек е в своя пик. В същото време по твърдение на близка приятелка на починалата тя не спира да й звъни по телефона Разплитането на възела от противоречиви контакти между баща и син протича на фона на смешно-тъжни картини от ежедневието. Свежият ироничен поглед на режисьорите и сценаристи към малките човешки \"дефекти\" на участващите в действието внасят усещане за съпричастност към героите. Битовите им проблеми са изпитание, от което всеки се спасява, както може. В интервю за \"Дневник\" от фестивала Вълчанов и Грозева споделиха, че са имали нужда да направят този филм. Снимките му са правени през есента на 2017 г., а постпродукцията - в началото на 2018 г.. От идеята до реализацията обаче минават четири години. Филмът е вдъхновен от истинската история на Петър Вълчанов, когато след погребението на майка му и по съвети на роднини и съседи с баща му посещават индийски гуру, което се превръща в едно \"смешно и абсурдно\" преживяване. \"Когато майката на Петър почина, по лични причини нямахме възможност много да скърбим. Но дойде един момент, когато се оказа, че имаме нужда да се заровим в тази история, защото тя сама напираше да излезе\", допълва Грозева. Това не е първо отличие за режисьорския дует. Предишните им филми \"Слава\" и \"Урок\" имат съответно 50 и близо 40 отличия от фестивални участия. И въпреки успехите си по фестивалите в света, двамата отбелязват: \"Жалко, че навънка филмите ни имат повече публика, отколкото у нас.\"", "date": "2019.07.07", "title": "Българският филм \"Бащата\" спечели голямата награда на Карлови Вари"}
{"url": "https://www.faktor.bg/bg/articles/ogromni-ruski-kapitali-tekat-kam-ispaniya-eksperti-ne-mogat-da-prozrat-kakva-e-biznes-strategiyata", "text": "Богати руснаци прехвърлят огромни капитали към Испания. Доскоро те купуваха само вили за лично ползване, но сега тенденцията е вече съвсем друга. Мнозина испанци се питат какво всъщност целят руснаците.   *** Руснаците прехвърлят все повече капитали към Испания – говори се за тенденция, и то трайна. Испания няма нищо против руските капитали, тъкмо обратното - в сегашната ситуация на икономическа криза страната приветства всяка легална инвестиция. Междувременно се говори за изцяло нова тенденция: от Русия към Испания ежегодно текат стотици милиони, предназначени за бизнес. Съвсем доскоро ситуацията беше коренно различна: от Русия пристигаха скромни вложения - най-вече за придобиването на вили за лично ползване. А сега капиталите се насочват към строителството, банковото дело и промишлените предприятия, търговията, туризма и т.н. В условията на криза обаче гаранции за успеха на тези вложения няма. Затова испанските наблюдатели нямат точен отговор на въпроса каква е основната цел на руските инвеститори. Както съобщава местната преса - организираната в края на юни т.г. презентация в Марбея на руската инвестиционна компания Velum Group - \"разкошна, с банкет и концерт\", е едно от истинските събития в деловия и светски живот на Испания.  Шефът на компанията Георгий Друзенко изложил плановете си в присъствието на 200 високопоставени гости. Най-напред станало дума за строителството на бутиков вилен комплекс с името \"Малките дворци на Банус\". Реализацията му трябва да започне още през септември, а всеки от \"малките\" дворци ще е с площ от 1 500 кв.м. и ще струва между 5,5 и 6 милиона евро. Velum Group възнамерява да строи и други вили в селище с името \"Имение Марбея\", освен това петзвезден хотел и жилищен комплекс с 220 апартамента. И това не е всичко - по думите на Друзенко, компанията му още догодина щяла да предостави за експлоатация първите жилища от друг комплекс в Североизточна Испания - \"Вили Албаксара\". До момента вложени са 200 милиона евро. \"Но сме готови да растем!\", заяви шефът, бурно аплодиран от присъстващите. И ако Velum Group е все още твърде непозната на испанците, корпорацията LetterOne е добре известна в страната. Снимката на нейния собственик Михаил Фридман постянно се появява в пресата. През 2018-а руският магнат купи 30 процента от разорената и потънала в дългове търговска мрежа DIA. През пролетта на 2019-а, доплащайки още 170 милиона евро, той увеличи дяловото си участие на 70 процента и думата му вече е решаваща за настоящето и бъдещето на мрежата.   Мадридският експерт в сферата на чуждестранните инвестиции Енрике Бланко Виля споделя наблюдението си, че повечето руски бизнесмени не организират презентации и не обичат да контактуват с пресата. Поне половината предпочитат да действат инкогнито, казва Бланко Виля, позовавайки се на мнението на испанските спецслужби, контролиращи чуждите финансови потоци. По неговите думи, руските пари се влагат не само в строителството и търговията, а и в банкови акции, промишлени предприятия, пристанищни съоръжения, хотели, ресторанти, нощни клубове и т.н. Напливът на руския пари е особено осезаем освен в Марбея и в Каталуния, също и в източните райони на страната - Валенсия и Аликанте. Не е възможно да се установи колко са руските предприятия в страната, казва Бланко Виля. Много от тях формално не са руски, макар често да използват капитали, пристигнали от Русия през офшорни зони. Открито действат само едрите руски компании. Към тях, освен назованите, се отнася, например \"Лукойл\", който разполага със собствен нефтен терминал в пристанището на Барселона. Още по-сложно, по думите на експерта, е да се назове общата сума на руските капитали, вложени в последно време в Испания. Той предполага, че вероятно са милиарди евро. И не само прикритието под чужда фирма пречи да се добие представа за действителните размери на руското присъствие в Испания. Объркване в статистиката на деловата активност внасят и руснаците, които не се занимават с бизнес в страната, но си откриват компании, за да впишат на тяхно име имотите си, купени за отдих през лятото. Тези фирми-призраци позволяват да се пести от данъците, дължими за недвижимите имоти. \"По правило всеки капитал търси печалба, но невинаги е ясно защо руснаците влагат парите си в Испания\", посочва Бланко Виля. На същото мнение е и професорът от мадридския университет Рамон Гомес Монкада, според когото - по повод проектите на Velum Group, \"строителството на типови вили има сложна по-нататъшна реализация\", тъй като в Испания те обикновено се правят по проект и цена, предварително уговорени с поръчителя. Испанците не могат да си обяснят и целите на компанията LetterOne. За да се задържи закупената от нея търговска мрежа над вода, се наложило да се изтегли и допълнителен банков кредит за 500 милиона. При това без никакви гаранции за успех, имайки предвид състоянието на DIA, а и жестоката конкуренция в търговията. Професор Гомес Монкада и експертът Бланко Виля предполагат, че руските инвестиции в Испания \"често не търсят финансовата изгода, а са водени от желанието да прехвърлят капитал извън пределите на Русия - все едно къде\". Времето ще покаже дали това наистина е така, или пък големите руски инвеститори имат своя бизнес-стратегия, която експертите не могат да прозрат. А що се отнася до средните бизнесмени - те са привлечени от възможността да получат испанско гражданство срещу направените инвестиции. Така че руските капитали очевидно ще продължават да текат към Испания.", "date": "2019.07.07", "title": "Огромни руски капитали текат към Испания без ясна бизнес-стратегия"}
{"url": "https://www.faktor.bg/bg/articles/elena-yoncheva-obyasni-zashto-borisov-e-postapil-kato-darzhavnik", "text": "Евродепутатката Елена Йончева развесели ефира на БНТ с умопомрачителен коментар защо Сергей Станишев нарече Бойко Борисов държавник. \"Защото премиерът подкрепи кандидатурата на Станишев за председател на Европейския парламент. В противен случай щеше да е грозно да не го подкрепи. Но според мен го направи и по друга причина -  , заяви Йончева и добави: \"Държавническото поведения на Борисов е изключение.\" \"Борисов е самодържавник, той е човекът, който създава в България едно авторитарно управление. По отношение на външната политика, той е изключително последователен в неотстояване на българските интереси\", допълни още в познатия си стил Йончева, на което водещият на \"Денят започва\" я апострофира: \"Атаката срещу Бойко Борисов е запазена марка за вас.\"  Йончева коментира и сложните преговори за ключовите постове в европейските институции.  \"Франция и Германия успяха да се преборят за своите кандидатури. Предварителната уговорка за шпитценкандидати отпадна и това до някаква степен е подмяна на вота, това се усеща и в Европейския парламент по време на дискусиите\", заяви евродепутатката. \"В ПЕС има много силни брожения, много силно недоволство, защото всички вярваха, че лидерът на левицата Франс Тимерманс има реален шанс за поста предс на ЕК. Този европейски социален нов икономически модел можеше да бъде наложен\", категорична е тя. \"България въобще не преговаря, България се нагажда. Бойко Борисов подкрепяше Вебер, след това Тимерманс, след това лансирахме Мария Габриел, което провокира изключително негативна реакция след европейските лидери. Г-н Станишев постъпи правилно като оттегли кандидатурата си за председател на Европейския парламент, защото това щеше да означава отстъпление от принципа на водещите кандидати и щеше да намали шанса на Тимерманс за председател на Европейската комисия.\" Елена Йончева коментира и възможността да бъде поискан нейният имунитет във връзка с източването на КТБ. \"Има над 50 случая на поискан имунитет. Член съм на правосъдната комисия в Европарламента, на комисията по външна политика и нейната подкомисия за сигурност и отбрана. Няма от какво да се притеснявам за имунитета си, това е поредната бухалка срещу мен\", обясни тя. \"Аз съм работила за ТВ7 като външна продукция, работила съм и съм направила документални филми, за които е закупена техника, така че при мен всичко е открито. Аз съм чиста и съм убедена, че истината ще излезе наяве.\" По повод намаляването на партийните субсидии от 11 на 1 лев на глас, Йончева заяви, че това открит удар срещу БСП, която единствена може да свали авторитарното управление. Това е и удар срещу десните партии, които не са в парламента, допълни тя. \"От тук нататък партиите ще бъдат зависими от олигарсите, във финансирането им ще могат да участват фирми, които са сключвали договори за концесии, които работят в сфери, които са пряко свързани с регулация от държава, фирми, регистрирани в България, но с участие на чужди граждани. В момента имаме държавен и политически рекет - срастване на една партия с държавата\", каза още Йончева.", "date": "2019.07.07", "title": "Елена Йончева развесели ефира с коментар защо Борисов е постъпил като държавник"}
{"url": "https://www.faktor.bg/bg/articles/petak-13/-svobodna-rusiya-kremal-komandva-v-kashtata-na-balgariya-spetsialnata-rolya-na-lukoyl", "text": "В края на юни Фондация “Свободна Русия“ публикува своя  . Фондацията, която често е обект на репресии от московския режим е събрала екип от опитни писатели, изследователи и журналисти, свързани с различни организации, за да документират някои от най-убедителните случаи на руска намеса в различни точки на света. Събития, които са обект на техните анализи са само извадка. Режимът на Путин действа по целия свят, подкопавайки целостта на западните съдебни и политически институции.  Докладът, едно резюме на руските активни действия и кампании на подривна дейност в Северна Америка и Европа, показва, че опитите на Владимир Путин да проникне в западните институции е безмилостен и че има една константа в неговата дведесетилетна ангажираност: той триумфира там, където ние го поканим и най-вече там, където ние щастливо действаме като негови незаинтересувани и самодоволни помощници. Това е история за това как Западът последователно не успява да подреди собствената си къща. Самите институции, създадени след Втората Световна Война, за да предпазят отворените пазари и либерални демокрации от корозия и колапс, сега са  които се стремят да забогатеят и заедно с това да задълбочат тази корозия и колапс. В тези страници, наред с всичко друго, ясно са показани патологиите на нашите собствени общества, както и основната причина защо толкова много олигарси, разузнавателни агенти, банки, предлагащи подкупи, и енергийни компании са успели да процъфтят извън Русия.  Устойчивостта на режима на Путин се е доказал доста добре в  гео-политическата битка със Запада, като военните действия на Русия от 2014  г. са били посрещнати с хладни международни санкции, които не успяха да променят курса на Кремъл.  Вярваме, че този доклад ще посочи ясно необходимостта западните правителства да заемат по-силни позиция и енергично да защитават своите ценности и институции. Макар че това не може да има същото въздействие като прекратяването на кървава война, отказът на Кремъл да напредне в посока на нови закони, с които да защити своите бизнеси и финансови интереси; поставянето на  бариери в отговор на злоупотребата на Русия с международни правоприлагащи органи или прилагане на съществуващи закони, така че олигарсите да не могат да се крият зад новосъздадените НПО-та, както и  да започнат да се противопоставят на настоящото беззаконие в Русия.   Ако отделна нация защити своята наказателна и гражданска съдебна система или се бори с корупционни практики в собственото си правителство, това ще осигури така необходимата   Ако колективно няколко държави решат да обединят силите си в това усилие, руското управление ще бъде поставено под голям натиск, с цел да бъде накарано да играе по-често по правилата и да уважава другите институции, вместо да се опитва да ги манипулира.  Докладът се състои от общо 102 страници, разделен на две части. В първа част се разглеждат руските атаки срещу върховенството на закона на Запада. Във втора част се дискутира руската манипулация на западните политики. Тук е проследена и ролята на България в действията на Русия срещу Запада. Макар, че повечето от фактите са стари, те очертават ясно метастазите на руските зависимости. Автори на българската част на доклада са:  Основните изследвания на г-жа Филипова в Центъра за Изследване на Демокрацията са свързани с вътрешната и външната политика на Русия, както и с медийните, политическите и икономическите влияния на Кремъл в Централна и Източна Европа. Тя притежава магистърска степен и диплома по международни отношения от Оксфордския университет. Била е гостуващ сътрудник в Московския център Карнеги, Полския институт по международни отношения и Чатъм Хаус, и други.  Мартин Владимиров е експерт по енергийната сигурност, специализирал в пазарите на природен газ и възобновяеми енергийни източници, към Центъра за Изследване на Демокрацията. Той е написал няколко академични публикации, множество политически доклади и е съавтор на четири нови книги за влиянието на Русия, включително на „Руската игра: Разбиране на Руското влияние в Централна и Източна Европа,“ „Играта на Кремъл 2: Помагачите,“ „Руското икономическо влияние в Централна и Източна Европа“ и „По-близък поглед към Русия и нейното влияние върху света.“ Вероятно никоя друга европейска държава не е дала на Русия “да командва в къщата й“ повече от България. Чрез договори, възложени без конкурс, до законодателни промени, позволили да се настанят руски бизнеси, свързани с Кремъл, освободени от  държавен надзор, България е позволила на Русия да подкопае нейния суверенитет. Дори когато българските власти са хванати да изпълняват повелята на Русия, правителствените регулатори намират начин да пренебрегнат техните действия и да прикрият скандалите.  Руската частна нефтена компания „Лукойл” е най-голямата фирма и най-големият чуждестранен инвеститор в България за последното десетилетие, като за някои години тя представлява близо 25% от държавните приходи. „Лукойл” контролира близо 2/3 от горивата на едро, 1/4 от пазарите на дребно, както и почти 100% от капацитета на България за рафиниране на горивата. Компанията е отговорена и за вноса на 100% от нужните количества суров петрол за България. Тя приета от обществото като прекалено мощен икономически субект, който е успял да повиши цените на горивата и увеличи маржовете, управлявайки преференциално от страна на Българското правителство. Пример в това отношение е как компанията успява да възпре правителствените планове за инсталиране на измервателни устройства по цялата верига на производство и доставка на петрол още през 2010 г.  За да гарантира, че компанията точно плаща ДДС и акцизи, правителството, съгласно Наредба №3 на Министерството на финансите от 2010 г., настоява „Лукойл” да инсталира измервателни уреди за проследяване количеството нефт, което влиза и излиза от предприятието, като тези устройства се свързват дистанционно с Агенция „Митници.“ Руската компания обаче не спази сроковете за инсталирането на устройствата и на 26 юни 2011 г., ръководителят на Агенция „Митници“ – Ваньо Танов, отмени оперативния лиценз на рафинерия „Лукойл Нефтохим – Бургас” и на терминала за внос. Административният съд в София спря изпълнението на отнетия лиценз на основание, че това ще нанесе значителни щети на доставките на гориво и на самото дружество. През август 2011, Върховният административен съд потвърди решението на Административния съд, като по този начин  отхвърли всички аргументи на Агенция „Митници.“ През следващите месеци световният изпълнителен директор на „Лукойл”, Вагит Алекперов, посети България, като увери премиерът Бойко Борисов, че „Лукойл” ще спази правилата и заявява още, че компанията не е имала проблеми с Българското правителство, а само с отделни български институции по въпроса с крайните срокове. В края на 2011 г., „Лукойл” твърди, че ще инсталира всички измервателни устройства в рамките на един месец; което бе година и половина по-късно от крайните сроковете. Въпреки това пролетта на 2013 г. конфликтът между Агенция „Митници“ и „Лукойл“ се повтаря заради неправилното управление на един от данъчните складове на „Лукойл“ поради редица нарушения на наредбата за инсталиране на измервателни устройства до 31 март. Агенция „Митници“ твърди, че е открила редица несъответствия между действителното гориво в целия склад и данните, предавани на Агенцията, според които има отклоняване на гориво по тръбопроводи, които целенасочено заобикалят измервателните устройства. Освен това, някои измервателни устройства не са били инсталирани в рамките на крайния срок, докато други не са били свързани с информационните системи на Агенция „Митници“. Въпреки това, както и през 2011 г., ВАС в София преустанови изпълнението на решението на Агенцията. Лукойл България отново открито обвини Вальо Танов в провеждане на кръстоносен поход срещу компанията, че тенденциозно я атакува при всеки случай, произтичащ от предполагаемата некомпетентност на неговите служители. От своя страна, Танов се оплака, че от 2012 г., съдът е подложен на натиск от страна на „Лукойл” да подаде иск срещу него на основание, че е разкрил държавна тайна чрез обявяване на количеството гориво, съхранявано от държавата за извънредни ситуации. Освен това, в отговор на решението на съда, Агенция „Митници“ твърди, че съдът е пропуснал шанса да разсее убеждението, което преобладава сред българското общество, че олигархията и чуждестранните интереси управляват страната. Марин Райков – министър-председател в служебното правителство (март-май 2013 г.), негласно подкрепи Танов, наричайки го честен човек, който работи в защита на националните интереси.  Правителството на БСП (2013 – 2014 г.) отмени задължението на складове за горива да инсталират измервателни устройства във всяка точка на входа и изходна. Най-цитираните мотиви включват предполагаемите високи разходи, направени от доставчици на горива за изпълнение на изискването и общия спад в събирането на данъчни приходи от горива. Тези мотиви обаче бяха критикувани, тъй като Агенция „Митници“ не можеше да събира данъците в хода на срока на данъчния режим, защото „Лукойл“ не го прилагаше правилно. Също така, в изменената версия на наредбата за измервателни уреди, Парламентът премахна специална клауза, изискваща складове, подлежащи на данък печалба, обхващащи територията на повече на едно митническо подразделение, да инсталира измервателни устройства във всяка точка, в която могат да бъдат импортирани или експортирани горива. Така измервателните устройства трябваше да бъдат инсталирани на входните и изходните пунктове на складовете, но не и на тръбопроводните връзки между тях. По този начин „Лукойл” е свободен да прехвърля гориво от един склад в друг, избягвайки контрол  на базата, че горивото е някъде в тръбопроводите между складовете. Когато ГЕРБ се върна на власт в края на 2014 г., правителството възстанови изискването за измервателни устройства за всяка тръбопроводна секция, управлявана от „Лукойл” и от нейните дъщерните дружества. Решението на ГЕРБ дойде въпреки вътрешната партийна опозиция, което показва, че правителството се опитва да постигне баланс между своята евроатлантическа политическа ориентация и интересите на местните проруски мрежи. През 2017 г., разследване, проведено от Комисията за защита на конкуренцията (КЗК), разкри, че „Лукойл” е злоупотребил с доминантното си положение на пазара на горива на едро, като е наложил на вътрешните си клиенти по-високи цени, отколкото на съседни пазари. Разликата в цените беше особено видима между 2012 и 2014 г., когато „Лукойл“  таксуваше българските потребители с около 16% над цените в съседна Румъния. Антитръстовият регулатор също откри е-мейл кореспонденция между търговците от „Лукойл“ и други големи компании за дистрибуция на горива, разкривайки дейности за координация на цените. Регулаторът обаче стигна до заключение, че не е имало нарушение на монополните правила и просто е посъветвал големите играчи на пазара да се въздържат от обсъждане на ценовите стратегии. Почти идентично решение също беше взето през 2012 г. след подобно разследване на антитръстовия регулатор, инициирано по искане на министъра на икономиката Трайчо Трайков. Като цяло, анализът на съдържанието на решението на КЗК дава основание за съмнение в неговата обективност. Например, регулаторът остана мълчалив относно дали фирмите, които са официални конкуренти и обменят информация помежду си за съществуващите цени, са в нарушение. Също така, анализът беше съсредоточен върху пазара на дребно, без проучване на ценообразуването и стратегиите за снабдяване на пазара на едро (предвид това, че „Лукойл” доминира каналите за доставки и складиране). Парадоксално е, че въпреки, че не откри съществуването на картел при горивата, Комисията заключи, че структурата на пазара на горива все пак е олигополистичен.  В допълнение към този конкретен случай ролята на компанията трябва да се разглежда в по-широкия  контекст на това как Кремъл използва огромната икономическа мощ на „Лукойл“ в България, за да постигне своите политически, бизнес и корупционни цели в страната, добре описано в проучване на Центъра за Стратегии и Международни Проучвания - “The Kremlin’s PlayBook.”  Трябва да се отбележи, че „Лукойл“ има специална роля за Кремъл и неговата клептократична мрежа не само в България, но и на други места в Европа. Компанията купува стратегически активи, като по този начин допринася за постигането на икономическите и политически цели на Кремъл в Западните Балкани и в Румъния.  В Испания, по-специално в Каталуния, „Лукойл“ е бил възпрепятстван да отвори 150 бензиностанции още преди 10 години, тъй като по „информация на испански и руски правоприлагащи органи, цитирани в съдебни документи, се сочи, че организираната престъпност, свързана  както с „Лукойл“, така и с руските шпионски служби, са планирали да използват сделката за изпиране на незаконни средства. „Лукойл“, който сега е голяма мултинационална компания, отрече за всякакви връзки с организираната престъпност. Но тези опасения също накараха испанските власти да блокират опита от 2008 г. на „Лукойл“, „Газпром“ и още една голяма Руска компания да придобият дял в „Respol“, най-голямата енергийна компания в Испания. Испанските лидери се страхуваха от евентуална загуба на контрол върху националния енергиен сектор, заявиха служители на правоприлагащите органи.“   През 2014 г., мениджърите на „Лукойл“ се срещнаха с Cambridge Analytica, обвинена в използване на данни от социалните медии и мрежи за манипулиране на резултати от гласувания, включително в президентските избори в САЩ през 2016 г., за да обсъдят своята мощна система за маркетинг в социалните мрежи. Според сведенията, повечето старши мениджъри в „Лукойл“ са преразгледали стратегиите за пробив на избори и други инструменти за манипулиране на избори, които фирмата е предложила.  Един от най-видимите случаи на заобикаляне на върховенството на закона от руските корпорации в България беше неуспешният опит на „Газпром“ да промени българския енергиен закон в началото на 2014 г., за да заобиколи Третия енергиен пакет на ЕС и да позволи изграждането на газопровода „Южен поток“ през Черно море. Целта на „Газпром“ беше да ускори началото на строителството на газопровода „Южен поток“ на българска територия чрез промяната на статута на новия тръбопровод, така че той да се счита за свързваща линия, следователно не част от българската газопреносна система и извън обсега на европейските закони (тъй като европейските закони се интерпретират като приложими във вътрешния пазар, а не във взаимоотношенията с държави извън ЕС). Изтекла информация до медиите показа официални съобщения между „Газпром“ и българското Министерство на икономиката и енергетиката, в които руската компания предлага конкретни законови изменения, които да позволят строителството на „Южен поток“. Двама депутати от управляващата тогава БСП въведоха в парламента нови законови текстове, взети дословно от предложението на „Газпром“.  По-специално, правните промени предложили „Южен поток“ да се разглежда като система от тръбопроводи (а не само един единствен тръбопровод), където се прилагат различни правила за различни части на тръбопроводите. Друга промяна в закона въвежда понятието „морски тръбопроводи“, което не съществуваше в газовата директива на ЕС и следователно европейските правили не биха били приложими за частта „Южен поток“ под морето. Целта беше да се заобиколи правилото на ЕС, че операторът на тръбопровода трябва да запази 50% от капацитета на тръбопровода за доставчици от трети страни, така че „Газпром“ да може да използва пълния капацитет на планирания проект. Депутатите приеха инструктирания от „Газпром“ закон, дори под заплахата от санкции от страна на Европейската Комисия и нейното изявление, че „Южен Поток“ е трябвало изрично да поиска освобождаване от правилата на ЕС – както и „Северен поток“ за своя участък на земя.  Законопроектът беше приет на първо четене през април 2014 г. и беше включен в законодателната програма за пълно приемане в началото ва лятото, но управляващата коалиция падна през юни 2014 г. Допълнителна последица от неуспешния проект „Южен Поток“ беше рухването на четвъртата по големина банка в страната – Кооперативна Търговска банка (КТБ), която беше подготвена да стане основен инвеститор на българската част от проекта. Авторитетно разследване разкри, че КТБ е функционирала като инструмент за финансиране на доходоносни проекти, включващи компании, близки до депутати от ДПС, и медийния магнат Делян Пеевски, който се смята, че стои зад три от компаниите, участващи в строителния консорциум за българския участък на „Южен поток“. Пеевски реципрочно предостави на КТБ политическа защита и комфорта на медиите, тъй като банката бързо се разрастваше от депозитите на държавни компании. Разпадането на тандема Василев – Пеевски в края на 2013 и началото на 2014 г. доведе до разплитане на аферата около банката и последващата битка за контрол на активите, обезпечени от нея.", "date": "2019.07.07", "title": "„Свободна Русия”: Кремъл командва в къщата на България – специалната роля на „Лукойл”"}
{"url": "https://www.faktor.bg/bg/articles/prof-mihail-konstantinov-v-irlandiya-vsichki-mashini-za-glasuvane-na-stoynost-150-mln-evro-byaha-unishtozheni", "text": "Машинното гласуване има недостатъци и евентуално някои предимства, но забележителното е, че в Европа такова нещо няма. Няма европейска държава, която да гласува по този начин на национални избори, с изключение на Белгия, където 44% от нея могат да гласуват по този начин. Така проф. Михаил Константинов, председател на УС на „Информационно обслужване“, коментира пред БНР информации, че ЦИК и изпълнителната власт ще се опитат да ограничат машинното гласуване на местните избори. Той уточни, че това е негова лична позиция, тъй като „Информационно обслужване“ няма и не може да има позиция, защото това не е работа на дружеството.   „От 520 млн. граждани на ЕС, примерно 5 млн. могат да гласуват по този начин – 1%“, каза проф. Константинов. Според него в различните държави има различни съображение, поради които това гласуване го няма или по различни съображения са се отказали от него. Например в Холандия имаше 100% машинно гласуване, а в момента то е 0%, тъй като този вид гласуване може да наруши тайната на вота и може да се манипулира. В Ирландия пък след дълъг обществен дебат обществото не се съгласи с този вид гласуване и всичките закупени машини на стойност 150 млн. евро бяха унищожени, коментира той. „Ние много обичаме да даваме за пример Европа. Каквото тук не ни харесва, даваме европейския пример, ходим да се оплакваме в Европа…Не може нещо, което е 99% да го обявите за лош пример“, каза проф. Константинов. Той подчерта, че трябва да бъде направено едно задълбочено изследване във всяка европейска държава защо няма машинно гласуване и защо се е отказала от него. За България машинното гласуване не показа особени предимства, освен това ние предлагаме в момента то неограничено дълго време да се провежда заедно с хартиеното гласуване, посочи той и допълни: „Какво печелим в този момент?! Броим едни хартиени бюлетини, след което ги събираме с резултатите от машинното гласуване“. „Последното гласуване показа, че в близо 40% от секциите, в които имаше машини, се констатираха в протоколите грешки, които не могат да бъдат поправени. И ние знаем какво точно се е случило. От 3000 секции – в 1150 имаше грешки или в гласовете за политическите партии или за преференциите“, подчерта проф. Михаил Константинов. От своя страна Стефан Манов, член на Обществения съвет към Централната избирателна комисия, коментира в предаването, че машините ограничават „купения вот“. Машините премахват възможността да се заснеме вота със смартфона, за да бъдат получени после парите за него, тъй като не са в тъмна стаичка и защото комисията ще види нарушението, каза Манов: „Това е големият проблем, който стяга обувката на българските политически партии, които недолюбват честните избори“. При наличие на машини се ограничава възможността за „отчет на купения вот“, каза той. Според него машинният вот в Белгия дава много добри резултати, а във Франция по желание на даден кмет може да има машинно гласуване на местни избори. „При нас трябва да има машинно гласуване, защото българската изборна практика е с характера на такава от страни извън Европа. Най-много машинно гласуване се използва в Бразилия. Там има 480 000 секции, 160 млн. избиратели и всички те гласуват единствено и само машинно, включително в джунглите“, коментира Манов. „Защо трябва да имам машинен вот – заради купения вот, заради недействителните бюлетини, които са огромен проблем“, подчерта той.", "date": "2019.07.07", "title": "Проф. Константинов: В Ирландия всички машини за гласуване на стойност 150 млн. евро бяха унищожени"}
{"url": "https://www.faktor.bg/bg/articles/televiziya-alfa-izchezna-ot-biografiyata-na-koshlukov", "text": "Минути след избора на нов генерален директор на БНТ в петък пресслужбата на държавната телевизия разпространи официална биографична справка на Емил Кошлуков, който ще бъде начело на медията в следващите три години. Справката, която е публикувана и на сайта на БНТ откакто Кошлуков замести временно на поста осъдения за шофиране след употреба на алкохол Константин Каменаров, детайлно посочва професионалната кариера на новия генерален директор - от неправителствените организации и годините като народен представител, през предаванията в телевизиите \"Евроком\" и ТВ7 (финансирана с необезпечени кредити от фалиралата КТБ на Цветан Василев), продуцентската му къща и консултирането на медийни проекти до длъжността програмен директор и водещ на обзорното предаване \"Още от деня\" в БНТ. В биографичните данни обаче липсва трудовият стаж на Емил Кошлуков в телевизията на партия \"Атака\" - \"Алфа\". По данни на \"Капитал\" по време на предишния конкурс за генерален директор на БНТ през 2017 г. той е посочил една година като програмен директор на \"Алфа\" (през 2016 - 2017 г.), допълвайки по този начин изискваните по закон петгодишен стаж на ръководна длъжност в телевизия. Издадената служебна бележка представляваше нарушение на друг законов текст, според който кандидатите не трябва да имат икономически и политически зависимости. \"Алфа\" е собственост на формацията на Волен Сидеров, споделя много от официалните тези на руската пропаганда, а през последните години често е била санкционирана от Съвета за електронни медии (СЕМ) за нарушения на базови принципи от Закона за радиото и телевизията, включително дискриминация от различен тип, нарушаване на \"добрите нрави\" и излъчване на опасно за деца съдържание, припомня \"Капитал\". Кошлуков, както и ръководството на \"Атака\" (по онова време вече участници в управлението на страната), избегнаха да коментират темата, но така и не отрекоха информацията за бележката. Кандидатът не спечели тогавашния конкурс, но няколко месеца по-късно беше поканен за програмен директор на БНТ. Не е известно какво е записано в документите, с които Кошлуков сега е кандидатствал за генерален директор, но стажът в БНТ в последната година и половина би трябвало да е допълнила небходимия срок на ръководна позиция. Друг факт, който не е споменат в разпространената биография, е постът изпълнителен директор на TV7 и News7, който Емил Кошлуков заемаше за кратко през 2014 г. когато след фалита на КТБ телевизиите бяха обявени в несъстоятелност и спрени от СЕМ. Преди това политикът беше в управителния съвет на TВ7 - когато беше финансирана от същата банка, а Цветан Василев и Делян Пеевски бяха все още тандем, припомня \"Капитал\". След избора на Константин Каменаров в БНТ имаше поредица назначения на хора, работили или свързани с ТВ 7.", "date": "2019.07.07", "title": "Телевизия \"Алфа\" изчезна от биографията на Кошлуков"}
{"url": "https://www.faktor.bg/bg/articles/shofyor-se-zabi-v-kanavka-bil-slanchasal", "text": "Слънчасване и разсейване заради жегата станаха причина столичен шофьор да се заклещи с колата си в крайпътна канавка. За щастие при инцидента няма пострадали хора. ПТП-то е станало към обяд в близост до столичното Околовръстно шосе и АМ Тракия. От Пътна полиция съобщиха за БГНЕС, че инцидентът е лек и най-вероятно шофьорът е самокатастрофирал поради невнимание.", "date": "2019.07.07", "title": "Шофьор се приземи в канавка, бил слънчасал"}
{"url": "https://www.faktor.bg/bg/articles/tv-vodeshta-sabra-ot-gostite-v-predavaneto-si-po-10-leva-za-korneliya-ninova", "text": "Водещата на предаването \"Беновска пита\" по Канал 3 прикани всички участници в днешното предаване да дарят по 10 лева за Корнелия Нинова след като социалистите се оплакаха и в Европа за орязаната партийна субсидия от 11 на 1 лв. на действителен глас. Журналистката даде личен пример за социалната кауза, като размаха десетолевката пред камерата. Александър Сиди от ВМРО с готовност се включи и парите станаха 20, кметът на Стара Загора отказа да се включи.  \"Аз съм кавалер, няма проблем, даряваме ги за кампания за местни избори. В България трябва да има опозиция, но не такава, каквато прави Корнелия Нинова, защото в тази партия има стабилни, сериозни хора, които знаят какво и как искат да променят\", каза Александър Сиди. \"Ето така управлява БСП, може би затова хората ги наказаха в последните, а и в последните 10 поредни избори. Не може да излезеш с такъв тип самочувствие и да кажеш - това управление трябва да си ходи. БСП трябваше да се изградят като алтернатива на властта, а не като креслива опозиция, която се храни само със скандали\", посочи още Сиди. \"Сергей Станишев е мой политически опонент, не харесвам някои негови идеи, вкл. за Истанбулската конвенция, там сме врагове. Но той оглави своето европейско политическо семейство и не разбирам тази тежка политическа глупост от страна на Корнелия Нинова и нейното ръководство. Може би се опитва да контролира така своята партия\", каза още депутатът от ВМРО.   За ВМРО той посочи: \"Ние знаем как да правим политика и без партийна субсидия, за нас това не е проблем\".", "date": "2019.07.07", "title": "Тв водеща събра от гостите в предаването си по 10 лева за Нинова"}
{"url": "https://www.faktor.bg/bg/articles/borisov-nyama-milost-za-nikogo-inache-partiyata-nyama-da-sashtestvuva", "text": "\"Да поздравим новоизбраните. За мен е най-труден ден. Но това е животът. Цветанов си остава партиен член и ще си работи в първичната организация. Да не я коментираме тази тема повече. Достатъчно е болезнена\", заяви в речта си лидерът на ГЕРБ Бойко Борисов. Очакваше се голям драматизъм, но това е дисциплинирана партия и ние осъзнаваме какво изисква обществото. Ние продължаваме с промените, въпреки че сме спечелили изборите. Представяте ли си сега да кажа, че оттегляме тази точка и Цветанов няма да си даде оставката, както направиха БСП? Но ние сме отговорна партия - всеки, който си е вдигнал ръката за освобождаването му, едва ли му е било лесно. Но животът е динамичен и това, което се очаква от нас, е да се променяме. Който не може, времето го изхвърля. Преди 10 години беше достатъчно да кажеш, че \"Витошка\" ще стане пешеходна зона, за да се зарадват хората. Че ще има естакада на \"Лъвов мост\", на Семинарията, че по Струма ще си ходят на море. Но това вече е факт\", каза Борисов.  \"Толкова много е направено през тези 10 години, че няма да смогнем във времето да кажем всичко. Но нима аз трябва да се занимавам с отстраняването на кметове? Затова предложих тази Етична комисия. Защото, когато се концентрира власт, отговорност и решения в един човек, е абсолютно неправилно. Така бяхме конструирали партията - аз, Цветанов и надолу. Искам в Комисията по етика да има много чисти морални хора. И когато получаваме във Фейсбук сигнали, първо ние да си ги проверим. Ако ще е къща за гости или ще се говори в един град - някой взел минералната вода, първо ние да отидем и да проверим. И ние, каквото и да ни струва, да предложим отстраняване от партията. Както направихме с кмета на Хасково. Ние не носим отговорност за неговите действия. Защото нас ни гледат под лупа. Не мога да я разбера опозицията. Но те, понеже са много коварни, не казват колко искат да са субсидиите - 3-5-10 лева. Но ето - 1 лев. На 2,5 милиона българия предложението е 1 лев. Ние приехме тяхното предложение. Така че - сега ще предложа Изпълнителната комисия да се събере и в следващите дни да кажем какъв ще бъде размерът на членския внос. Всеки на по-висок пост ще плаща повече, защото има по-голяма заплата\", заяви Борисов. А тези, които учат, пенсионерите също - за тях ще остане същия членски внос. Ако искаш да си партиен член, ако душа и сърце сме в ГЕРБ, както казвате - дали е лев или два, това дава възможност за чистота и прозрачност. А и при тази субсидия от 1 лев трябва да отговорим на възможностите, които партията има - с 90 хиляди членове досега. Ключовата дума е \"справедливост\". Ключовата дума е важна, защото хората ни гледат. И това, което е позволено на другите - виждате, в БСП, този, който купуваше гласове, в Асеновград, стана член на Изпълнителното бюро. Всеки един от вас трябва да разбере това. Помните ли, на предишната конференция говорих за едни сини и червени лампички. Не ме разбраха. Говорих и за къщите за гости. Не ме разбраха. Не ме разбра и в Пловдив въпросният кмет. Няма милост за никого. Защото иначе партията няма да съществува\", категоричен бе премиерът и каза, че ГЕРБ трябва да дава справедливост на хората. Всяка година изсветлява икономиката. В битката с контрабандата България стана световно име. БВП в последните години нарасна и тази година ще е 116-120 милиарда. И за това се позволяваме да вдигаме с 10% доходите, учителски, полицейски заплати, отбраната. Тази седмица депутатите трябва да вземат важно решение относно въоръжението. Но пак казвам - всички като карат по \"Струма\", по Северната тангента, си спомнят какво беше. Данче, тези млади хора, които сега са на по 20 години, дори не си спомнят какво беше на \"Витошка\" с мутрите, че нямаше един фонтан в центъра.", "date": "2019.07.07", "title": "Борисов: Няма да има милост за никого, ГЕРБ трябва да дава справедливост на хората"}
{"url": "https://www.faktor.bg/bg/articles/natsionalno-sabranie-na-gerb-promenya-dnes-ustava-na-partiyata", "text": "Националното събрание на ГЕРБ, което ще се проведе по-късно днес, ще гласува промени в устава на партията и в Изпълнителната комисия. На форума в НДК ще присъстват 1200 делегати от цялата страна, се казва в съобщение на пресцентъра на политическата формация. По думите на лидера Бойко Борисов пред журналисти, се очаква той да остане с двама заместници, вместо с трима, както предвижда сегашният устав, а на Изпълнителната комисия да бъдат дадени повече оперативни правомощия. Промените се налагат, тъй като след изборите за Европейски парламент Цветан Цветанов подаде оставка от всички ръководни партийни позици. Така на практика заместниците на Борисов във формацията в момента са Димитър Николов и Йорданка Фандъкова.", "date": "2019.07.07", "title": "Национално събрание на ГЕРБ променя днес устава на партията"}
{"url": "https://www.faktor.bg/bg/articles/seizmolozi-preduprezhdavat-do-30-000-vtorichni-trusa-v-kaliforniya-prez-sledvashtite-mesetsi", "text": "Представители на местните власти в Южна Калифорния изразиха облекчение, че най-голямото земетресение в региона от 20 години насам не е причинило по-тежки травми и материални щети, но изразиха загриженост, че е възможно вторичните трусове да продължат с дни и дори с месеци, предаде Асошиейтед прес. Земетресението с магнитуд 7,1 беше усетено в 20,19 минути местно време, вечерта на петък срещу събота. Епицентърът му се намираше на 18 км от град Риджкрест, в същия район на пустинята, където ден по-рано беше усетено земетресение с магнитуд 6,4. То причини щети на сгради, пътища, железопътни линии, водопроводи и газопроводи. Относително малките щети се дължат предимно на отдалечеността на района, подчерта губернатора на щата Гавин Нюсъм. В района на Риджкрест живеят само около 28 000 души. Сеизмолози обаче предупреждават, че през следващата половин година в района може да бъдат усетени до 30 000 вторични труса. Предвид вероятността за вторични трусове и температури, които може да достигнат 38 градуса, местните власти изпратиха 200 войници от Националната гвардия, логистична подкрепа и летателни апарати. Калифорнийската служба за борба с извънредните ситуации в доставила легла, вода и храна и е създала в региона центрове, където хората могат да се разхлаждат.", "date": "2019.07.07", "title": "Сеизмолози предупреждават: До 30 000 вторични труса в Калифорния през следващите месеци"}
{"url": "https://www.faktor.bg/bg/articles/zapochnaha-predsrochnite-parlamentarni-izbori-v-gartsiya", "text": "Гърция гласува на предсрочни парламентарни избори. Близо 10 милиона души имат право на глас в хиляди избирателни секции, които отвориха в 7 ч. Премиерът Алексис Ципрас свика изборите, след като загуби на европейския и местния вот. Според проучванията, опозиционната дясно-центристка партия \"Нова демокрация\" ще спечели. 20 партии участват на изборите, като според прогнозите, между 5 и 7 от тях ще прескочат бариерата и ще влязат в парламента. Предварителните социологически проучвания сочат, че дясноцентристка партия \"Нова демокрация\" на Кириакос Мицотакис ще спечели срещу партията на досегашния премиер Алексис Ципрас - \"Сириза\" с между 8 и 12 %. \"Сириза\" издига, от една страна, страха от идването на \"Нова демокрация\" на власт, а \"Нова демокрация\" обещава още повече пазарна икономика. Това, което ще спечели изборите, са тези, които не гласуваха последния път, те ще решат битката. Те ще определят разликата между двете партии. От това обаче ще зависи какво ще стане на другия ден\", заяви пред БНТ проф. Йоргос Плиос, председател на Гръцкото социологическо общество. Според журналиста в \"Евронюз\" Николета Критико, резултатите са предвидими. \"Преди дни имахме евроизбори, които \"Нова демокрация\" спечели. Очаква се и на тези да спечели, така че Гърция ще отвори нова страница от гледна точка на политическото лидерство. От 2015 г. премиерът Алексис Ципрас като че ли символизираше нещо ново, но за съжаление той не успя да изпълни очакванията на гръците основно заради тежките бюджетни съкращения, които трябваше да наложи. Основният му опонент сега е Кириакос Мицотакис, който, изглежда, ще е новият лидер в следващите 4 години.\" В проучванията на общественото мнение води ''Нова демокрация'', която според последните прогнози има преднина пред СИРИЗА между 9 и 12 процентни пункта. Поради особеностите на гръцката избирателна система прогнозираният процент за ''Нова демокрация'' най-вероятно ще ѝ позволи да получи абсолютно мнозинство в гръцкия законодателен орган, като се очаква партията да има около 155 - 159 места в 300-членния парламент. Това се дължи на обстоятелството, че по силата на сега действащият избирателен закон по пропорционалната избирателна система се разпределят само 250 от депутатските места, а останалите 50 автоматично се получават от партията, получила най-много гласове на изборите. Още през 2016 г. гръцкият парламент прие закон, с който този бонус за победителя отпада, но поради това, че тази разпоредба не получи необходимото квалифицирано мнозинство, тя няма да бъде приложена на тези парламентарни избори. Макар че разликата между първата и втората партия според прогнозите кара изборите да изглеждат предрешени, интрига все пак остава около въпроса дали ''Нова демокрация'' ще получи абсолютно мнозинство в следващия парламент. Несигурността идва от две страни - от това колко от по-малките партии ще прескочат 3-процентовата бариера за влизане в парламента и от поведението на онези 7-8 процента от избирателите, които заявяват, че още не са решили за кого ще гласуват. Различните прогнози преди изборите предричат за Нова демокрация около 35 - 40 процента от валидните гласове, за СИРИЗА - около 25 - 30 процента, в зависимост дали отчитат или не колебаещите се избиратели. Третото място изглежда сигурно за лявоцентристката коалиция Движение за промяна (с водещ партньор ПАСОК) с около 7 процента, а четвърта е Гръцката комунистическа партия с около 5 процента. Около 3-процентовия праг обаче се движат три по-малки партии - крайнодесните националистически Златна зора и Гръцко решение и партията на бившия финансов министър Янис Варуфакис МеРА25. От трите най-вероятно изглежда влизането в парламента на Златна зора. Неокончателни резултати и вероятното разпределение на депутатските места се очакват до около 21 часа от Сингюлар Лоджик, компанията, на която гръцкото министерство на вътрешните работи е възложило събирането и представянето на изборните резултати.", "date": "2019.07.07", "title": "Днес Гърция избира между \"страха\" на СИРИЗА и \"пазарната икономика\" на Нова демокрация"}
{"url": "https://www.faktor.bg/bg/articles/v-belgrad-sashto-privikaha-balgarskiya-poslanik-za-obyasneniya", "text": "Първият дипломат на Белград Ивица Дачич съобщи, че е извикал българския посланик в сръбската столица на разговор във външното министерство по повод думите, които Дачич по-рано отправи по адрес на българския премиер Бойко Борисов. ,,Сърбия желае отношения с България, основани на приятелството, като се разчита и на високо ниво на разбирателство по отношение на най-важните интереси на двете държави и техните народи. Така както ние разбираме проблема, свързан с българската национална идентичност, езика или за Гоце Делчев, така очакваме същото разбиране що се отнася до връзката между Косово и сръбския народ“, е заявил Дачич, цитиран от Агенция \"Фокус\". ,,Тази изява на българския премиер не се отнася за риболов или качеството на сръбското сирене, но вместо това засяга въпроса за сръбската териториална цялост'', допълни сръбският външен министър. Напомняме, че вицепремиерът и външен министър Екатерина Захариева привика през вчерашния ден сръбския посланик у нас в МВнР заради думите на Дачич.", "date": "2019.07.07", "title": "В Белград привикаха българския посланик за обяснения"}
{"url": "https://www.faktor.bg/bg/articles/ekaterina-zaharieva-edin-vanshen-ministar-ne-tryabva-da-se-gubi-v-prevoda-es-ne-priznava-darzhavi", "text": "\"На Балканите за пореден път показваме колко много емоции има в политиката, Иска ми се да има повече разум. Това, което каза премиерът, е напълно вярно - и политически, и юридически. Не виждам нищо, което да запали цялата тази емоция в Ивица Дачич. Един външен министър не трябва да се губи в превода. Европейският съюз не признава държави\". Това заяви пред бТВ външният министър Екатерина Захариева. \"Не мисля, че такива изказвания са продуктивни. Ние сме \"за\" добросъседски отношения и не търпим такива емоции. Не е приемливо по този начин да се обръща външен министър към премиер\", обясни тя. ,,Очевидно Дачич не е гледал премиера и отговора му. Явно някой му е преразказал, защото това, което каза премиерът, е абсолютно вярно. Един външен министър трябва да види точно, буквално какво е казал, дали премиер, президент или външен министър. ЕС не признава държави и никоя организация не признава държави“, изтъкна тя и добави, че това могат да направят само други държави. Захариева отбеляза, че в Познан премиерът Борисов е отговорил на журналистически въпрос дали няма да се забави евроинтеграцията на Западните Балкани, след като новият еврокомисар по външната политика Жозеп Борел е испанец, а неговата държава не е признала независимостта на Косово и цитира думите му. ,,Той казва, че когато станеш комисар, ти не защитаваш националните интереси, а интересите на Съюза. Независимо че Испания не е признала Косово, той трябва да се съобрази с останалите от нас, които сме я признали. Не виждам нищо в това изказване, което да запали тази емоция на Ивица'', изтъкна вицепремиерът. Тя припомни, че посланикът на Сърбия в България е извикан в МВнР и с него ще бъде разговаряно. ,,На първо място ще препоръчаме да се види какво точно е казал премиерът. На второ място - да припомним подкрепата, която дава България на всички страни от Западните Балкани и в частност на Сърбия за европейската перспектива“, уточни външният министър. ,,Има чудесни отношения между нашия премиер и техния президент. Така че не мисля, че такива изказвания са продуктивни, още повече когато те са предизвикани твърде емоционално и най-вероятно за вътрешнополитически цели. Ние сме за добросъседски отношения, но не търпим такива емоции'', допълни Захариева. Външният министър допълни, че ситуацията е коментирана и с министър-председателя Бойко Борисов. ,,Мисля, че нещата ще се изяснят. Той самият е извикал нашия временно управляващ в Сърбия, защото посланикът ни е в отпуск и е дал знак да се уточни това недоразумение. Приемаме го като опит за изясняване. Това е и нашата цел. Ние не искаме напрежение с нито една от държавите по света, а какво остава със съседите'', добави външният ни министър. Относно полемиката между България и Северна Македония за Гоце Делчев Захариева посочи, че той е част от общата история на двете страни и този казус е изяснен в Договора за добросъседство между двете държави. ,,Гоце Делев е българин, виден революционер – една от най-важните ни исторически фигури, който се е борил за автономия на Македония и Одринска Тракия. Не виждам какво толкова се караме за него. Би трябвало тази личност да ни обединява, а не да ни разделя'', заяви в заключение първият ни дипломат.", "date": "2019.07.07", "title": "Екатерина Захариева: Един външен министър не трябва да се губи в превода"}
{"url": "https://www.faktor.bg/bg/articles/andrey-kovachev-ne-iskame-v-es-strani-s-problemi-koito-da-stanat-problemi-na-es", "text": "\"Предложението за водещ кандидат беше много по-демократичен и ЕК щеше да има много по-голяма легитимност. За съжаление в Европейския съвет, където ЕНП няма мнозинство, се събраха лидерите на страните от ЕС и решиха по непрозрачен начин да номинират други кандидати за позициите в ЕС. Това е Европа на нациите - да се събере през нощта Съветът и да реши каквото си иска\", коментира пред БНР евродепутатът от ГЕРБ Андрей Ковачев - заместник-председател на групата на ЕНП. Той уточни, че веднага след номинацията й Урсула фон дер Лайен се е срещнала с групата на ЕНП в ЕП и е заявила амбицията си за по-единен и по-силен ЕС. Според Ковачев Фон дер Лайен ще успее да събере мнозинство в ЕП и заяви, че той ще гласува за номинацията й за председател на ЕК.  Евродепутатът се обяви за директен избор на президент на Европейския съюз: \"Трябва да има много по-бързо и по-ефикасно вземане на решения в ЕС, както в една национална държава - делегиране на права и задължения на национални правителства и на национален президент, така би трябвало и в ЕС да вървим в такава посока\". Андрей Ковачев изрази възмущение от думите на външния министър на Сърбия и коментира казуса, в който България и Сърбия взаимно търсят дипломатически обяснения, след като сръбският външен министър Ивица Дачич реагира остро на реплика на Бойко Борисов за статута на Косово. \"Мисията на ЕС е това, което ни е разделяло, да бъде преодоляно. Ние искаме интеграцията на страните от Западните Балкани, но те трябва да преодолеят своите исторически проблеми. Ние не искаме в ЕС да влизат страни с проблеми, които да станат проблеми на ЕС. Включително и нашите проблеми със Западните покрайнини. На ниво Белград всичко изглежда идеално, а като отидете в Босилеград - нищо не е идеално\", заяви евродепутатът.  Във връзка с решението на Народното събрание да намали партийните субсидии и последвалото писмо на БСП до европейски институции, Ковачев коментира, че това е национална политика и не е тема, по която европейските институции трябва да дават съвет.  Ковачев потвърди, че Мария Габриел ще е българската номинация за еврокомисар. По думите му ресорът дигитализация е важен, но не прогнозира дали България отново ще го получи. \"Предстои да преговаряме с г-жа Фон дер Лайен за възможно най-добрия ресор за България\", категоричен беше евродепутатът.", "date": "2019.07.07", "title": "Андрей Ковачев: Мария Габриел ще е българската номинация за еврокомисар"}
{"url": "https://www.faktor.bg/bg/articles/zapochna-izvanredniyat-kongres-na-gerb-borisov-i-tsvetanov-edin-do-drug", "text": "Премиерът Бойко Борисов и лидер на ГЕРБ събра актива на партията на Национално събрание в зала 3 на НДК. Цветан Цветанов, който подаде оставка от всички ръководни постове в партията, седи до лидера си. В конгреса участват около 1200 души.  В началото на конгреса Цветомир Паунов, който е областен координатор и секретар на столичната организация на партията, даде минута мълчание в памет на зам.-председателя на ГЕРБ Снежана Дукова.  Премиерът Бойко Борисов е заел мястото си в залата непосредствено до кмета на София Йорданка Фандъкова и Цветан Цветанов, който заема мястото си на зам.-председател рамо до рамо до лидера,  С видеообръщение към лидера на ГЕРБ от страна на лидера на ЕНП Жозеф Дол започна конгреса. Дол похвали Борисов и заяви, че е доказал, че добър държавник може да работи за просперитета на страната си. В речта си той спомена и кмета на София Йорданка Фандъкова, от която имал прекрасни впечатления, както и похвали работата на еврокомисаря Мария Габриел. Спомена и отличната работа и имидж на евродепутатите на ГЕРБ и заяви, че Андрей Ковачев е пример за ЕНП.  След словото на Жозеф Дол бе обявен дневният ред на форума и кои параграфи от устава на ГЕРБ ще бъдат подложени на изменения. Те бяха гласувани в зала и бяха приети единодушно - с 1061 гласа за, без против и без въздържали се. С 1046 гласа националното събрание на ГЕРБ освободи по негово желание Цветан Цветанов като зам.-председател на ГЕРБ и член на Изпълнителната комисия, считано от момента на неговото заявяване - от 30 май 2019 г. 10 бяха “против”, 11 се въздържаха. С 1063 гласа “за”, без “против” и без “въздържал се” Румяна Бъчварова, която вече е посланик в Израел, бе освободена от Изпълнителната комисия на партията. Цвета Караянчева и Тодор Тодоров са новите членове на Изпълнителната комисия.", "date": "2019.07.07", "title": "Започна извънредният конгрес на ГЕРБ, Борисов и Цветанов един до друг"}
