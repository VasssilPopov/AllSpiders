{"url": "https://www.faktor.bg/bg/articles/gorbachov-e-mnogo-zle-otkaza-da-gleda-chernobil", "text": "Здравословното състояние на бившия съветски президент Михаил Горбачов е „много лошо”, съобщи журналистът Алексей Венедиктов. От шест месеца той се намира в болница, информира БГНЕС. „С главата всичко е наред, но се движи тежко, натрупаха се много болести, все пак е на 88 години. Последните две години е много лошо: вече шест месеца той живее в болница”, каза Венедиктов. По думите му Горбачов следи за новините от смартфон или таблет. Той научил за сериала „Чернобил”, но бившият президент отказал да го гледа, защото „му е тежко”. По време на аварията Горбачов е генерален секретар на КПСС. Преди два месеца той разказа: \"Всички наши опити през първия и дори втория ден да получим информация за мащабите на катастрофата останаха без успех. Аз съм убеден, че правителствената комисия и учените не криеха истината за случилото се. Те просто не знаеха. Че това е така, достатъчно убедително се потвърждава от факта, че членовете на комисия на високо равнище, посетили мястото на аварията, където се намира реакторът, останаха да нощуват в хотел до Чернобил. На вечеря им сервираха обикновена вода и храна. Бяха съвсем до катастрофата, но не използваха респиратори, както и всички, които живееха и работеха там. Изводът ми е, че ако местната администрация или учените знаеха за действителните размери на катастрофата, те никога не биха допуснали подобен риск за членовете на правителството и за всички, които се намираха там. Аварията в Чернобилската АЕЦ стана най-страшното свидетелство не само за амортизираната ни техника, но и за изчерпаните възможности на предишната система. Заедно с това, такава е иронията на историята – тя много тежко удари по започнатите от нас реформи, буквално изтласка страната от релсите. Сега ние знаем какви мащаби достигна трагедията, колко още е нужно да се направи за хората, изгубили здравето си, лишени от покрив.\"", "date": "2019.08.10", "title": "Горбачов е \"много зле\", отказал да гледа \"Чернобил\""}
{"url": "https://www.faktor.bg/bg/articles/novini/svyat/golyam-pozhar-zapochna-da-poglashta-gratski-ostrov", "text": "Пожарникари и доброволци гасят пожар на остров в близост до Пелопонес. Трафикът също е силно натоварен заради предстоящите празнични дни. Пожарът бързо се разраства от силния вятър. Гори горски масив на остров Елафонисус, който се намира до южната част на Пелопонес. Въпреки трудните атмосферни условия в гасенето на пожара участват хеликоптери, пожарни коли и над 20 огнеборци. Присъединиха се и доброволци. По нареждане на властите евакуираха туристите от къмпинг и от един хотел. Поради горещата вълна с температури до 42 градуса и на места силни ветрове, всички сили на \"Гражданска защита\" са в готовност да реагират.  Под пълна забрана е паленето на огън на открито и в близост до гори. Движението по пътищата е изключително натоварено. Заедно с туристите и гърците пътуват за предстоящите празнични дни за Успение Богородично. Увеличени са екипите по контрол на трафика, пътната полиция налага високи глоби, отбелязва БНР.", "date": "2019.08.10", "title": "Голям пожар опитва да погълне гръцки остров"}
{"url": "https://www.faktor.bg/bg/articles/ukraintsi-poiskaha-v-petitsiya-do-zelenski-dolarat-da-stane-natsionalna-valuta-na-ukrayna", "text": "Петиция до президента на Украйна Володимир Зеленски, в която се настоява доларът да стане национална валута, се появи на сайта на държавния глава. \"Във връзка с нестабилността на националната валута на Украйна ви молим да направите парична реформа, заменяйки гривнята с по-стабилния щатски долар\", се посочва в текста. Наред с това се иска да се преизчислят в долари цените, тарифите, заплатите, стипендиите, пенсиите, средствата по сметка на предприятията, учрежденията и организациите, а също и влоговете на гражданите.  Украинската гривня от няколко години е сред световните лидери по обезценяване. Според данни на Националната банка на Украйна при усреднен курс само в края на 2014 година девалвацията на гривнята е била 93 на сто. Това, според експерти, се дължи на политическата криза в страната. Преди кризата в Украйна един щатски долар се разменяше за 8 гривни, а в момента, според данни на централната банка, курсът е 25,2 гривни за долар.  Финансисти посочват, че по-нататъшната съдба на курса на гривнята пряко зависи от политическата ситуация в страната. Източник: Новини.бг", "date": "2019.08.10", "title": "В петиция до Зеленски украинци поискаха доларът да стане национална валута"}
{"url": "https://www.faktor.bg/bg/articles/zam-ministar-dobrev-lovtsite-da-signalizirat-vednaga-ako-nameryat-trup-na-divo-prase", "text": "При откриването на ловния сезон на дребен пернат дивеч заместник-министърът на земеделието, храните и горите Атанас Добрев призова ловците да прилагат мерките за неразпространение на Африканската чума по свинете, съобщиха от пресцентъра на Министерство на земеделието, храните и горите. Заместник-министър Добрев участва в инструктаж на ловците в землището на село Баново, община Суворово, област Варна. Пред ловците Атанас Добрев е подчертал, че ще трябва да се спазват и задължителни санитарно-хигиенни правила при напускане на ловните територии и преди навлизане в населени територии. Друга мярка, за която той е настоял, е при намиране на трупове на диви прасета или други животни, или такива с нетипично поведение, ловците да сигнализират незабавно като се обадят на телефон 112 или да информират най-близкото горско или ловно стопанство или дирекция по горите, за да се предприемат съответните действия, се посочва още в прессъобщението. От МЗХГ уточняват, че у нас има 2795 ловни дружинки, 104 от тях няма да могат да ловуват към момента, предвид установените случаи на диви свине с АЧС.", "date": "2019.08.10", "title": "Зам.-министър Добрев: Ловците да сигнализират веднага при труп на диво прасе"}
{"url": "https://www.faktor.bg/bg/articles/novini/svyat/obvinen-v-seksualen-trafik-miliarder-se-samoubi-v-zatvora", "text": "Джефри Е. Епщайн, богатият финансист, обвинен в сексуален трафик и експлоатация на непълнолетни, се е самоубил, съобщава \"Ню Йорк Таймс”. Рано сутринта служители на затвора в Ню Йорк са изнесли труп. Там 66-годишният Епщайн чакаше процеса по обвинението за сексуална злоупотреба в Ню Йорк и Флорида. Все още не са ясни обстоятелствата около самоубийството. Процесът срещу милиардера трябваше да започне през 2020 г.   Според прокурорите от 2002 до 2005 г. Джефри Епщайн е имал сексуални отношения с десетки непълнолетни момичета, които е водел в резиденциите си в Ню Йорк и Флорида. Той им плащал стотици долари в брой, след което инструктирал някои жертви да служат като набирачи, за да му водят нови момичета. Отбелязва се, че възрастта на някои жертви не е надвишавала 14 години. Епщайн беше обвинен в трафик на непълнолетни с цел сексуална експлоатация – престъпление, за което се предвижда до 40 години затвор. В началото на юли съдът в Манхатън в Ню Йорк, след като изслуша Епщайн реши да го остави в ареста и да не го пусне под гаранция. По-късно Епщайн беше открит в затворническата си килия в безсъзнание и с наранявания по шията.", "date": "2019.08.10", "title": "Обвиненият в сексуален трафик финансов магнат Джефри Епщайн се самоуби в ареста"}
{"url": "https://www.faktor.bg/bg/articles/zhena-izchezna-v-dunav-sled-kato-se-opita-da-otkrie-mobilniya-si-telefon-v-rekata", "text": "Жена на 31 години е в неизвестност, след като влязла в Дунав в Южна Германия, за да търси изгубения си мобилен телефон, съобщи полицията, цитирана от БТА. Очевидци твърдят, че телефонът паднал в реката през нощта, а жената скочила в реката близо до железопътния мост в град Ной-Улм, за да го търси под водата, съобщи полицията. Тя била около основите на моста, преди изведнъж да изчезне. След това съквартирантката й повикала спешните служби. Речният поток в района на границата между федералните провинции Бавария и Баден-Вюртемберг е много силен. Жената все още не е открита. Полицията разследва и показания на местен човек, според когото тя може да е излязла от водата. През нощта пожарната и водната спасителна служба са претърсили района на реката с водолази, полицейски хеликоптер и сонарен кораб. Все още не е ясно дали жената се е удавила или е успяла да се върне на сушата, заяви говорител на местната полицейска служба.", "date": "2019.08.10", "title": "Жена изчезна в Дунав, опитала да открие мобилния си телефон в реката"}
{"url": "https://www.faktor.bg/bg/articles/novini/svyat/desetki-hilyadi-na-nay-mnogolyudniya-ot-sedmitsi-nasam-opozitsionen-miting-v-moskva", "text": "Десетки хиляди хора се събраха в центъра на Москва за трети пореден уикенд, за да протестират срещу изключването на опозиционни и независими кандидати от предстоящите местни избори в столицата, предаде Асошиейтед прес, цитирана от БТА. Днешният протест изглежда най-многолюдната демонстрация от последните седмици. По данни на полицията броят на демонстрантите е 20 000, а според неправителствена организация те са 40 000. За разлика от предишните два протеста, при които бяха арестувани общо хиляди хора, а полицията използва репресивни тактики, днешният бе разрешен от градските власти.", "date": "2019.08.10", "title": "Десетки хиляди на най-многолюдния от седмици насам опозиционен митинг в Москва"}
{"url": "https://www.faktor.bg/bg/articles/novini/balgariya/borisov-pristigna-v-turkmenistan-na-tridneven-forum-predvidena-e-sreshta-s-medvedev", "text": "Министър-председателят Бойко Борисов пристигна в Туркменистан, където водената от него делегация ще бъде тридневно посещение. Българският премиер ще участва в Първия каспийски икономически форум, който ще се проведе в националната туристическа зона \"Аваза\" в близост до град Туркменбаши. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. В рамките на форума премиерът Борисов ще се срещне с руския си колега Дмитрий Медведив и двамата ще обсъждат енергийни проекти, сред което е разклонението на газопровода \"Турски поток\" през България, както и изграждането на АЕЦ \"Белене\". В \"Аваза\" министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в \"Аваза\". В делегацията, водена от премиера Бойко Борисов в Туркменистан, са министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.10", "title": "Борисов пристигна в Туркменистан на тридневен форум, предвидена е среща с Медведев"}
{"url": "https://www.faktor.bg/bg/articles/novini/svyat/kim-chen-un-v-pismo-do-tramp-raketnite-izpitaniya-shte-sprat-kogato-priklyuchat-ucheniyata-na-sasht-i-yuzhna-koreya", "text": "Президентът на САЩ Доналд Тръмп съобщи в Туитър днес, че лидерът на Северна Корея Ким Чен-ун му писал, че ракетните изпитания ще спрат, когато приключат съвместни учения на САЩ и Южна Корея, предаде Ройтерс. Ким се оплакал в писмото от \"нелепите и скъпи\" учения и изразил желание да се срещне с Тръмп, за да започнат преговори веднага след приключването на съвместните учения. \"С нетърпениe очаквам срещата с Ким Чен-ун в близко бъдеще!\", потвърдил отново държавният глава на САЩ и подчертал, че отказът на Пхенян от ядрено оръжие ще превърне Северна Корея в една от най-успешните страни в света.", "date": "2019.08.10", "title": "Ким Чен-ун в писмо до Тръмп: Ракетните изпитания ще спрат, когато приключат ученията на САЩ и Южна Корея"}
{"url": "https://www.faktor.bg/bg/articles/novini/svyat/nad-2-miliona-myusyulmani-ot-tsyal-svyat-se-sabraha-na-halma-arafat", "text": "Над 2 милиона мюсюлмани от цял свят се събраха на хълма Арафат край свещения град Мека в Саудитска Арабия, върховата точка от годишното поклонение хадж, съобщи БТА. Саудитските власти разположиха хиляди служители по сигурността по пътищата към хълма, намиращ се на около 20 км източно от Мека. Мъжете бяха облечени в безшевни бели дрехи, а жените бяха без грим и бижута, за да демонстрират, че се отричат от земните богатства и признават равенството. Арафат е мястото, където се смята, че пророкът Мохамед е произнесъл прощалната си проповед през около 14 века. \"Ето ме на твоите услуги, о, Аллах\", пееха монотонно хиляди поклонници. Мнозина се криеха от жаркото слънце с чадъри. По околните пътища бяха разположени водни пръскачки, за да внесат разхлада, тъй като температурата достигна 40 градуса.", "date": "2019.08.10", "title": "Над 2 милиона мюсюлмани от цял свят се събраха на хълма Арафат"}
{"url": "https://www.faktor.bg/bg/articles/pritesnitelno-dans-poiska-bezkontrolen-i-neprekasnat-dostap-do-informatsiyata-za-vsichki-detsa-uchenitsi-i-studenti-v-balgariya", "text": "Държавна агенция „Национална сигурност“ (ДАНС) e поискала безконтролен и непрекъснат достъп до информацията за всички деца, ученици и студенти в България.  Достъпът трябва да бъде осигурен от Министерството на образованието и науката (МОН) на ДАНС 24 часа в денонощието, 7 дни в седмицата чрез виртуална частна мрежа (VPN защитена връзка), предвижда проект на съвместна инструкция на ДАНС и МОН. Днес проектът бе публикуван за обществено обсъждане. По информация на OFFNews инициативата за създаването на инструкцията е дошла от ДАНС. Не е имало как МОН да откаже на искането. Ако документът бъде приет от Министерския съвет, ДАНС ще има пълен и непрекъснат достъп в реално време до регистъра за документите за завършено основно, средно образование и/или степен на професионална квалификация; регистъра за завършилите студенти и докторанти; регистъра на всички действащи и прекъснали студенти и докторанти по степени на обучение и по професионални направления, пише изданието. Ще разполага и с националната електронна информационна система за предучилищното и училищното образование и с информация за движението на децата и учениците. При създаване на нови информационни фондове в МОН министерството ще е длъжно да осигури достъп до тях на разузнавачите, ако председателят на ДАНС поиска това писмено от министъра на образованието и науката - пише още в проекта. Необходимите хардуер, софтуер и комуникационно оборудване за извършването на т. нар. справочна дейност също ще са под контрола на ДАНС, която ще ги осигури за своя сметка. Всички действия на служителите на ДАНС в информационните масиви на МОН ще се записват и съхраняват в базите данни - част от информационните фондове.", "date": "2019.08.10", "title": "Притеснително и странно! ДАНС поиска безконтролен и непрекъснат достъп до информацията за всички деца, ученици и студенти в България"}
{"url": "https://www.faktor.bg/bg/articles/na-mesta-shte-prevali-no-nyama-da-ohladi-termometara", "text": "Жълт код за опасно високи температури е обявен днес в 16 области от страната. Валиден е за: Видин, Монтана, Враца, Плевен, Ловеч, Габрово, Велико Търново, Русе, Кюстендил, Благоевград, Пазарджик, Пловдив, Стара Загора, Хасково, Ямбол, Сливен. Очаква се максималните температури да са между 32° и 37°, по Черноморието малко по-ниски. Над Черноморието ще е предимно слънчево. Около обяд над централните и северните райони ще се развие купеста облачност. Има малка вероятност на изолирани места да превали. Ще духа слаб до умерен североизточен вятър. Максимални температури по крайбрежието между 27° и 31°. Температурата на морската вода е 26-27°. Над планините ще е слънчево. Около и след обяд над Източна Стара планина ще се развие купеста облачност и на места там краткрайно ще превали. Максимална температура на височина 1200 метра ще е около 27°, на 2000 метра – около 20°. В неделя и през първите два дни от следващата седмица ще бъде слънчево, около и след обяд в низините и горещо. Ще духа слаб до умерен източен вятър. Дневните температури ще се повишат и максималните във вторник ще са предимно между 34° и 39°, по-ниски, около 30°, по Черноморието, съобщава БТВ.", "date": "2019.08.10", "title": "На места ще превали, но няма да охлади термометъра"}
{"url": "https://www.faktor.bg/bg/articles/bulgargaz-si-nameri-prichina-da-povishi-tsenite-ot-oktomvri", "text": "\"Булгаргаз\" внася искане в Комисията за енергийно и водно регулиране (КЕВР) за увеличение на цената на природния газ с 0,83% за четвъртото тримесечие на годината - месеците октомври, ноември, декември.   В съобщение до медиите, изпратено днес, \"Булгаргаз\" ЕАД уведомява своите клиенти, че прогнозната цена на природния газ за ІV-то трим. на 2019 г., образувана в съответствие с чл. 17 на Наредба № 2 от 19.03.2013 г. за регулиране на цените на природния газ е 45,27 лв./MWh (без цени за достъп, пренос, акциз и ДДС).   В сравнение с утвърдената за ІІІ-то трим. на 2019 г. цена (без цени за достъп, пренос, акциз и ДДС), прогнозната цена за ІV-то трим. на 2019 г. е по-висока с 0,37 лв./MWh или с 0,82%, информират от дъщерното дружество на \"Български енергиен холдинг\".   Прогнозното увеличение на продажната цена се дължи основно на по-високите тарифи за пренос на природен газ през територията на Румъния за 2019/2020 газова година.   Прогнозната цена на природния газ отчита влиянието на ценообразуващите фактори към 9 август и е неокончателна. Окончателното предложение на “Булгаргаз“ ЕАД за утвърждаване цената на природния газ за ІV-то тримесечие на 2019 г. ще бъде внесено в КЕВР на 10 септември.", "date": "2019.08.10", "title": "\"Булгаргаз\" си намери причина да повиши цените от октомври"}
{"url": "https://www.faktor.bg/bg/articles/tarzhestva-po-sluchay-140-godini-ot-sazdavane-na-boyniya-ni-flot", "text": "Министърът на отбраната Красимир Каракачанов и началникът на отбраната генерал Андрей Боцев присъстват на тържествата в гр. Варна, посветени на 140-ата годишнина от създаването на Военноморските сили (ВМС). В тях участват също заместник-началниците на отбраната вицеадмирал Емил Ефтимов и генерал-лейтенант Димитър Илиев, както и директори на дирекции от Министерството на отбраната, съобщиха от МО.   От 10.00 ч. във Фестивалния конгресен център в гр. Варна започна церемонията за връчване на дипломите на студентите от \"Випуск 2019” на ВВМУ \"Н. Й. Вапцаров”. Дипломи ще получат 338 студенти, успешно завършили своето обучение в 8 бакалавърски и 6 магистърски програми. Първенец на випуска сред студентите е Диляна Димитрова, завършила с пълно отличие специалността \"Информационни и комуникационни технологии в морската индустрия“, редовна форма на обучение.   Днес министърът на отбраната Красимир Каракачанов, заместник-началниците на отбраната вицеадмирал Емил Ефтимов и генерал-лейтенант Димитър Илиев и командирът на ВМС контраадмирал Кирил Михайлов ще участват в тържественото събрание-концерт, посветено на 140-ата годишнина от създаването на военния ни флот. То ще започне в 18.00 ч. в зала 1 на Фестивалния конгресен център в града.   След тържествения ритуал, в 11.00 ч. в района на Морска гара Варна военнослужещи от ВМС ще демонстрират умения при изпълнението на елементи от операция по морска сигурност.   Същия ден на Морска гара Варна жителите и гостите на града ще могат да посетят фрегатата \"Смели“.   Българският военен флот е създаден на 12 август 1879 г. в град Русе. През 1897 г. започва изграждането на черноморския флот с главна база Варна. Първите български морски офицери се подготвят в академиите на Русия, Италия, Австро-Унгария и Франция. По време на Балканската война 1912-1913 г. и на Първата световна война флотът активно участва в бойните действия. Тогава се създават подводните сили и морската авиация, започват операции по миночистачна дейност и противолодъчна защита.   Военноморските сили защитават интересите на Република България в морските пространства, гарантират нейния морски суверенитет и подготвят формирования за участие в подкрепа на международния мир и сигурност и за оказване помощ на населението.", "date": "2019.08.10", "title": "Отбелязваме тържествено 140 години от създаване на бойния ни флот"}
{"url": "https://www.faktor.bg/bg/articles/spirat-za-chas-dvizhenieto-v-otsechka-na-am-evropa", "text": "Заради монтаж на толрамка ще бъде ограничен трафикът днес, 10 август, от 23.00 ч. до 24.00 ч., в отсечка на АМ \"Европа\" при отбивката за Чепинци (от Ботевград към Кулата), съобщиха от АПИ. Движението ще бъде спряно в двете посоки. Превозните средства ще се пренасочват по стария околовръстен път - II-18. Необходимо е шофьорите да карат внимателно, със съобразена скорост, и да спазват стриктно пътната сигнализация, посочват от АПИ.", "date": "2019.08.10", "title": "Спират за час движението в отсечка на АМ „Европа“"}
{"url": "https://www.faktor.bg/bg/articles/zemetresenie-do-yuzhnata-ni-granitsa", "text": "Земетресение с магнитуд 3,6 по Рихтер бе регистрирано днес в окръг Одрин (Северозападна Турция), съобщи турската телевизия СиЕнЕн-Тюрк, като се позовава на правителствената Дирекция за управление при бедствия и извънредни ситуации (АФАД). Епицентърът на земетресението, регистрирано в 9.39 ч., е бил в района на град Лалапаша, близо до границата с България, на около 30 км от граничния пункт \"Лесово\". Земетресението е било на дълбочина 20,13 километра, информира БТА. Трусът е предизвикал паника сред населението. Няма информация за ранени и за разрушения при земетресението.", "date": "2019.08.10", "title": "Земетресение до южната ни граница"}
{"url": "https://www.faktor.bg/bg/articles/evrostat-balgariya-e-na-danoto-na-klasatsiyata-za-karane-na-stari-avtomobili", "text": "България е в дъното на класацията по възраст на автомобилния парк в Европейския съюз, показват изследване на Евростарт, цитирани от БГНЕС. До 5 г. са около 5 на сто от автомобилите у нас (около 160 хиляди), до 10 г. - 10 на сто (около 400 хиляди коли), между 10 и 20 години 60 на сто (близо 2,4 милиона броя) и над 20 години - около 25 процента (близо 1 милион автомобила).    В страната ни има регистрирани между 3,5 млн. и 4 млн. автомобили, всяка година у нас се внасят по около 100 хиляди коли втора употреба, както и се дерегистрират в КАТ няколко десетки хиляди автомобила.    Само за първите 6 месеца на тази година в България са регистрирани 18 323 нови автомобила, докато за същия период в страните на ЕС са регистрирани 8,1 млн. броя нови автомобили, което като пазарен дял е 0,2 процента от всички новорегистрирани коли в ЕС за половин година.   Най-висок дял регистрирани нови автомобили на възраст до 2 г. е отчетен в Люксембург - 25 на сто. Следват Дания - 24 на сто, Белгия - 22 на сто, Швеция, Австрия.  На другия полюс - най-висок процент стари автомобили на възраст над 20 г. е регистриран в Полша - 40 на сто, Естония - 28 на сто, България - 25 на сто, следвани от Малта, Литва и Румъния - по 20 на сто.", "date": "2019.08.10", "title": "Евростат: България е на дъното на класацията за каране на стари автомобили"}
{"url": "https://www.faktor.bg/bg/articles/dzhip-se-vryaza-v-lineyka-na-krastovishte", "text": "Шофьор на джип блъсна и обърна линейка, превозваща пациент в тежко състояние, в центъра на Ямбол, съобщи БГНЕС. В линейката са пътували четири човека, а в лекия автомобил - само шофьорът. Пострадалата лекарка е с травма на главен мозък, към момента без опасност за живота. Тя ще бъде настанена за лечение в хирургичното отделение. На мястото на инцидента се извършва оглед. По първоначална информация джипът не се е съобразил с подадения звуков сигнал на линейката. Кръстовището не е затворено за движение. Трафикът се регулира от пътна полиция.  Сигналът за катастрофата, която е станала на кръстовището на Ловния дом, е подаден около 9.10 часа. Джипът е ударил специализирания автомобил странично. По първоначална информация в линейката е имало пациент в тежко състояние, транспортиран в  Спешното отделение на ямболската болница от друг санитарен автомобил. Освен лекарката, и шофьорът на линейката е ранен, като двамата са транспортирани в ямболската болница. Водачът на джипа също е закаран там. Линейката е била с пусната сигнализация за специален режим на движение. На място се извършва оглед и се установяват причините за инцидента.", "date": "2019.08.10", "title": "Джип се вряза в линейка с пациент на кръстовище в Ямбол"}
{"url": "https://www.faktor.bg/bg/articles/ivan-geshev-razkrihme-dve-brutalni-ubiystva-ot-bitov-harakter-vav-varna", "text": "Имаме проблем с битовата престъпност и с домашното насилие в България. Приоритет на прокуратурата е противодействие на битовата престъпност. Държавата е в дълг към хората по селата. Това каза заместник-главният прокурор Иван Гешев във Варна. Той съобщи още, че са разкрити две убийства. \"Двете убийства са с битов характер. Имаме проблем с това, което се случва в малките населени места с нашите баби и дядовци. Държавата е в дълг към тези хора\", подчерта той. \"Две тежки умишлени престъпления бяха разкрити вчера. Окръжна прокуратура, заедно със служители на ОД на МВР - Варна, работи неуморно\", подчерта той. \"Първият случай касае започналото досъдебно производство, след като в гора край Варна беше открит полузаровен, разчленен труп на мъж. Той бе идентифициран и с много действия се стигна и до извършителят, който е задържан. Той е бил съсед на убити. Между тях е имало конфликт от дълго време. Убитият е тормозел своя убиец, като го е крадял, обиждал, заплашвал и бит от него. Убиецът е мъж на 91 години\", разкриха от прокуратурата. \"При последната им среща в дома на обвиняемия във вилна зона в местността Добрева чешма, той е нападнал с винкел жертвата си. Трупът на 56-годишния мъж е бил пренесен с лек автомобил в близка гора, където е открит от полицията. 91-годишният мъж има двама сина, които от време на време посещавали баща си. Заради здравословното си състояние задържаният не може да остане в ареста. Според експертизата за психичното му състояние той страда от старческа деменция, но е вменяем, разбирал е какво е направил и може да носи отговорност. Ако бъде признат за виновен, той може да получи наказание „лишаване от свобода” от 10 до 20 години\", посочват от обвинението. Другото тежко умишлено престъпление е било извършено снощи в кв. „Аспарухово“. То е разкрито за часове. Постъпил е сигнал за домашно насилие. Става дума за мъж и жена, живеещи на съпружески начала от около два месеца. Мъжът е пребил с юмруци по особено жесток начин жената, вследствие на това тя е починала. Касае се за сравнително млади хора, между 30 и 40 г. Сравнително отскоро живеели заедно, като са се запознали в социалните мрежи. Мъжът е от Пазарджик. Лицето е задържани, но мотивите му все още са неясни. Има данни за криминални регистрации на мъжа, коментираха от прокуратурата.", "date": "2019.08.10", "title": "Разкрити са две брутални убийства във Варна"}
{"url": "https://www.faktor.bg/bg/articles/promenyat-formulata-za-izchislyavane-na-liniyata-na-bednost", "text": "За 2020 година линията на бедност ще бъде изчислена, като се използва базата за доходите и условията на живот на 8200 български домакинства, вместо досегашните 3020 домакинства. Нейната стойност ще бъде умножена по годишната инфлация за така наречената малка потребителска кошница, изчислена към декември 2018 година. Новата методика, публикувана за обществено обсъждане, се въвежда заради реформата в политиките спрямо хората с увреждания и има за цел да защити по-адекватно уязвимите социални групи у нас.  Линията на бедност в България се използва само като аналитичен и статистически показател и към момента се изчислява по методика, влязла в сила преди 13 години. В нея се използват данните от изследване на националната статистика, което се базира върху бюджетите на 3020 домакинства. Размерът на линията представлява процент от така наречения медианен общ нетен доход за страната и показва с каква сума пари едно домакинство може да задоволи минималните жизнени потребности на живеещите в него двама или повече души.  През последните няколко години размерът на линията на бедност нарасна плавно, като най-същественото му увеличение беше за настоящата година - с 27 лева. Новата формула ще се базира на изследването \"Статистика на доходите и условията на живот\", разработено от Евростат, като извадката ще обхваща 8200 български домакинства, съобщава Дарик.  Линията на бедност, изчислена по тези данни за предходната година, ще се умножава по годишната инфлация за малката потребителска кошница към декември на същата предходна година, и така ще дава размера на линията на бедност за следващата година. Така за линията на бедност за 2020-та година ще бъдат взети данните от 2018-та година и годишната инфлация към декември 2018-та. Според проекта на методика размерът на линията на бедност за догодина трябва да бъде определен най-късно през ноември, а от следващата година този размер ще бъде гласуван до края на август.", "date": "2019.08.10", "title": "Променят формулата за изчисляване на линията на бедност"}
{"url": "https://www.faktor.bg/bg/articles/ostaviha-v-aresta-petimata-zadarzhani-pri-aktsiyata-sreshtu-narkotitsite", "text": "Съдът остави в ареста петимата задържани, за които се смята, че са част от организирана престъпна група за разпространение на наркотици. Причината е да не повлияят на разпитите на свидетели. За единия от арестантите има доказателства, че отглежда марихуана в 10 стаи със специални инсталации. В други от обвиняемите са намерени наркотици. Според прокуратурата наркотиците са били разпределяни по райони. Всеки район си е имал склад и отговорник, който е зареждал дилърите. Събраните доказателства до момента сочели, че в групата участват 30 души с трима ръководители. Единият от тях се смята, че е Радмил Ранов, по прякор \"Ланеца\". Той се издирва.", "date": "2019.08.10", "title": "Оставиха в ареста петимата задържани от наркобандата, Ланеца все още се издирва"}
{"url": "https://www.faktor.bg/bg/articles/dva-neidentifitsirani-snaryada-izletyaha-v-posoka-yaponsko-more", "text": "Северна Корея изстреля тази нощ два неидентифицирани снаряда в посока Японско море, предаде Ройтерс, позовавайки се на южнокорейската информационна агенция Йонхап, която на свой ред се позовава на южнокорейската армия. Двата изстреляни днес от Северна Корея снаряда в посока Японско море не са достигнали изключителната икономическа зона на Япония, предаде ТАСС, като се позовава на японската информационна агенция Киодо, която цитира източник от японското правителство. \"Нямаме информация снарядите да са достигнали изключителната ни икономическа зона. Към настоящия момент можем да кажем, че няма никаква директна заплаха за страната ни\", заяви правителственият източник, според когото японските военни специалисти са на мнение, че КНДР е изстреляла балистични ракети с малък обсег. Северна Корея е изстреляла поне един снаряд, който, изглежда, е ракета с малък обсег, заяви американски служител, цитиран от Ройтерс. Служителят говори при условие да остане анонимен. В отделно изявление високопоставен служител на американското правителство заяви, че Съединените щати са информирани за изстрелването на снаряди от Северна Корея и че отблизо следят ситуацията, като обменят информация с Япония и Южна Корея.", "date": "2019.08.10", "title": "Два неидентифицирани снаряда излетяха в посока Японско море"}
{"url": "https://www.faktor.bg/bg/articles/novini/balgariya/oblastniyat-lider-na-dsb-burgas-vleze-v-listata-na-gerb-v-nesebar", "text": "Областният председател на ДСБ-Бургас Ивайло Ляхович ще бъде в листата на ГЕРБ за местните избори в Община Несебър, съобщава voxburgas.com. Това стана ясно след проведените номинационни събрания на ГЕРБ в общината. Ляхович се счита за близък до силната местна фигура Атанас Терзиев, който пък ще бъде кандидат за кмет на Несебър. Името на Ляхович се лансира от няколко години в редиците на традиционната десница. Той бе кандидат за депутат от Реформаторския блок и Нова република. След това пое Областното ръководство на ДСБ. Причината бе, че националното ръководство и тогавашния тъмно-син лидер д-р Георги Митев изпаднаха в конфликт, а Митев напусна ДСБ и се завърна в СДС, несъгласен с водената политика от Радан Кънев. Още по време на Европейските избори Ляхович бе забелязан да присъства на редица мероприятия на ГЕРБ. Той дори уважи с присъствието си дискусията, организирана от еврокомисаря Мария Габриел, в експоцентър „Флора“. Още тогава журналисти го забелязаха рамо до рамо с Терзиев. Само два месеца преди изборите явно ДСБ в Бургас ще трябва да търсят на пожар заместник на Ляхович. Още не е ясна и съдбата на „Демократична България“ в Бургаска област. Дали обединението ще се яви единно на изборите остава под въпрос.", "date": "2019.08.10", "title": "Областният лидер на ДСБ- Бургас влезе в листата на ГЕРБ в Несебър"}
{"url": "https://www.faktor.bg/bg/articles/hilyadi-rusnatsi-izlizat-po-ulitsite-na-moskva", "text": "Хиляди руснаци се очаква да излязат на демонстрация днес в Москва с искане за свободни избори, предаде Ройтерс. Това ще бъде четвъртата седмица поред, когато голям брой хора излизат по улиците на руската столица с искане кандидати от опозицията да получат разрешение да участват в изборите за градската Дума на Москва идния месец. Днешният протест ще бъде проведен с разрешението на властите, но за подобна проява миналата седмица нямаше разрешение и полицията арестува повече от хиляда души. Властите започнаха разследване срещу десетина души за гражданско неподчинение (престъпление, за което се предвижда сериозен престой в затвора) във връзка с предишни демонстрации. Разследване бе започнато и срещу опозиционера Алексей Навални по подозрения в пране на пари. Някои прокремълски настроени политици и служители заявиха, че Западът е помогнал за организирането на демонстрациите. Навални и поне седем от съюзниците му са към настоящия момент в затвора заради нарушения на законодателството за протестните прояви, отбелязва Ройтерс.", "date": "2019.08.10", "title": "Хиляди руснаци излизат по улиците на Москва"}
{"url": "https://www.faktor.bg/bg/articles/vzriv-do-politseyski-uchastak-v-kopenhagen", "text": "Експлозия избухна край местен полицейски участък в Копенхаген - втори взрив за четири дни в датската столица, предадоха Ройтерс и ДПА.  Полицията съобщи с туит, че никой не е пострадал при експлозията в квартал Ньоребро. Спешните служби са пристигнали на мястото. Във вторник един човек беше леко ранен при експлозия до датската данъчна служба.", "date": "2019.08.10", "title": "Втори взрив за четири дни в датската столица"}
{"url": "https://www.faktor.bg/bg/articles/petima-ot-rosatom-sa-zaginali-pri-vzriva-v-arhangelska-oblast-v-rusiya", "text": "Петима служители на руската държавна корпорация \"Росатом\" са загинали и трима са били ранени при експлозията на полигона в Архангелска област в Русия, предаде ТАСС. Агенцията се позовава на отдела за връзки с обществеността на \"Росатом\". Руското министерство на отбраната съобщи по-рано, че при взрива на 8 август на полигона близо до Северодвинск са загинали двама души. \"В резултат на произшествието на военния полигон в Архангелска област при тестването на реактивен двигател на течно гориво загинаха петима служители на държавната корпорация \"Росатом\". Още трима наши колеги са били тежко ранени и имат изгаряния от различна степен. Към настоящия момент всички ранени са в специализирано медицинско заведение, като им се оказва необходимата медицинска помощ\", се казва в изявление на \"Росатом\". \"От името на огромния колектив на \"Росатом\" изразяваме дълбоките си съболезнования на роднините и близките на загиналите. На семействата им ще бъде оказана помощ и подкрепа. Светлата памет на нашите другари завинаги ще остане в сърцата ни\", казаха още от \"Росатом\".", "date": "2019.08.10", "title": "Петима от \"Росатом\" са загинали при експлозията на военен полигон в Русия"}
{"url": "https://www.faktor.bg/bg/articles/pozharnikar-na-godinata-e-kandidatat-na-gerb-za-kmet-na-pazardzhik", "text": "Бившият директор на пазарджишката пожарна комисар Иван Панайотов е кандидатурата на ГЕРБ за кмет на Пазарджик, реши се снощи на общинското партийно събрание.    Преди дни Иван Панайотов се пенсионира след 36 години служба в системата на МВР. Той е роден на 7 август 1959 г. в Панагюрище. Завършил е ВСШ \"Георги Димитров\"-МВР с профил \"Противопожарна охрана\". През времето на своята служба е преминал през всички изпълнителски и ръководни нива в структурите на пожарната, отбелязва БНР.   От 2000 г. бе началник на ОУПБЗН-Пазарджик, а в последствие и директор на РДПБЗН-Пазарджик. За професионализма и постиженията в работата си е награждаван многократно от ръководството на МВР и ГДПБЗН. Тази година той беше отличен с приза \"Пожарникар на годината\", а по повод професионалния празник на Министерството на вътрешните работи и с почетно отличие \"За доблест и заслуга\" - 1 степен.   С издигането на Иван Панайотов към момента кандидатите за кметския стол на Пазарджик стават четирима. Това са сегашният кмет Тодор Попов, предприемачът Благо Солов и бившият шеф на Националната служба за сигурност Арлин Антонов.", "date": "2019.08.10", "title": "\"Пожарникар на годината\" е кандидатът на ГЕРБ за кмет на Пазарджик"}
{"url": "https://www.faktor.bg/bg/articles/us-ekspert-na-poligona-v-arhangels-mozhe-da-e-imalo-izpitanie-na-krilati-raketi-s-yadren-arsenal", "text": "След взрива на военния полигон в Архангелска област на РФ край Северодвинск в Бяло море е бил забелязан транспортния танкер \"Серебрянка\" за събирането на ядрено гориво. За това съобщава американския експерт по ядрени оръжия Джефри Луис, пише \"Гордон\". Ученият е успял да засече танкера на спътникова снимка на проекта Planet. По неговите думи присъствието на \"Серебрянка\" в този район може да говори още за изпитание на крилати ракети с ядрен арсенал.  Руското издание \"Медуза\" съобщи, че шестима от пострадалите при експлозията са откарани в Москва. По данни на техния източник на информация камерите, в които са лежали, са били третирани от радиоактивно замърсяване. Не е имало \"живо месо\" по пострадалите, отбелязва информатора на \"Медуза\".  Според градските власти на Северодвинск се наблюдава  увеличение на радиационния фон . Русия в същото време ограничи корабоплаването в Бяло море , където се случи експлозия във военно съоръжение. Росатом днес съобщи, че петима служители на корпорацията са загинали при експлозията по време на военното учение в района на Архангелск. Превод: Faktor.bg", "date": "2019.08.10", "title": "US експерт: На полигона в района на Архангелс може да е имало изпитание на крилати ракети с ядрен арсенал"}
{"url": "https://www.faktor.bg/bg/articles/polovinata-amerikantsi-smyatat-che-mnogo-skoro-shte-ima-novo-masovo-ubiystvo", "text": "Обвиненият за убийството на 22 души в мол в Ел Пасо Патрик Крусиъс признал пред полицията, че се е целил в \"мексиканци\". Престъплението си той извърши миналия уикенд след като изминал над 1050 км от родния си град Алън близо до Далас, за да убива населения предимно с жители от латиноамерикански произход Ел Пасо. Той кормувал цели 11 часа, стана ясно от разпита му.   21-годишният неуравновесен индивид се предаде на полицията след като окървави търговския център \"Уолмарт\". Той е обвинен в предумишлено убийство, отделно ФБР разследва случая като вътрешен тероризъм.    Пред разследващите той обяснил, че влязъл в търговския център, въоръжен със законно притежавания автомат \"Калашников\" и няколко пълнителя. Няколко часа по-късно след кървавата баня в Ел Пасо друг стрелец, екипиран с бронежилетка и маска, уби 9 души пред бар в Дейтън, щата Охайо, като полицията успя да го простреля смъртоносно само 20 секунди след началото на атаката.   Президентът Тръмп посети Ел Пасо и Дейтън, където бе посрещнат от протестиращи местни жители, които го обвиниха, че с изказванията си срещу мигрантите и цветнокожите, подклажда подобни престъпления на расова основа.   Според анкета на Ройтерс/Ипсос, публикувана в петък, почти половината от допитаните американци смятат, че много скоро може да има ново масово убийство в страната.", "date": "2019.08.10", "title": "Половината американци смятат, че много скоро ще има ново масово убийство"}
{"url": "https://www.faktor.bg/bg/articles/sarbiya-v-shok-zhestoko-ubiystvo-na-chetirima-startsi", "text": "Сърбия е в шок от жестокото убийство на четирима възрастни. Телата им са били намерени в двора на къща в село Ябуковец край Неготин. Труповете на 73-годишен мъж, 93-годишната му майка, сестра му и братовчедка му са престояли поне два дни, преди да бъдат открити от случаен минувач.  И четиримата са били застреляни, пише Блиц. На местопрестъплението отсъства оръжие, полицията изключва самоубийство. В момента се извършват разпити на всички съседи, както и на хора от селото, познавали убитото семейство.  В същото село Ябуковац край Неготин Никола Радосавлевич извърши клане през 2007 г., когато уби девет свои съседи, включително и петнадесетгодишно момче, с ловна пушка.", "date": "2019.08.10", "title": "Сърбия в шок от масово междусъседско клане"}
{"url": "https://www.faktor.bg/bg/articles/10-ne-tolkova-izvestni-fakti-za-ruskiya-prezident", "text": "Владимир Путин със сигурност е един от най-противоречивите политици на нашето време. Вчера се навършиха точно две десетилетия, откакто той беше назначен за министър-председател. Оттогава той и като президент, и като премиер е безспорен лидер на Руската федерация. Често Западът го разглежда като авторитарен лидер, но винаги е определян като силен играч. Описван е в десетки книги и хиляди публикации.  Сайтът flashnews.bg е подбрал 10 интересни и не толкова известни факти за руския президент. Малко хора знаят, но в по-тесни кръгове Владимир Путин е известен като колекционер на антики и предмети на изкуството. Той обаче се интересува не само от закупуването им, но и от изучаването на исторически обекти и места. Видяхме интереса му към дайвинга през 2013 г., когато се спусна с подводница във Финския залив и изследва останките от морска фрегата. Освен това през август 2015 г. Путин управлява мини-подводница, за да изследва руините на византийския търговски кораб. Той активно попълва колекциите на руските музеи с артефакти от цял свят. Владимирович носи часовниците изключително на дясната си ръка. Той обяснява това, като казва, че само когато носи часовник на дясната си ръка, короната не търка китката му. Дори Путин беше впечатлен, когато Apple създаде часовник, посветен на личността му. Това беше ограничена серия от 999 бройки, наречена „Епохата на Путин“. По същество това е класическият Apple Watch, но със златно покритие, което изобразява двуглав орел, герба на Русия и хоризонта на Москва. В сътрудничество с Apple той беше произведен от знаменитата руско-италианска бижутерийна марка Caviar Perna Penna. Цената на часовника беше около 3000 долара. И, разбира се, всички бройки бяха изкупени почти мигновено Семейството на Путин действително има история, която го свързва с известния комунистически лидер. Неговият прaдядо Спиридон Иванович Путин изиграва невероятна роля в живота на този човек, а по-късно и на Сталин. Ако си мислите, че е бил политик, грешите. Всъщност, той е работил като готвач в дома на Ленин. Справял се толкова добре, че години след това бил нает за готвач на Сталин. Във връзка с това преминал обучение в НКВД, предшественика на КГБ. След десетилетия внукът му стана един от най-известните агенти на същата специална служба, а понастоящем и президент на Русия. Президентът на Русия говори на няколко езика. Добре известно е, че владее немски, познава английския, но не го демонстрира по конспиративни причини. По време на посещението на германския канцлер Ангела Меркел през 2013 г. в Москва се наложило да действа като пълноправен преводач заради технически проблеми. Путин разбира малко полски, и разбира се, разбира украински, който е сроден на руския. По време на посещенията си в Армения той също се държи, сякаш разбира много добре езика, което е напълно възможно. И изобщо, не бива да забравяме, че Владимир Путин е бивш агент на КГБ. Дори и да демонстрира, че езикът на комуникацията е напълно непознат за него, това не означава, че той наистина не го разбира. Владимир Путин е не само спортен фен, но и практикуващ спортист. Дълго време изучава джудо, започвайки на 11-годишна възраст. Печели пети дан и черен колан през 2001 г., най-високият – девети дан – в таекуондото през 2013 г., осми дан и черен колан в каратето през 2014 г. В допълнение, той се увлича от конна езда, гмуркане, хокей, ски и много други. Често посещава гимнастическите салони. Освен това, благодарение на неговата страст, Русия стана организатор на Олимпийски игри, Световната купа по футбол, състезания от Формула 1 и популяризира по-здравословен начин на живот. Това твърдят много хора от антуража на руския президент. През целия си живот е имал само един близък приятел. Били заедно в института и много си приличали – и двамата кротки, отлични студенти. Физическата подготовка на приятеля му била слаба, докато Путин на тази възраст вече бил майстор на спорта по самбо. Затова и решава да го запише в секцията. На първите демонстрационни състезания приятелят му се приземил неправилно след скок, счупил шиен прешлен и починал няколко часа по-късно. Според очевидци, Путин преживял случилото се много тежко. Путин е собственик на световноизвестния лабрадор Кони, два пудела, българското овчарско куче Бъфи, акита ину на име Юме, козата Сказка, както и на мини коня Вадик. Казват, че Путин използва домашните си любимци за психологически натиск върху политическите си опоненти. Известно е, че Ангела Меркел се страхува от кучета. Сътрудниците й винаги предварително предупреждават, че по време на посещенията й никъде не трябва да има четириноги. Но веднъж, по време на среща между Путин и Меркел, лабрадорът Кони влязъл свободно в стаята. Меркел трудно се овладяла, а руският президент попитал: „Кучето ли ви изплаши?“ Колкото и да е странно, Владимир Путин е ужасно неточен. Според бившата му съпруга той винаги закъснявал за срещи, и то не с 15-20 минути, а с по час и половина. Людмила обаче винаги го дочаквала. В социалните мрежи върви шега, че Владимир Владимирович никога не закъснява, защото така или иначе всичко започва, когато пристигне той. Обяснението винаги е едно и също – „важни държавни дела“. Между другото, веднъж той закъсня и за аудиенция при папата, защото италианският премиер го задържал в Милано. Е, това поне е оправдателна причина. Владимир Путин е голям фен на риболова. През юли 2013 г. той хвана 21-килограмова щука на езерото в Тува. Путин има една интересна особеност: заемайки един или друг кабинет, той никога не извършва преустройства. Това е доста необичайно, защото всички чиновници се опитват да се избавят от вещите на предшествениците си и да приспособят кабинета за себе си. Путин никога не е подменял дори мебелите.", "date": "2019.08.10", "title": "10 не толкова известни факта за руския президент"}
{"url": "https://www.faktor.bg/bg/articles/gladuvashtata-ot-27-dni-lyubov-sobol", "text": "Призовавам всички на митинга на 10 август на площад \"Сахаров\", там ще отстояваме правото си на избори , на себеуважение, на  достойнство. Това заяви   Любов Собол, която е в гладна стачка от 27 дни. Причината е, че не беше допусната  до изборите за Московска градска дума, както и всички останали кандидати на опозицията. Тя е единственият  руски опозиционен лидер, който е на свобода в момента. Днес Собол даде брифинг, който нито една наша медия не отрази.  Очаква се на площад \"Сахаров\" в 14 часа московско време утре да се съберат десетки хиляди. Много популярни лица призоваха за това, въпреки безчинствата на полицията на предишните протести и масовите арести. Митингът в Москва утре, 10 август, ще бъде петият по големина протест в руската столица от месец.  Недоволството избухна заради недопускането на кандидатите на опозицията до изборите за Московска градска дума. От четирите предишни само един (този на 20 юли) беше разрешен от властите, три други (14 и 27 юли, както и 3 август) приключиха с разгонване на участниците и масови задържания.  Според  данни на «ОВД-инфо» 1373 души са били задържани на 27 юли, 1001 на 3 август, Министерството на вътрешните работи на Русия преброява съответно 1 074 и 600 задържани Любов Собол беше арестувана за призоваване към участие в неодобрения от властите протест в Москва на 3 август. Тя е отишла в такси и се е канела да слезе от него, за да се включи в протеста, когато полицаи са я помъкнали към черен микробус, който е потеглил  с мръсна газ. По-късно беше освободена.", "date": "2019.08.10", "title": "Гладуващата от 27 дни Любов Собол: На митинга в Москва утре ще отстояваме правото си на достойнство (ВИДЕО)"}
{"url": "https://www.faktor.bg/bg/articles/moshtno-tornado-udari-lyuksemburg", "text": "Мощно торнадо се изви вчера привечер в югозападната част на Люксембургг. Шестима души бяха ранени, предаде Франс прес. Природната стихия причини и материални щети. Скоростта на вятъра достигна 128 км/ч, съобщи метеорологичната служба на Люксембург. На разпространени в социалните мрежи кадри се вижда как ураганните ветрове отнасят покриви на сгради и комини. На близо сто жилищни сгради са нанесени повреди, съобщиха местните власти. Торнадото изкорени дървета, повреди автомобили и причини блокиране на движението по някои пътища. Железопътната компания на Люксембург съобщи, че има смущения на движението и по някои железопътни линии. Стигна се и до спиране на електричеството в част от засегнатите райони на Люксембург, съобщи пожарната служба.", "date": "2019.08.10", "title": "Мощно торнадо удари Люксембург"}
