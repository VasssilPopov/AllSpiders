{"url": "https://faktor.bg/bg/articles/balgarite-sa-sred-evropeytsite-s-nay-dobro-otnoshenie-kam-kitay", "text": "Българите са положително отношение към китайската държава. Това сочи проучване на изследователския център \"Пю рисърч\" сред 32 държави по света. Този резултат, значително над средния за източноевропейските страни в ЕС (43%), нарежда България на първо място в групата, оформена от \"Пю\"; той е по-висок и от средния (41%) сред всички 32 държави. На базата на тези резултати не е възможно да се определи първо място в региона, тъй като част от държавите в него не са представени в проучването. Прави обаче впечатление, че делът на българите с положително отношение към Китай е по-близък до този в Русия и Украйна. Там одобрението е съответно 71 и 57 процента, а неодобрението - едва 18 и 14 на сто. За сравнение едва 27% от чехите гледат положително на Китай. Сред по-старите членки на ЕС, включени в проучването (Гърция, Испания, Великобритания, Италия, Холандия, Германия, Франция, Швеция) единствено в Гърция делът е над половината - 51%. За сравнение в Италия одобрението е 37 на сто, във Великобритания - 38 на сто, в Швеция - 25 на сто (при 70 неодобрение). Очаквано ниско е благоприятното отношение към Китай в Канада (27%) и в САЩ (26%), както и в Япония (едва 14 на сто, при 85% заявили неблагоприятно отношение към азиатския гигант). В изследваните държави от Азия и в Австралия преобладават респондентите с отрицателно отношение - с изключение на Индонезия (по 36% и за двата отговора).", "date": "2019.10.06", "title": "Проучване постави българите на първо място в ЕС по положително отношение към Китай"}
{"url": "https://faktor.bg/bg/articles/ochakva-se-da-badat-vazobnoveni-pregovorite-za-brekzit-mezhdu-es-i-london", "text": "Очаква се утре да бъдат възобновени преговорите за Брекзит между Европейския съюз и Лондон, предаде Франс прес. ЕС е по-скоро на позиция, че предложенията на британския премиер Борис Джонсън с цел избягване на Брекзит без сделка са недостатъчни. Това мотивира Джонсън да разговаря вчера с лидери на страни от ЕС. Един от неговите събеседници бе финландският премиер Анти Рине, чиято страна е председател на Съвета на Европейския съюз. Рине е подчертал в разговора си с Джонсън, че е важно да бъде намерено решение в рамките на една седмица. Холандският премиер Марк Рюте заяви в Туитър, че е разговарял с Борис Джонсън и му е обърнал внимание, че във връзка с британските предложения остава да се уточнят още много важни въпроси. Според Рюте има да се свърши още много работа преди срещата на Европейския съвет на 17 и 18 октомври.", "date": "2019.10.06", "title": "Очаква се да бъдат възобновени преговорите за Брекзит между ЕС и Лондон"}
{"url": "https://faktor.bg/bg/articles/novini-svyat-london-poiska-ot-sasht-vrashtaneto-na-zhena-na-diplomat-prichinila-smart-pri-katastrofa", "text": "Британското правителство поиска в събота от американските власти да върнат във Великобритания жената на американски дипломат, причинила смърт при автомобилна катастрофа, предаде Франс прес. Според телевизия \"Скай нюз\" заподозряната за станалата в края на август катастрофа се е позовала на дипломатическия си имунитет и се е върнала в Съединените щати. Британските власти изразиха недоволството си от решението на американските власти да приемат жената обратно в САЩ. \"Разговарях с посланика на САЩ, за да изразя пред него разочарованието на Великобритания по отношение на това решение\", заяви британският външен министър Доминик Рааб. В изявлението си Рааб изказва съболезнованията си на семейството на загиналия при катастрофата 19-годишен Хари Дън. Мотоциклетът на Дън е бил блъснат от автомобила на заподозряната на 27 август в Нортхемптъншир, Англия. Местната полиция потвърждава, че 42-годишна американка, за която се смята, че е заподозряната по случая, е напуснала Великобритания, въпреки че преди това е заявила, че няма планове да го прави в близко бъдеще. Полицията изследва всички възможности на дипломацията, с помощта на които разследването да продължи, заявиха полицейски служители. \"Не знаем как да започнем нашия траур. Ние нямаме нищо. Няма справедливост. Не разполагаме с нищо, което да ни утеши, дори не знаем дали тя изпитва угризения\", заяви пред \"Скай нюз\" майката на жертвата Шарлот Чарлс. Бащата на Хари сподели пред телевизионните камери, че е отвратен и съкрушен. \"Разгневен съм от факта, че някой може да направи това и после да се качи на самолета и да отлети\", каза той. Американското посолство в Лондон поднесе съболезнованията си на семейството на жертвата и потвърди, че заподозряната е напуснала Великобритания. Всеки случай, свързан с вдигането на имунитета на наши дипломати и членове на техните семейства в чужбина, се разглежда с голямо внимание и на високо ниво, заяви говорите л на посолството. Той подчерта, че рядко се стига до вдигане на имунитета на американските дипломати. \"Отправяме цялото си съчувствие и най-искрените ни съболезнования към семейството на жертвата на тази трагична катастрофа\", каза още говорителят.", "date": "2019.10.06", "title": "Лондон поиска от САЩ връщането на жена на дипломат, причинила смърт при катастрофа"}
{"url": "https://faktor.bg/bg/articles/novini-svyat-zastrelyaha-narkodilar-v-meksiko-dokato-dava-intervyu-na-amerikanski-zhurnalist", "text": "Предполагаем наркодилър бе застрелян снощи в Северно Мексико, докато дава интервю на американски журналист от \"Нешънъл джиографик\", предаде Франс прес. Агенцията се позовава на изявление от днес на местните власти. Американският журналист е бил ранен при нападението. Главната прокуратура на щата Чиуауа в Северно Мексико съобщи, че журналистът е откаран в местна болница, предаде Асошиейтед прес. Прокуратурата описа ранения като \"чуждестранен\" репортер, който работел с още трима журналисти, но не посочи подробности за останалите. От изявлението на прокуратурата става ясно, че предполагаемият наркотрафикант е убит от въоръжени мъже, за които се предполага, че са членове на криминална банда конкурент. Мексико е най-опасната за журналистите страна в Западното полукълбо, отбелязва Асошиейтед прес. Според Комитета за защита на журналистите от началото на годината в страната са убити петима журналисти.", "date": "2019.10.06", "title": "Застреляха наркодилър в Мексико, докато дава интервю на американски журналист"}
{"url": "https://faktor.bg/bg/articles/novini-balgariya-chovek-na-hristo-biserov-stana-glaven-sekretar-v-partiyata-na-chalgata-nyama-takava-darzhava", "text": "Виктория Василева е новоизбрания главен секретар на Славитрифоновата партия  \"Няма такава държава\", която бе мистериозно учредена вчера. Василева е  знаков кадър на Христо Бисеров в СДС, депутат от Козлодуй и бивш шеф на младежкото СДС. Днес тя ще гради структурите на учиндолската партия. Запознати коментират, че Бисеров и Василева са топлата връзка между партията на чалгаря и Сараите. Вчера   \"Няма такава държава\"  бе учредена за малко над 20 минути. Събитието се проведе под строг пропускателен режим, не се допускаха медии и граждани. Пропускаха се само предварително обявени делегати, които се събираха часове преди обявения начален час в зала в столичния квартал \"Лозенец\". Повечето са млади хора. Сред учредителите са и сценаристите на \"Шоуто на Слави\" Тошко Йорданов, Филип Станев и Ивайло Вълчев.", "date": "2019.10.06", "title": "Човек на Христо Бисеров стана главен секретар в партията на чалгата \"Няма такава държава\""}
{"url": "https://faktor.bg/bg/articles/novini-balgariya-oblachnostta-shte-e-promenliva-chesto-namalyavashta-do-slanchevo", "text": "Днес облачността ще е променлива, често намаляваща до слънчево.  Сутринта на места в крайните югоизточни райони все още ще превалява. Ще духа до умерен, след обяд в Дунавската равнина и западната част на Горнотракийската низина и временно силен вятър от запад-северозапад. Максималните температури ще са между 14° и 19°, в крайните югозападни райони до 22-23°. Атмосферното налягане е по-ниско от средното за месеца, но бавно ще се повишава. Над Черноморието облачността ще бъде променлива, по-значителна в преди обяд и на места по южното крайбрежие ще превали. Ще духа до умерен северозападен вятър. Максимални температури на въздуха ще са между 16° и 19°. Температурата на морската вода е 20-21°. Вълнението на морето ще бъде 1-2 бала. В планините ще бъде ветровито, с умерен и силен вятър от запад-северозапад. Облачността ще е променлива, често намаляваща до слънчево. В Странджа ще превалява, но до обяд валежите ще спрат. Максимална температура на височина 1200 метра – около 11°, на 2000 метра – около 3°. © 2019 Всички права запазени. Забранява се възпроизвеждането изцяло или отчасти на материал", "date": "2019.10.06", "title": "Облачността ще е променлива, често намаляваща до слънчево"}
{"url": "https://faktor.bg/bg/articles/novini-balgariya-rodnini-i-kolegi-se-pokloniha-pred-pametnika-na-zhurnalistkata-viktoriya-marinova", "text": "Измина една година от убийството на телевизионната водеща от Русе Виктория Маринова. Роднини, колеги и приятели се поклониха днес пред паметника ѝ, изграден от скулптура Дилян Хубанов. Тежкото престъпление подтикна близки на жертви на убийства в цялата страна да поискат законови промени, за да не могат самопризнанията да намаляват присъдите.  Лобното място на Виктория - кейовата стена край Дунав вече е осветено и под видеонаблюдение, финансирано от роднините ѝ. Убиецът Северин Красимиров, вместо доживотен затвор, получи 30 г. лишаване от свобода, заради процедурата по съкратеното производство. Роднините ѝ станаха инициатори за внесените от народни представители предложения за законови промени, сред които да отпадне съкратеното следствие при умишлено причиняване на смърт. Законопроектът беше приет на първо четене в парламента. Това удовлетворява близките на Виктория, но опасенията им са дали ще се приемат всички промени. Румен Максимов: Едно от най-важните неща, които поне в духа на тези изменения трябва да бъде - не да се приемат фактите, които следствието и обвинението предлагат, а да се стигне до признание на вина, тъй като в настоящия етап извършителят на деянието признава фактите и обстоятелствата, но не признава вина. Свилен Максимов: По отношение на наказанието считам постигнатото за успех. Но от ден първи и пред всички медии аз повтарям, че това всъщност е следварително, т.е. колкото и да увеличим наказанията, дори и да направим смъртни наказания, ние няма да решим проблема. Създадохме едно такова поколение - оскотяло, опростачено. Аз обвинявам за тази ситуация обществото и себе си. За да провокира хората към добри мисли и дела, в памет на Виктория беше създадена и фондацията „Направи добро за непознат\". Следващата инициатива е благотворителен концерт в началото на декември.", "date": "2019.10.06", "title": "Роднини и колеги се поклониха пред паметника на журналистката Виктория Маринова"}
{"url": "https://faktor.bg/bg/articles/obshtestvo-ulitsata-ima-zadarzhan-za-bankoviya-obir-v-sofiya", "text": "Полицията в София разкри банковия обир, извършен в офис на банка в хипермаркет на столичния булевард „Европа“. Един човек е задържан. Издирват се още участници в обира. Намерени са около 60 хиляди лева от откраднатите 185 хил. лв., съобщиха пред „Хоризонт“ източници, близки до разследването. Работата по случая продължава, в СДВР се води досъдебно производство.", "date": "2019.10.06", "title": "Има задържан за банковия обир в София"}
{"url": "https://faktor.bg/bg/articles/obshtestvo-ulitsata-piyan-shofyor-ubi-16-godishno-momiche-na-peshehodna-pateka", "text": "16-годишно момиче е загинало след инцидент на пешеходна пътека в Сливен. Това съобщиха от пресцентъра на ОДМВР - Сливен. В 4.00 часа е получен сигнал за възникнало тежко пътно произшествие на бул.”Бургаско шосе” в град Сливен. Лек автомобил „Алфа Ромео”, управляван от водач на 28 години от село Тополчане е ударил, пресичащо на пешеходна пътека, момиче на 16 години от град Сливен. Момичето е починало. Водачът е задържан за 24 часа в РУ-Сливен. Пробата за употреба на алкохол е положителна. По случая е образувано досъдебно производство.", "date": "2019.10.06", "title": "Пиян шофьор уби 16-годишно момиче на пешеходна пътека"}
{"url": "https://faktor.bg/bg/articles/ikonomika-ekspert-balgariya-oshte-e-v-borbata-za-folksvagen", "text": "Преговорите с ''Фолксваген'' за изграждане на автомобилен завод у нас са започнали през ноември 2018 г. и все още не са приключили. Това заяви арх. Любомир Станиславов, който е бил участник в договарянето от българска страна пред БТВ. \"Ние нямаме официално потвърждение или решение на ''Фолксваген'', докато тези две неща не са факт, все още има шанс. Да, има определени стъпки, които се случват в Турция в тази посока. Над пет пъти Надзорният съвет на автомобилния гигант не одобрява тази сделка в Турция. Това означава, че има нещо, което ги спира\", уточни преговарящият по сделката. Той беше категоричен, че разговорите с \"Фолксваген\" ще продължат, защото има и други възможности. \"Ние участвахме в конкурс за завод за изграждане на малки SUV във фаза 1 и големи SUV модели във фаза 2. Той трябваше да бъде разположен в Източна Европа. На финала на конкурса останаха три терена – Кремиковци до София, другите два са в Турция, при това в азиатската част\", каза още арх. Станиславов. По думите му е възможно в хода на преговорите заданието на конкурса да се е променило. Архитектът заяви, че според турската преса в страната им ще се правят големи седани, а не SUV модели, както е било по условие. \"Напълно възможно е \"Фолксваген\" да е получила предложение, което е било изключително атрактивно и мениджмънтът не е могъл да откаже, да е сменил своята стратегия'', допълни участникът в преговорите. Според арх. Станиславов българският терен е бил най-добър откъм инфраструктура в Източна Европа. Той допълни, че липсата на достатъчно добре подготвените кадри да е било едно от възможните притеснения на немския автомобилен гигант.", "date": "2019.10.06", "title": "Експерт: България още е в борбата за ''Фолксваген''"}
{"url": "https://faktor.bg/bg/articles/sport-levski-i-ludogorets-izlizat-bitka-za-parvoto-myasto", "text": "Основният мач на 12-ия кръг противопоставя днес лидера и шампион Лудогорец (с 27 точки) на своя първи подгласник Левски (с 26). Срещата започва в 20:15 в Разград. Домакините са с повишено самочувствие от своята звучна втора победа в Осма група на Лига Европа - 3:0 като гости на унгарския Ференцварош. Почти сигурно наставникът Станислав Генчев ще предприеме рокади в състава си, за да му придаде повече свежест след гостуването в Будапеща в четвъртък вечерта. Но на скамейката на шампионите има богат избор от играчи, тъй че от това качеството им на игра едва ли ще пострада. Левски от своя страна започва да добива все повече увереност при Петър Хубчев и независимо че \"Лудогорец Арена\" е непревзимаема крепост за \"сините\" досега, софиянци ще се опитат да измъкнат нещо от дома на своя опонент. В другия днешен мач в Първа лига Арда приема от 17.30 ч. Дунав на пловдивския стадион в парка \"Лаута\".", "date": "2019.10.06", "title": "Левски и Лудогорец излизат в битка за първото място"}
{"url": "https://faktor.bg/bg/articles/sport-balakov-spokoen-sled-pozornite-zagubi-ne-zhelaya-barzi-rezultati", "text": "Селекционерът на националния отбор по футбол на България Красимир Балъков даде официална пресконференция преди двубоите  срещу Черна гора (на 11 октомври) и Англия три дни по-късно от европейските квалификации. Балъков заяви, че не желае бързи резултати, а да се работи с мисъл за бъдещето. “Притеснен съм, че някои футболисти се оплакват от различни болежки. Оплаквания имат Васил Божиков, Марселиньо, Страхил Попов, а Георги Костадинов  е със счупен нос. Ако тези футболисти не с в кондиция, то може да бъдат викнати нови, които да ги заместят”, сподели специалистът. “Резултатите са важни, но трябва да се гради в дългослочен план. Няма да променя мисленето си как да играем. Една победа няма да промени нищо. Не искам бързи резултати. Искам да дам шанс футболистите, които играят редовно през последните 6-7 години. Младежите печелят повече мачове при 21-годишните, затова не ги викам при нас”, добави селекционерът на България. “Шанс за класирне на Евро 2020 имаме през турнира за Лигата на нациите”, допълни Краси Балъков.", "date": "2019.10.06", "title": "Балъков спокоен след позорните загуби: Не желая бързи резултати"}
{"url": "https://faktor.bg/bg/articles/sport-pomoshtnik-na-lyupko-petrovich-stava-starshi-trenyor-na-tsska", "text": "Един от помощниците на подалия оставка старши треньор на ЦСКА Люпко Петрович - Милош Крушчич, ще води ЦСКА. Това разкри спортният директор на тима Кристиано Джарета в студиото на БНТ. “Знам, че всички очакват да научат кой ще бъде следващият треньор на отбора. Нашето решение е да продължим с Милош Крушчич. Той беше асистент на Петрович и има необходимите умения, за да води тима. Основното решение е на Гриша Ганчев. Всички важни решения идват от него. Познаваме Милош от 5 месеца. Работим с него всеки ден. Назначаването му не означава, че предаваме сезона и нямаме амбиции до края на кампанията”, каза италианецът.  Минути преди рутинната победа на ЦСКА с 4:0 над аутсайдера в Първа лига “Витоша” в събота вечерта на “Армията” главният мениджър Стойчо Стоилов се срещна в ресторанта на стадиона с фенове на отбора. След загубата от “Берое” с 1:2 много от привържениците на “червените” поискаха оставката на Стоилов и треньора Люпко Петрович. Сърбинът я подаде, а Стойчо ще продължи да работи.  На срещата Стоилов заяви, че неговите фаворити за треньор на отбора в момента са Любо и Стамен Белчев, който също вече бе наставник на “червените”. Много специалисти и фенове са на мнение, че именно при Белчев ЦСКА играеше най-добър футбол. По време на срещата Стоилов включи на високоговорител телефона си, след като набра номера Любо Пенев. Пред ултрасите Любо отрече някой от ръководството да му се е бъркал в работата, когато бе старши треньор в Борисовата градина.", "date": "2019.10.06", "title": "Помощник на Люпко Петрович става старши треньор на ЦСКА"}
