{"url": "https://faktor.bg/bg/articles/berlin-padaneto-na-stenata-sazdava-zadalzhenie-za-savremennite-evropeytsi-da-rabotyat-v-posoka-obedinenieto-na-evropa", "text": "Германският външен министър Хайко Маас призова европейските държави да са единни пред глобалните предизвикателства като климатичните изменения и миграцията, предаде Асошиейтед прес, цитирана от БТА. В своя статия, публикувана в 26 страни членки от Европейския съюз, Маас припомня падането на Берлинската стена преди почти 30 години, което ознаменува края на продължилото десетилетия по времето на Студената война разделение на Германия. Външният министър изтъква, че Германия дължи благодарност на стотиците хиляди източногерманци, протестирали мирно срещу комунистическия режим, а също така и на борците за демокрация в останалите държави от Източния блок и лидерите от двете страни на идеологическата разделителна линия, проправили пътя за германското обединение. Според Маас събитията от 9 ноември 1989 г. създават задължение за съвременните европейци да работят в посока обединението на Европа. /", "date": "2019.11.02", "title": "Берлин: Падането на Стената създава задължение за съвременните европейци да работят за обединена Европа"}
{"url": "https://faktor.bg/bg/articles/delauar-ala-aldiyn-ako-krizata-v-irak-i-livan-ne-bade-reshena-evropa-shte-ponese-nay-tezhkite-posledits", "text": "Ако кризата в Ирак и Ливан не бъде решена, Европа ще понесе най-тежките последици, заяви в интервю за предаването „Събота 150“ Делауър Ала Алдийн - президент на базирания в Багдад Институт за проучване на Близкия изток. Именно заради това Европейският съюз трябва да бъде водещият международен играч, който води преговорите за мир и стабилност в Близкия изток. Съединените щати и Русия преследват единствено собствени интереси и нагнетяват напрежението в Залива, където и без това държавите имат много сложни отношения, допълни експертът. „Не може - под лидерството на Съединените щати и част от страните в Залива, Европа да гледа случващото се и да плаща цената - сериозен миграционен поток, вълна от терористи и загуба на търговия“, каза Ал. Още за ситуацията в Ирак и Ливан слушайте в предаването \"Събота 150\" с начален час 9,30.", "date": "2019.11.02", "title": "Делауър Ала Алдийн: Ако кризата в Ирак и Ливан не бъде решена, Европа ще понесе най-тежките последици"}
{"url": "https://faktor.bg/bg/articles/boris-dzhonsan-othvarli-predlozhenieto-za-predizboren-pakt-s-lidera-na-partiya-brekzit-naydzhal-farazh", "text": "Премиерът на Великобритания Борис Джонсън отхвърли предложението за предизборен пакт с лидера на „Партия Брекзит“ Найджъл Фараж, след като американският президент Доналд Тръмп по-рано заяви, че двамата биха били „неудържима сила“, пише вестник London Evening Standard. Американският президент се намеси в британската политика, като предложи Джонсън и Фараж да изградят алианс за Брекзит и да участват заедно на изборите на 12 декември. Съветът на Тръмп, който беше придружен от критики към лейбъристкия опозиционен лидер Джереми Корбин обаче беше отхвърлен от Джонсън. Той предупреди, че да се гласува за друга партия би увеличило възможността за лейбъристко правителство след вота. „Отхвърлил съм пакт с когото и да е, защото не мисля, че е разумно да правим това“, заяви премиерът. Той освен това отхвърли и критиките към своята сделка за Брекзит с Европейския съюз, която Фараж осъди, а Тръмп заяви, че не би позволила търговска сделка между Лондон и Вашингтон. „Страхувам се, че не искам да отправям каквито и да е клевети към президентът на САЩ, но в това отношение той е (…) в грешка, всеки който разгледа нашата сделка, може да види, че това е чудесно споразумение“, каза Джонсън. В допълнение той се извини към членовете на Консервативната партия, които го издигнаха за неин лидер с обещанието да изведе страната от Европейския съюз на 31 октомври, за това, че не е успял да удържи на думата си. „Всичко което можем да направим сега, е да станем и да го направим“, допълни премиерът. По-рано лидерът на „Партия Брекзит“ Найджъл Фараж започна своята предизборна кампания с призив към Джонсън да се откаже от сделката си с Брюксел и да формира пакт с него, за да получи мнозинство в парламента. Евроскептичният лидер заплаши, че ще се бори за всяко място в парламента на Великобритания в ход, който консерваторите смятат, че може да ощети шансовете им за успех в изборите, тъй като ще раздели гласовете на поддръжниците на Брекзит. Фараж добави, че неговата партия ще формира алианс с торите, ако премиерът се съгласи да се откаже от сделката си и повтори думите на Тръмп, че освен това тя ще предотврати търговско споразумение с Вашингтон. Президентът даде интервюто си именно пред Найджъл Фараж, което изглеждаше много навременно, предвид че на следващият ден започваше предизборната кампания на „Партия Брекзит“. Стийв Бейкър, част от евроскептичната фракция в Консервативната партия също отхвърли предложението на Фараж. „Абсолютно невъзможно е Консервативната партия сега да поеме курс към (Брекзит) без сделка и пакт“, заяви той. Говорителят на Джонсън също отхвърли тезата, че сделката с Брекзит ще подкопае търговсото споразумение със САЩ. „Сделката на премиера взема обратно контрола над нашите пари, закони и граница и ни позволява да правим търговски споразумения с всяка страна, включително САЩ“, заяви той. Корбин от своя страна критикува интервенцията на Тръмп, като заяви, че той се „опитва да се намесва“, за да помогне на „приятеля си Борис Джонсън“ да спечели изборите. По-рано стана ясно, че между Джонсън и Корбин ще се проведе предизборен дебат на 19 ноември, след като премиерът се съгласи на предложението на опозиционния лидер.", "date": "2019.11.02", "title": "Борис Джонсън отхвърли предложението за предизборен пакт с лидера на „Партия Брекзит“ Найджъл Фараж"}
{"url": "https://faktor.bg/bg/articles/d-r-konstantin-trenchev-chengetata-prodalzhavat-da-darpat-kontsite-komunistite-i-ds-byaha-dobre-podgotveni-za-prehoda", "text": "Ченгетата продължават да дърпат конците, комунистите и ДС бяха добре подготвени за прехода, подготвени да заменят статуквото.  Изглежда са се готвели дълго. Това заяви бившият лидер на синдиката \"Подкрепа\" д-р Константин Тренчев в ефира на БНТ. Мога да ви кажа, че мен в затвора не са ме пипнали с пръст, което винаги учудваше старите политически заттворници . Третото, което знам, че няма да се хареса е, че просто за нас свободата не е ценност. Предпочитаме да си заетраем, някой друг да ни свърши работата", "date": "2019.11.02", "title": "К. Тренчев: Ченгетата продължават да дърпат конците, комунистите и ДС дълго са се готвели за прехода"}
{"url": "https://faktor.bg/bg/articles/rosen-zhelyazkov-pregovaryame-paket-mobilnost-nyama-da-otstapim-ot-otpadaneto-na-vrashtaneto-na-kamiona", "text": "БДЖ обяви обществена поръчка за 40 нови вагона на стойност 76 млн. лв. Модернизацията включва още ремонт на стари вагони и купуване на нови локомотиви. Как се развива обновяването на железницата? Транспортният министър Росен Желязков, гостува в студиото на \"Денят започва\" с Георги Любенов на БНТ.По думите на министър Желязков, модернизацията на БДЖ е наложителна заради предвидената либерализация на пазара, а основен приорите е осигуряване на безопасност и удобство за пътниците. Росен Желязков заяви:: До 2018 г. БДЖ изплащаше дълговете си още от закупуването на дизеловите мотриси. БДЖ има ангажимента и задължението да осигури безопасност, удобство, бързина и скорост. Затова и усилията през тази година са насочени към подмяна на подвижния състав чрез закупуване на нови вагони, тоест целта е да се осигури удобството и безопасността на пасажерите. Паралелно с това се поръчват 10 нови локомотива, за които има осигурен капитален ресурс и 10 шинобуса. Вървят ускорено и ремонтите.\" Договорът с държавата изтича през 2024 г. и ако БДЖ не е в добро техническо състояние, тогава всеки един от европейските превозвачи може да влезе на либералния пазар на пътнически превози, допълни министър Желязков. БДЖ не се преструктурира, когато изтича договора с държавата, може бъде изместена от европейски превозвач заради либерализацията на пазара. 59 млн. лв са собствени приходи срещу 175 млн. лв субсидия от държавата. Първите стъпки за подобряване на състоянието на железницата у нас вече са факт. 4 млрд. лв са инвестирани досега и за следващия период се очаква да бъдат още толкова. Той коментира и новината, че \"Български пощи\" поемат разпространението на печата у нас. Български пощи\" са търговско дружество, в което държавата е едноличен собственик. В предмета му на дейност е записано разпространението на печатни издания, тоест това е присъща дейност от години. Пощите са единственият доставчик на услугата по разпространение на писма, пратки, за което държавата компенсира, като дотира дейността, за да бъде социално поносима, коментира още министърът. Желязков поясни още, че продължават преговорите по един от най-важните проблеми пред българските превозвачи - приемането на спорния пакет \"Мобилност\". \" В момента вървят т.нар. триалози - в Съвета, където са държавите, в Европейския парламент, където са депутатите и Европейската комисия. Има четири основни теми - за връщането на камиона, връщането на водача, забраната за седмична почивка в кабината и директивата за командировки. Ние се опитваме да преговаряме, като няма да отстъпим от отпадането на връщането на камиона, за което сме готови и на съд, връщането на водача, за което считаме, че трябва да бъде доброволно, както и забраната да се спи в кабината, но тогава, когато са осигурени необходимите условия\", каза той.", "date": "2019.11.02", "title": "Росен Желязков: Преговаряме за пакет \"Мобилност\", няма да отстъпим от отпадането на връщането на камиона"}
{"url": "https://faktor.bg/bg/articles/novini-svyat-sauditskiyat-prestolonaslednik-prints-mohamed-bin-salman-shte-obyavi-v-nedelya-izlizaneto-na-borsata-na-aramko", "text": "Саудитският престолонаследник принц Мохамед бин Салман вероятно ще обяви в неделя излизането на борсата на националния петролен гигант Арамко (Aramco), предаде Франс прес, позовавайки се на информиран източник. Тогава се очаква да станат известни графикът и подробностите около тази операция. Преди два дни телевизия \"Ал Арабия\" съобщи, Саудитската служба по капиталовите пазари ще обяви началото на процедурата по първично публично предлагане (ППП) на 3 ноември. От 17 ноември ще започне процедурата по ценообразуване, като окончателната цена за акциите ще бъде обявена на 4 декември. На 11 декември книжата ще започнат да се търгуват на саудитската борса Tadawul, потвърдиха източниците. Пускането на акции на Арамко на борсата е основна част от стратегията на Саудитска Арабия \"Визия 2030\", която има за цел да намали зависимостта на кралството от петрола и да диверсифицира икономиката. Планът цели при ППП да бъдат събрани 100 млрд. д. от продажбата на дял от 5 процента от компанията. За да се постигне целта обаче, компанията трябва да получи пазарна оценка от 2 трлн. долара, което би я направило най-скъпата компания в света.", "date": "2019.11.02", "title": "Саудитският престолонаследник принц Мохамед бин Салман  ще обяви в неделя излизането на борсата на Арамко"}
{"url": "https://faktor.bg/bg/articles/makron-predpochitam-legalnite-migranti-ot-afrika-pred-ukrainski-ili-balgarski-bandi", "text": "Предпочитам легалните мигранти от Гвинея и Кот д'Ивоар пред нелегалните украински или български банди, заяви френският президент Еманюел Макрон в интервю за крайнодясното списание „Вальор актюел“. Макрон подчертава, че ще хвърли цялата си енергия срещу създаването на паралелни общества и срещу нелегалната миграция. Думите му, че предпочита легалните мигранти от Африка пред нелегалните украински или български мрежи вдигнаха голям шум и обиколиха редица издания в целия свят. Украинското министерство на външните работи извика френския посланик да даде обяснения за думите на Макрон относно „украинските банди”, съобщи говорителката на министерството Екатерина Зеленко, предаде БГНЕС. „По време на разговора френският посланик отбеляза, че Франция няма претенции към гражданите на Украйна, които посещават страната. Следователно думите на Макрон, засягащи проблематиката на миграцията и законното трудоустройство, са били извадени от контекста”, каза Зеленко след разговора с френския дипломат в Киев. Тя отбеляза, че „между Киев и Париж съществува пълно разбиране и сътрудничество в реализация на договореностите за движението на гражданите от двете страни”. Пред „Вальор актюел“ Макрон казва, че „предпочита да има законна, регистрирана, основана на квоти имиграция за определен брой години, отколкото потайната, нерегистрираната работа. „Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали“, добавя той Интервюто на френския президент предизвика остра реакция сред цялата журналистическа гилдия във Франция. Авторитетният седмичник „Обсерватьор“ подчерта, че „за първи път президент на Франция дава интервю за крайно дясна медия“. Сп. „Мариан“ се възмущава от нескопосаните обяснения на администрацията на Макрон за скандалното интервю. „С това си интервю Макрон зави рязко към крайната десница“, пише в. „Либерасион“. Остри коментари има и във вестниците „Паризиен“ и „Фигаро“. Интервюто на Макрон се интерпретира като намигане към дясното и търсене на по-добро позициониране срещу Марин льо Пен за президентските избори през 2022 г., посочва агенция ДПА.", "date": "2019.11.02", "title": "Макрон: Предпочитам мигранти от Африка пред украински или български банди"}
{"url": "https://faktor.bg/bg/articles/vse-poveche-stavat-zhertvite-na-finansovi-hakerski-ataki", "text": "От началото на годината до края на второто тримесечие броят на потребителите, засегнати от зловреден софтуер насочен към финансите им, е нараснал със 7% спрямо същия период на 2018 г. По данни на Kaspersky от началото на годината са били засегнати 430 хил. лица, които са се сблъскали със злонамерен софтуер, насочен към кражба на финанси, криптовалути и услуги за дигитални пари.  Около една трета (30,9%) от засегнатите са корпоративни потребители, което е двойно повече в сравнение със същия период на 2018 г.  - 15,3%, пише Investor.bg. Злонамереният софтуер, атакуващ финансите, обикновено идентифициран като банков троянски кон, е насочен към кражба на финанси и финансови данни или предоставяне на престъпниците на достъп до активите на дадена организация или нейни компютърни системи.  Подобни заплахи винаги са заемали значителна част от общия брой на заплахите, тъй като финансите са най-честата мотивация за киберпрестъпниците и измамниците, обясняват от Kaspersky.  Според компанията новите заплахи са особено опасни за корпоративната среда. Типичните атаки със злонамерен софтуер са чрез спам имейли и фишинг уеб страници. Последните обикновено изглеждат легитимни уебсайтове, но всъщност са създадени от престъпници в опит да откраднат идентификационни данни, данни за банкова карта или други видове чувствителна информация.", "date": "2019.11.02", "title": "Все повече стават жертвите на финансови хакерски атаки"}
{"url": "https://faktor.bg/bg/articles/dnes-e-den-za-razmisal-pomislete", "text": "Днес отново е ден за размисъл преди балотажа за местна власт утре. Наистина помислете, да не стане после \"мяу\". Секционните комисии трябва да получат изборните книжа и да подготвят изборния ден. Балотаж ще има в 105 общини, 441 кметства и 31 района. Правилата за провеждане на избори са същите. В три села в страната балотажът ще бъде между трима кандидати. Гласуването ще започне точно в 7 ч сутринта и ще продължи до 20 ч вечерта. Ако пред някои секции обаче има опашки, изборният ден може да бъде удължен с още час. Важен за тези избори е принципът на уседналост. Право на глас имат хора с постоянен и настоящ адрес през последните 6 месеца. В тъмната стая можем да отбележим своя избор само с химикалка със син цвят. И на втория тур квадратчето \"не подкрепям никого\" фигурира в бюлетината, но не влияе върху избора на кандидатите.", "date": "2019.11.02", "title": "Днес е ден за размисъл, помислете!"}
{"url": "https://faktor.bg/bg/articles/deputatat-na-zelenski-porachal-si-prostitutka-po-vreme-na-zasedanie-na-radata-podade-ostavka-sas-zor", "text": "Председателят на комисията на украинския парламент за външна политика и междупарламентарно сътрудничество Богдан Яременко, депутат от фракцията па президента Зеленски  \"Слуга на народа\", реши да се откаже от този пост, предаде ТАСС.  Причината е скандалът, който избухна, когато журналисти разпространиха снимки от екрана на телефона му, от които се вижда, че по време на заседание на парламента той си пише с момиче, договаряйки си секс услуги срещу заплащане. Депутатът първоначално заяви, че ставало дума за умишлена провокация от негова страна - той знаел, че журналисти го снимат и искал да даде урок на прекалено любопитните представители на медиите. По-късно обаче изтри този пост във Фейсбук и написа нов - с извинения към жена си, децата си, депутатите от своята група и президента. Днес той съобщи във Фейсбук, че напуска ръководния пост в комисията. Яременко нарече случилото се \"дребен политически шантаж\", но каза, че е бил подложен на натиск от свои колеги в парламента да подаде оставка от председателското място.", "date": "2019.11.02", "title": "Депутатът на Зеленски, поръчал си проститутка по време на заседание на Радата, подаде оставка със зор"}
{"url": "https://faktor.bg/bg/articles/ot-1890-g-da-bade-procheteno-ot-vsintsata-kandidat-meraklii-i-nazlandisali-se-da-ni-upravlyavat", "text": "УКАЗАНИЯ ОТ 1890 година!!! \"Препоручения за бъдеща деятелност към онези мераклии-поданици на княжеството, които веч са кандисали или все още се назландисват да се надпреварват за кметове и общинари\", от 1890г : 1. Откъм Финансиалност. Лицето-поданик требва да бъде задължително финансиално състоятелен. Туй ще рече, че отнапреж требва да е струпал и заделил парици, имот и добитък, та га седне на кметский или чиновнический стол, да не посегва скрито и тайно в общинската хазна, орезилявайки по тоз начин себе си, челядта си, родата и достлука си (приятелите) пред гражданството и своите душмани. 2. Откъм Външен изглед. Кога се възправя пред людете, лицето-поданик требва да се напрегва с цел сдобиване на достолепен вид и да придава на ликът си ведро и благо изражение. Одеждите му следва да са в опрятно състояние, взорът бистър, чомбазът вчесан, а мустаките неразчорлени. От само себе си се подразбира за каяфетът (тоалета), тъй щото кошулята да е прана и добре подгащена, поясът пристегнат, беневреците закопчани и опети, а горната дреха –изчеткана и нелекьосана. Ще е добре, ако не личат кръпки тук таме, а ако ги нема хич – още по-добре. Кога се падне да посетува сборища, вечеринки, градското театро, а също по празници и на черкуване, лицето да е облечено и натъкмено в най-новий си кат дрехи и обязателно с лъснати чизми. Кога лятос е много жежко и лицето се запотува бая, не вреди по начесто да си мий табаните, чаталът, под мишците, ушите и вратът, та кога се доближава до съмишленици и симпатизанти, да не го позаобикалят от далеч и да си затъкват носът по причина на изригваната воня. Кога се удаде лицето да е покането от по-преди на попийване и поядване заедно с други хора или съпартизанти, да не се наядва отнапреж с чесън и други таквиз дъхави откъм зловония зелении или престоял и залоен овчи джигерец. Да седи благопристойно на посоченото му место сред дружината, да не гръмогласничи, да не размахва безпричинно членовете си нагоре-надолу, да не пръхти, да не се дръгне и оригва, сумти и попръдва. По тоз начин няма да се погнусяват от него и да го имат за по-долен и нефелен, а тъкмо напротив. 3. Откъм Фамилия. Добре е лицето-поданик да е оженето, да има мила и свестна булка, послушна и любвеобилна челяд, и добрейши майка и баща, та кога фамилията излезне по празник из чаршията или в черковата, всячески да внушава почтителност, идеалност и умиление. Ако се появи неожидан зор по некой начин да въдворява ред и послушание, да не устройва тутакси сеир на зяпачите, градските кибици и безделниците, а чак у дома си, после произшествието да гълчи и побийва непокорните деца и жена си на скрито, зад дуваря или перделъка. 4.Откъм Ред и Почитание. Лицето-поданик да признава, уважава и почитува върховенството на законът, по-горните чинове и князът. Ако се случи да бъде избран за кмет или общинар, всячески да подпомага деятелността на приставът и стражарите, с цел сдобиване на почтеното гражданство, търговците и еснафа с най-големо спокойствие и рахат. Да се явява немедлено денем или по нощята при зов за помощ срещу напаст от чапкъни, нехранимайковци и шашкъни. Същите тези, що причиняват със своите злодеяния, безчинства или йерхонски пиенски вой всекакви беди или душевно неразположение на почтените люде, да се озаптяват овреме. По подир озаптените синковци-човеконенавистници да бъдат запирани в кауша, а при повторно провинение, потретяване, почетвъртяване и пр. да бъдат доволно понабийвани, че и обилно понабъхтявани за назидание от некой по-снажен и налят стражар, но само по дебелите меса, пищялите и кунките, а не по главата – по причина придобиване на безпаметност или улавост. 5. Откъм Образователност. Лицето-поданик да е безсъмнително грамотно, да владей краснописа задоволително, да чете бързо на ум, без да блещи очи и явно да шава с бърни, а най-подир да владей удовлетворително прости сметки, таблица за умножение и други аритметически мурафети. Твърде добре ще е ако умее да изразява словесно мислите си гладко, ясно, без запъване, мънкане, безпричинно покашлюване и други телесни звуци, като през целото това време ликът му возприема братолюбив, возвишено-ласкав и одухотворен образ. Ако прави ката дневно таквиз упражнения у дома си пред огледалото, лицето-поданик неминуемо ще се изпедепца до подобие на Цицерона. Кога пристигне в градът или селото по-горен и по-начетен партиен началник, подначалник или друг откроителен заповедник, лицето да слуша осторожно и записва в тефтеря препоруките му. Да си туря любезна гримаса даже кога гостенинът гълчи, попържа и излива ядът си за разни неудачия, серсемлък, слабоумни деятелности и дивотии, сътворени от местната партийна дружина и нейните баш-сайбии. Така лицето ще изпъкне със своята старателност, прилежност и всеотдаденост към делото. 6. И като Окончание. Ако, прочитайки осторожно 2-3 пъти тез препоруки, лицето-поданик съблюдава точ в точ или се доближава съвсем до горните рекомендации, с Божия помощ и повече късмет може да се надева на успех. Пък сетне…ако работи с пламенност, хъс и жар на ползу роду, кога му свърши мандатността, ще да може честит и с високо издигната глава да мине из чаршията, па достовете, еснафа и другите първенци да му свалят капа, да му казват \"Сполай ти\" и \"Аферим\", та даже да му цалуват десницата и да го попримолват да кандише за повторка на мандатът! Успех на тия, дето ги могат горните препоручения.\"", "date": "2019.11.02", "title": "От 1890 г.: Да бъде прочетено от всинцата кандидат мераклии и назландисали се да ни управляват!"}
{"url": "https://faktor.bg/bg/articles/dnes-shte-preobladava-oblachno-vreme", "text": "Днес ще преобладава облачно време. Ще е почти без валежи. Около и след обяд облачността ще се разкъса и намалее, на много места до предимно слънчево. Това съобщи за Агенция \"Фокус\" дежурният синоптик от Националния институт по метеорология и хидрология (НИМХ) Георги Цеков. Вятърът ще се ориентира от юг-югоизток и ще е слаб до умерен. Ще се затопли. Максималните температури ще са между 11° и 16°. По Черноморието преди обяд ще е облачно, почти без валеж. Около и след обяд облачността ще се разкъса до предимно слънчево. Ще духа слаб до умерен югоизточен вятър. Максимални температури на въздуха: 14°-16°. Температурата на морската вода е 18-19°. Вълнението на морето ще бъде 2-3 бала. Над планините е предимно облачно, по билата и мъгливо. На отделни места ще превалява слаб дъжд, над 1300 метра – сняг. След обяд облачността ще се разкъсва и намалява в много райони до предимно слънчево. Ще духа до умерен вятър от запад-югозапад. Максималната температура на височина 1200 метра ще е около 7°, на 2000 метра – около 1°.Атмосферното налягане е по-високо от средното за ноември, но през деня ще се понижи.", "date": "2019.11.02", "title": "Днес ще преобладава облачно време"}
{"url": "https://faktor.bg/bg/articles/izrael-udari-po-vazduh-ivitsata-gaza", "text": "Израелската военна авиация нанесе удари по ивицата Газа рано тази сутрин, след като от палестинския анклав бяха изстреляни десет ракети срещу Израел, предаде Асошиейтед прес, цитирана от БТА. Израелските изтребители са нанесли удари по терористични цели в Газа, заяви израелската армия в изявление. Палестинските медии съобщиха за няколко авиоудара, насочени срещу обекти за подготовка и постове, свързани с ислямисткото движение Хамас, което контролира ивицата Газа, и с други организации.", "date": "2019.11.02", "title": "Израел удари по въздух ивицата Газа"}
