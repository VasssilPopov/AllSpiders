{"url": "https://www.faktor.bg/bg/articles/slovesnata-voyna-mezhdu-simeonov-i-siderov-eskalira", "text": "Словесната война между коалиционните партньори Волен Сидеров и Валери Симеонов се разгръща с пълна сила. След новата порция обвинения от страна на Сидеров и намерението да бъде поискана оставка на регионалния шеф на РЗИ в Бургас, който според лидера на „Атака” бил роднина на лидера на акция „Шум”, сега самият Симеонов отвърна на удара с дълги обяснения във Фейсбук. Ллидерът на НФСБ е категоричен, че е абсолютно законно затварянето на заведенията по Черноморието заради силен шум и още по-категорично отрече да е роднина с въпросния шеф на РЗИ-Бургас Георги Паздеров и обвиненията в тенденциозност и репресия спрямо определени търговски обекти. По повод изявленията на народния представител Волен Сидеров пред медии, направени на 14.08.2018 в град Бургас, след като изисках и се запознах с пълната документация по повод действията на РЗИ Бургас и ОД на МВР Бургас, държа да изнеса следните факти и обстоятелства, опровергаващи твърденията на депутата: 1. Не отговаря на истината, че спирането на експлоатацията на заведенията „Какаов плаж“ в Слънчев бряг и „Хедон“ на плаж Каваците, Созопол е извършено без изготвянето на необходимата документация. И по двата случая е спазено законодателството, като за поредицата от проверки са изготвени констативни протоколи, предписания за спиране на озвучаването след 23:00 ч. (чл. 16а ал.2 от действащия ЗЗШОС), както и заповеди за спиране на дейност озвучаване и за спиране на експлоатацията на обекта (чл. 17, чл. 31 ал.1 т.2 от действащия ЗЗШОС). Въпросните документи не са анонимни, а напротив – подписани и изведени от проверяващи инспектори и връчени на упълномощените представители на търговските обекти по нормативно-установените правила.  2. Заповедите за прекратяване на експлоатацията на обектите, определени от г-н Сидеров за незаконни, са в пълно съответствие с ЗЗШОС и Наредба 36 на МЗ, като уведомленията за спирането от експлоатация са изготвени съгласно нормативните изисквания в наредба 36, приложение 2 към чл.7, ал.1, т.12 и са поставени на законово основания на вратите на обектите. Съзнателното им премахване и унищожаване представлява престъпление по смисъла на чл. 277 от Наказателния кодекс с наказание до две години лишаване от свобода и глоба. 3. Проверките по спазването на ЗЗШОС се извършват от ограничени екипи на РЗИ и органите на реда, което не отговаря на твърденията на г-н Сидеров за „репресивни действия“, извършвани от „шпиц команди“, „маскирани тежковъоръжени полицаи“ (?!), не се извършват „проверки на лични карти и автомобили“ на клиентите и персонала. В случая, народният представител вероятно е подведен. 4. Твърденията за тенденциозност и субективност на проверките не отговарят на истината. Всички проверки се извършват по подадени сигнали на телефон 112 и/или специализирания телефон за сигнали към кабинета на вицепремиера и зад тях стоят конкретни жалбоподатели с имена и телефони. Не се извършват проверки по анонимни сигнали. 5. Твърденията за злоупотреба с власт и разпореждания свише не са подкрепени с никакви факти, но в случай на съмнения за такива, могат да бъдат сезирани компетентните органи (прокуратура или съд), което до момента не е направено нито от проверяваните нарушители, нито от г-н Сидеров. 6. Интересно, че определените като подложени на репресия заведения до края на вчерашния ден (14.08.2018) – пети ден след затварянето им, не бяха потърсили по съдебен път отмяната на заповедта за спиране на експлоатация. А напротив – бяха подали уведомление до РЗИ Бургас, че ще предприемат необходимите мерки за обезшумяване и спазване на изискванията на закона. 7. Считам, че отправянето на необосновани обвинения и квалификации към държавните институции и особено към РЗИ и ОД на МВР Бургас, доказали своя професионализъм и компетентност, както и безпочвените обвинения за покровителство на олигарси, не допринася за доверието на обществото в институциите и уронва престижа на държавата и изпълнителната власт. 8. Измисленото ми роднинство с началника на РЗИ Бургас е долна лъжа и не заслужава по-нататъшен коментар. P.S. И една новина в аванс – комисар Калоянов, шеф на ОД на МВР в Бургас, също не ми е роднина.", "date": "2018.08.15", "title": "Словесната война между Симеонов и Сидеров ескалира: Долна лъжа е роднинството ми с шефа на РЗИ-Бургас"}
{"url": "https://www.faktor.bg/bg/articles/turskiyat-sad-ostavi-pod-domashen-arest-parstora-andryu-bransan", "text": "Турски съд отхвърли искането на американския пастор Андрю Брънсън да бъде освободен от домашен арест по време на процеса срещу него по обвинения в тероризъм. Адвокатът на Брънсън - Исмаил Чем Халавурт, е подал искането на 14 август, около седмица след като предишната му жалба беше отхвърлена от турския съд в западната провинция Измир. И второинстационният съд в Измир отхвърли днес жалбата му и я изпрати до по-горната инстанция. Брънсън, който живее в Турция от над две десетилетия, е обвинен, че е помагал на поддръжниците на живеещия в САЩ ислямски проповедник Фетуллах Гюлен. Турските власти сочат Гюлен за главния организатор на опита за преврат от 2016 г., при който бяха убити 250 души. Той също така беше обвинен, че е оказвал подкрепа на поставената извън закона Кюрдска работническа партия (ПКК), определена като терористична организация от Турция и САЩ Продължителното задържане на Брънсън напрегна още повече отношенията между Турция и САЩ, допълнително изострено заради факта, че Турция подкрепи Иран и заяви, че няма да се съобрази със санкциите на Вашингтон срещу ислямската република. Това доведе до икономически и политически санкции от страна на САЩ на техен важен съюзник в НАТО. Пастор Брънсън беше освободен под домашен арест на 25 юли. Съдът му нареди да носи електрическа гривна по всяко време и му забрани да пътува извън страната. Следващото му изслушване като част от процеса е насрочено за 12 октомври. Президентът Доналд Тръмп е разочарован от факта, че Турция не е освободила пастор Брънсън, въпреки натиска върху Анкара да го освободи след две години задържане. \"Президентът изпитва огромно чувство на неудовлетвореност от факта, че пастор Брънсън не е освободен, както и от факта, че други граждани на САЩ и служители на дипломатически учреждения не са били освободени\", заяви прессекретарят на Белия дом Сара Сандърс на брифинг днес. От своя страна говорителят на турския президент Реджеп Тайип Ердоган заяви днес, че очаква проблемите с Съединените щати, които удариха силно по лирата, да бъдат решени, но Вашингтон трябва да спре с опитите си за намеса в турското правосъдие. Ибрахим Калън заяви на пресконференция, че президентът Ердоган ще разговаря на 15 август с германския канцлер Ангела Меркел и с френския президент Емануел Макрон - на 16 август, за актуалните проблеми в отношенията между Турция и САЩ \"Искането за разговори с Ердоган идва от германския и френския лидер\", уточни Калън. Тези контакти са ясни индикации за нарастващата реакция срещу администрацията на Тръмп, добави той, като отбеляза, че разговорите със САЩ ще продължат, но само \"ако те покажат конструктивна позиция\". Калън заяви, че Турция ще упражни правата си, ако САЩ не доставят джетовете F-35 джетове на Анкара. Лирата, която набра известна сила срещу долара днес, ще продължи да се възстановява, добави той. Курсът на лирата се движи между 6 - 6.14 за долар. \"Виждаме, че подобрението [в стойността на турската лира] е започнало благодарение на мерките, които е предприела нашата държава. Ние не поддържаме търговска война\". За днес е предвидена среща на президента Ердоган с емира на Катар Тамим бин Хамад ал-Тани - посещение, описано от Кълън като \"ясна подкрепа\" от страна на правителството на Катар за Турция в икономическата война със САЩ. (източник: КлубZ)", "date": "2018.08.15", "title": "Турският съд поряза САЩ - остави под домашен арест парстора Андрю Брънсън"}
{"url": "https://www.faktor.bg/bg/articles/novini/svyat/nebesna-gonka-nad-cherno-more-britanski-iztrebiteli-tayfun-prihvanaha-6-ruski-bombardirovacha-su-24-i-gi-podgoniha-kam-krim", "text": "Британски изтребители „Eurofighter Typhoon“ са излетели рано в понеделник от базата си в Румъния, след като руски фронтови бомбардировачи Су-24 са били забелязани. Това обявиха от британските кралските ВВС в съобщение, цитирано от АФП и световните агенции.  В изявлението се уточнява, че са прихванати 6 руски бомбардировача, прелитащи близо до въздушното пространство на НАТО над Черно море.   В него се казва, че е имало „значителна руска въздушна активност през почти цялата нощ“. Руските самолети в крайна сметка са се върнали към Кримския полуостров, допълват от кралските ВВС. Министърът на отбраната на Румъния Михай Фифор от своя страна заяви, че подобни „провокации“ от Русия са се превърнали в „често явление“ през последните месец Операцията \"беше в съответствие с мисията на НАТО за защитено въздушно пространство, при която британските ВВС действат заедно с съюзника си от НАТО, за да възпира руската агресия, да успокои приятелите ни в Румъния и да осигури на съюзниците на НАТО ангажимента ни за колективна отбрана\", се посочва в официалната информация.   Четири Тайфун-а британските ВВС са базирани във военно въздушната база Михаил Когалничану в югоизточна Румъния, където са разположени и няколкостотин американски войници. Тази мярка бе предприета като част от засилената отбрана на НАТО на източния му фланг след присъединяването на Крим към Русия през 2014 г. Военновъздушните сили на САЩ от своя страна разполагат с четири F-15C Eagles, базирани в съседна България, уточнява специализираният сайт spacewar.com. Засега няма официални изявления от руското министерство на отбраната.", "date": "2018.08.15", "title": "Небесна гонка над Черно море: Британски изтребители \"Тайфун\" прихванаха 6 руски бомбардировача Су-24 и ги подгониха към Крим"}
{"url": "https://www.faktor.bg/bg/articles/novini/svyat/likvidiraha-teroristi-na-islyamska-darzhava-kray-pustinniya-grad-al-safa", "text": "Намирайки се в плачевно състояние, някои терористи от ИД се укрили от сирийската войска и в пустинния град Ал Сафа на стотина километра югоизточно от Дамаск, съобщиха световни агенции. До там няма официален път.   Получавайки от разузнаването точни данни за мястото на терористите в района на хълмовете край Ал Сафа, армейски поделения от 1-ва дивизия внезапно и координирано атакували позициите на терористите, които били напълно изненадани. Те захвърлили всичките си оръжия и, без да се опитват да се отбраняват, се впуснали в бягство. Те нямали никакъв шанс да се спасят и били избити.   Сирийската армия освободила и този оазис", "date": "2018.08.15", "title": "Ликвидираха терористи на Ислямска държава край пустинния град Ал Сафа"}
{"url": "https://www.faktor.bg/bg/articles/prezidentat-na-kosovo-bez-evropeysko-reshenie-sas-sarbiya-nyama-da-ima-dogovor-mezhdu-dvete-strani", "text": "Окончателният договор между Косово и Сърбия ще бъде европейски договор. Това ще бъде прието от Брюксел и от Вашингтон. И ще бъде финализирано с новата резолюция на Съвета за сигурност на ООН, която ще открие перспективата за Европейския съюз за Косово и Сърбия. Или ще се постигне едно европейско решение, с подкрепа от ЕС и САЩ, или няма да има договор, заяви президентът на Косово Хашим Тачи в интервю за сръбския ежедневник „Danas“, предава електронното издание на скопския вестник „Нова Македония“, цитирано от \"Фокус\".  Тачи добави, че като лидери със сръбския му колега Александър Вучич са отговорни за „благосъстоянието на нашите деца и бъдещите поколения“ и заяви, че заедно с него са готови да попречат на миналото „да блокира нашето бъдеще или да заплаши мира в нашия регион в следващите пет или петдесет години“.  „Сега трябва бързо да се придвижваме, за да добием членство в ЕС, НАТО и ООН. Диалогът със Сърбия, регионалното сътрудничество и помирението са ключови условия за постигане на тази цел. Комуникирам си с Вучич и съм готов да намеря решение, тъй като искам да видя Косово в НАТО и в ЕС колкото се може по-скоро. Ще бъда искрен, не мисля, че можем да стигнем там, ако не постигнем постоянна граница между нашите две държави. Трябва да имаме цялостно договорена демаркация на границата, за да не оставим някои отворени въпроси да станат повод за спорове в бъдеще. Моята цел не е етническа подялба, нито създаването на друга Република Сръбска на нашата територия. Моята цел е да се установи граница с дължина от 400 километра и този процес изисква творчески решения, които ще осигурят мир сега и в бъдеще“, заяви Тачи.  Според него, ако има воля между лидерите на Косово и Сърбия да се намерят креативни решения, ще се намери и начин да се даде възможност на хората в пограничните райони да се чувстват сигурни и да имат сигурно икономическо и политическо бъдеще.  „Сърбите в северно Косово, както и албанците в Прешевската долина, най-много са загрижени за работните места и икономиката. Кой ще инвестира в нашите страни, ако имаме отворени гранични въпроси, които остават неразрешени с десетилетия? Как ще попречим на нашите млади хора да емигрират, ако са изправени пред дискриминация или страх на всеки 10 или 20 години? Ако сега не изчистим нашите взаимоотношения, ние пропускаме възможността за следващото поколение или две да имат нормален живот“, поясни косовският президент.  Тачи добави и че сърбите в днешно време са интегрирани и не вижда причина хората в Щръбце, Грачаница или някое друг населено място да се страхуват от своето бъдеще в Косово.  „Окончателният договор между Прищина и Белград ще помогне за намаляване на заплахите на националистите и екстремистите от собствената им сръбска общност, които са надвиснали над главите им“, смята той.  Междувременно стана ясно, че британското правителство е категорично против идеята на Хашим Тачи за подялба на територии. Това увери дипломатическият представител на Лондон в Прищина Руари О'Конъл в интервю за местната телевизия Т7, цитирано от македонския телевизионен канал „Сител“.  „Границите се чертаят с думи, но се променят с куршуми“, предупреди О'Конъл, допълвайки, че промяната на границата между Косово и Сърбия би предизвикала и други прецеденти на Балканите.  Британският дипломат призна, че не вижда разлика между предложената от Тачи „корекция на границата“ и размяната на територии със Сърбия. Според О'Конъл, нормализиране на отношенията между Косово и Сърбия в момента няма, но те ще бъдат установени във финалната фаза на диалога и окончателния договор между двете страни.", "date": "2018.08.15", "title": "Президентът на Косово: Без европейско решение със Сърбия, няма да има договор между двете страни"}
{"url": "https://www.faktor.bg/bg/articles/novini/balgariya/magistrati-skochiha-na-predsrochnoto-osvobozhdavane-na-kmeta-iznasilvach-ivan-evstatiev", "text": "Окръжна прокуратура-Пазарджик протестира срещу решението на съда да бъде освободен от затвора бившият кмет на Стрелча Иван Евстатиев. Той излиза от зандана предсрочно условно. Остават му да излежи още 1 година и 2 месеца. Евстатиев е зад решетките от близо три години.  Днес неговият адвокат Ташкена Колчева коментира пред БЛИЦ, че решението на хората с черни тоги е напълно законосъобразно. Ако се прибере в Пазарджик при жена си, екс кметът ще се среща веднъж месечно с пробационен инспектор до изтичане на присъдата, която от 6 беше намалена на 4 години.  Иван Евстатиев е признат за виновен в изнасилването на 16-годишната Ирена Белухова. До момента той винаги е казвал, че секс е имало, но не и изнасилване.", "date": "2018.08.15", "title": "Магистрати скочиха на предсрочното освобождаване на кмета-изнасилвач Иван Евстатиев"}
{"url": "https://www.faktor.bg/bg/articles/novini/balgariya/palen-krah-turskata-lira-svarshi-i-v-plovdiv-v-odrin-vavedoha-ogranicheniya-za-obmyana-v-dolari-i-evro", "text": "Турската лира свърши и в Пловдив, пише TrafficNews.bg. Днес в чейнджбюрата по ул. „Иван Вазов” и по Главната валутата на южната ни съседка се купува за 26-27 стотинки.  Срещу курс продава обаче на таблата масово стои празно поле. „От вчера тази валутата я няма. Няма откъде да я вземем, тъй като и обменните бюра в Турция са затворени”, обясниха служители на чейнджове.  Те разказаха, че миналата седмица само за 24 часа лирата се сринала до 27 стотинки. Пловдивчани започнали да купуват и за няколко дни всички наличности се изчерпали. „Голяма рядкост е, ако някой дойде да продава лири. Обикновено това са хора, които се връщат от екскурзия и са им останали пари. Но те носят по 200-300 лири, не повече”, коментираха служители от обменните бюра.  Дори в Одрин имало лимити за обмяна на лири до 100 евро или 100 долара на човек. Служителите на чейнджовете прогнозират, че в близките няколко дни истерията със срива на лирата ще отмине и ситуацията ще се нормализира.  Припомняме, че от началото на годината насам турската лира загуби над 40% спрямо американския долар. Причината - инвеститорските притеснения относно влиянието на президента Реджеп Ердоган върху лихвената и паричната политика на Централната банка, високата инфлация и дефицитът по текущата сметка на страната. Централната банка на Турция оповести серия от мерки в опит да спре драматичната обезценка на турската лира. Сривът на лирата се задълбочи през миналата седмица с оглед и на ескалиращото напрежение между САЩ и Турция, като пикът на инвеститорската паника беше в петък, когато турската лира се обезцени с над 16 на сто само в рамките на 24 часа. Курсовите колебания бяха повлияни и от изявлението на американския президент Доналд Тръмп, че е разпоредил удвояване на вносните мита за стоманата и алуминия от Турция до съответно 50 на сто и 20%.", "date": "2018.08.15", "title": "Пълен крах: Турската лира свърши и в Пловдив, в Одрин въведоха ограничения за обмяна в долари и евро"}
{"url": "https://www.faktor.bg/bg/articles/novini/balgariya/vodolaz-opasnostta-v-sozopol-e-golyama", "text": "Огромно количество гориво и към момента има в потъналия преди близо 100 години кораб край Созопол. Това съобщи в ефира на Дарик Михаил Заимов, който участва като водолаз доброволец в днешния подводен оглед на кораба. Засега разливът е ограничен, но опасността е голяма, твърди Заимов, предава \"Дарик\". Днес успяхме да направим шест кръпки по кораба и така поне временно да ограничим разлива, уточни той. \"Положението е повече от критично. Има по наша преценка около 100 тона гориво отдолу, които са готови да изплуват на повърхността, тъй като корабът се е разпаднал. Това е причината за този разлив\", обясни Заимов. По думите му сега трябва много активно да се ангажира държавата. \"Защото това, което може да се случи, може да компрометира Черноморието за години напред. На доброволни начала успяхме да ограничим разлива, но това е абсолютно временна мярка. Очаквам незабавна реакция на държавата, доколкото изобщо държава има\", коментира Михаил Заимов.  Разливът беше установен преди два дни, а вчера в Бургас министрите на околната среда и водите и на транспорта Нено Димов и Ивайло Московски успокоиха, че положението е под контрол. Според Михаил Заимов обаче спешно трябва да се намери техника, с която да се изпомпа разливащият се мазут от морето, и това трябва да започне още утре сутрин.", "date": "2018.08.15", "title": "Водолаз: Опасността в Созопол е голяма!"}
{"url": "https://www.faktor.bg/bg/articles/novini/svyat/putin-stava-svatbar", "text": "Руският президент Владимир Путин ще бъде гост на предстоящото бракосъчетание на министърката на външните работи на Австрия Карин Кнайсъл и Волфганг Майлингер, твърди днес в. \"Кронен цайтунг\".  Според виенското издание Путин ще дойде на сватбата като неочакван гост. Церемонията ще се състои в южната част на австрийската провинция Щирия сред лозови масиви в събота, 18 август. Първоначално било предвидено бракът да бъде сключен в община Гамлиц, но впоследствие бил избран друг вариант, пише \"Монитор\".  Преди няколко пресслужбите на Кремъл и на германското канцлерство съобщиха, че в същия ден Путин ще бъде приет от германския канцлер Ангела Меркел в нейната резиденция Мезеберг край Берлин за преговори. Освен това няма никакви данни Путин да е в приятелски отношения нито с булката, нито с младоженеца.", "date": "2018.08.15", "title": "Путин става сватбар"}
{"url": "https://www.faktor.bg/bg/articles/novini/balgariya/otkriha-uran-vav-vodata-i-v-harmanli", "text": "Откриха уран във водата и в Харманли.Тя е забранена за пиене и готвене. Ограничението важи не само за града, но и за четири села в общината, предава Нова Телевизия. Изследвания на водата в Харманли показаха стойност на уран 0,043 мг/л при норма 0,03 мг/л, а алфа активността е завишена над пет пъти. Институциите останаха изненадани от резултатите, тъй като при предишните проби стойностите са били нормални.   \"Пратили сме писма до кметовете на град Харманли и на село Бориславци, които да уведомят населението и съответно предписание до ВиК-Хасково, които да осигурят вода с водоноски\", каза д-р Соня Димитрова, директор на РЗИ-Хасково. Вече е спряно взимането на вода от единия кладенец. Очаква се в града да има водоноски, а от общината започват да доставят минерална вода в здравните, социалните и учебните заведения.", "date": "2018.08.15", "title": "Откриха уран във водата и в Харманли"}
{"url": "https://www.faktor.bg/bg/articles/tsvetanov-se-prekloni-pred-chudotvornata-ikona-na-sveta-bogoroditsa-v-arbanasi", "text": "Тази сутрин присъствах на празничната литургия в манастира „Свето Успение Богородично” в Арбанаси, като с мен беше и кметът на Велико Търново Даниел Панов. Това написа във Фейсбук зам.-председателят на ГЕРБ Цветан Цветанов. \"Днес, на \"Голяма Богородица\", манастирът има храмов празник, празнува и архитектурният резерват Арбанаси. Поклонници от различни краища на света се стекоха при манастира, за да се помолят пред чудотворната икона на Света Богородица. Аз също се преклоних пред светинята и запалих свещичка за здраве на всички миряни и за просперитет на България\", написа още Цветанов. \"Споделих, че за мен е голямо удоволствие да отбележа Успение Богородично заедно с жителите на с. Арбанаси. Пожелах на миряните в светата обител и на всички българи светлината на този празник да донесе здраве, уют, хармония и разбирателство\", добави той.", "date": "2018.08.15", "title": "Цветанов се преклони пред чудотворната икона на Света Богородица в Арбанаси"}
{"url": "https://www.faktor.bg/bg/articles/kultura/art-faktor/dzhesan-steytam-trimfira-s-mega-zvyar-v-balgarskiya-boksofis", "text": "Създаденият по поредицата на Стив Олтън \"Мегалодон\" - \"Мега звяр\" напълно очаквано привлече най-много зрители в киносалоните, сочат обобщените данни. Триизмерната история за 23-метровото праисторическо водно чудовище, от което героят на Джейсън Стейтъм трябва да спаси екипажа на подводница, е гледана от 14 467 зрители и има 159 695 лева приходи. На втора позиция е задържалият се два уикенда преди това на първо място - \"Мисия невъзможна: Разпад\". Триизмерният екшън за това как служителите на Агенцията за невъзможни мисии спасяват света от ядрена заплаха, е гледан вече от 58 665 зрители и отчита 659 978 лева приходи. Трети в топ 10 е анимационният \"Хотел Трансилвания 3: Чудовищна ваканция\". Пренасянето на всички познати герои от първата и втората части на анимацията на круизен кораб, който обхожда Бермудският триъгълник и Атлантида, е гледано от вече 124 237 зрители и отчита 1 104 255 лева приходи за петте седмици на екраните у нас. Четвърти сред най-гледаните филми е мюзикълът \"Мама миa! Отново заедно\", продължение на хитовият спектакъл, превърнал се във филм през 2008 година. Случващото се с младата Софи, която иска да продължи делото на майка си Дона, преплитащото се с историята на младите Дона, Роузи и Таня на фона на британски и хърватски пейзажи и хитовете на АВВА, е проследено от 55 970 зрители и има 509 435 лева приходи за месец на екраните у нас. Пето място е за забраненият в Китай \"Историята на Кристофър Робин и Мечо Пух\", базиран по образите, създадени от А. А. Милин и Ъ. Х. Шепърд. Преоткриването на важните неща от живота през и чрез помощта на приятелите на Кристофър Робин - Мечо Пух, Прасчо, Йори и Тигър, е гледано от 7 972 зрители и отчита 68 841 лева приходи от билетите им за десетте дни у нас. На шеста позиция е тийн-фантастиката по първата книга от четирилогията на Александра Бракен - \"Тъмна дарба\". Случващото се с оцелелите два процента от децата след епидемия, която ги избива и израстването на 10-годишната Руби, която трябва да поведе оцелелите, е вече десет дни на екраните у нас и за това време е гледано от 9 339 зрители и има 77 017 лева приходи. Седма позиция е за екшънът \"Небостъргачът\" с Дуейн Джонсън. Триизмерният екшън за спасяването на семейството на героя на Джонсън от Перлата - най-високата и технологична сграда в света, е гледан от 54 173 зрители и има 572 051 лева приходи за петте седмици у нас. Осмо място е за създаденият по истински случай \"Дрейф\". Историята на американката Тами Олдхам Ашкрафт, която след буря и загубата на партньора й трябва да се справи сама с пътуването на дрейф до Хаваите за 41 дни, е от три седмици на екраните у нас и за това време е гледано от 16 582 зрители и има 142 706 лева приходи. На девето място е анимацията \"Феноменалните 2\", продължение на първия филм от 2004 година. Вече два месеца усилията на семейство Пар, техните съюзници Мразон и Една Мода да се справят с нов злодей, са гледани от 100 146 зрители и отчитат 926 512 лева приходи от билетите им. Десета позиция е за \"Да обичаш Пабло\", създаден по книгата на Вирхиния Валехо. Историята на телевизионната водеща от Колумбия, преплетена с тази на любовника й - Пабло Ескобар и възхода и падението на наркокартела му, е вече два месеца на екраните у нас и има 45 604 зрители и събрани 415 347 лева приходи.", "date": "2018.08.15", "title": "Джейсън Стейтъм тримфира с \"мега звяр\" в българския боксофис"}
{"url": "https://www.faktor.bg/bg/articles/ansambalat-ni-po-hudozhestvena-gimnastika-e-otteglil-zayavkata-si-za-uchastie-na-svetovnata-kupa-v-minsk", "text": "Ансамбълът по художествена гимнастика на България е оттеглил заявката си за участие на Световната купа в Минск този уикенд. При Елена Бинева се е обадила стара травма и по решение на треньора Весела Димитрова и медицинския щаб е взето решение да не се участва тази седмица в Минск, за да не се натоварва Елена прекалено интензивно, съобщават от родната федерация. Треньорският щаб е категоричен, че на Световната купа в Казан (24-26 август) нашите момичета ще вземат участие. Треньорът Весела Димитрова е пожелала Ерика Зафирова да почне тренировки с ансамбъла и след разговор с генералния мениджър на национален отбор - жени(индивидуално) Бранимира Маркова, Ерика е започнала първи тренировки с национален отбор - ансамбъл.", "date": "2018.08.15", "title": "Ансамбълът ни по художествена гимнастика е оттеглил заявката си за участие на Световната купа в Минск"}
{"url": "https://www.faktor.bg/bg/articles/vazstanovyavat-targovskiya-registar-v-palen-obem-ne-po-rano-ot-drugata-sedmitsa", "text": "Не по-рано от другата седмица ще бъде възстановен в пълен обем Търговският регистър. Това заяви на пресконференция Зорница Даскалова, изпълнителен директор на Агенцията по вписванията. Търговският регистър спря работа на 8 август, заради технически проблеми. Даскалова поднесе извинения на всички граждани и обясни, че системата се възстановява поетапно под контрола на ГДБОП, ДАНС и прокуратурата. По думите й не е възможно да са изчезнали данни от Търговския регистър или при възстановяването на дейността му да бъдат манипулирани. Анализът на причините за случилото тепърва предстои, добави тя. Все още не е ясно какви са причините за дефектирането на четири диска, довело до спирането на работа на регистъра. Даскалова каза още, че решението дали да си подаде оставка е политическо, но в момента не се обсъжда. Поддържащата регистъра фирма все още не е изпратила доклад за случилото се, въпреки че е бил изискан незабавно. Търговският регистър се е поддържал в периода 2012 - 2017 г. от фирма \"Лирекс\", а оттогава досега от фирма \"Индекс\". По-късно Лирекс разпространи съобщение, което Дир.бг публикува. Досега поддържащите фирми не са посочвали, че има проблем с регистъра, каза още Даскалова. От тази сутрин, 15 август, в изпълнение на поетия ангажимент от Агенция по вписванията, потребителите могат да извършват справки за актуалното състояние на фирмите в Търговския регистър и регистър на юридическите лица с нестопанска цел, пише пък на сайта на агенцията. Продължава работата по възобновяване на достъпа до останалите функционалности на регистъра. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица, посочват от пресцентъра на агенцията. Агенцията по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват, пише в съобщението.", "date": "2018.08.15", "title": "Възстановяват Търговския регистър в пълен обем не по-рано от другата седмица"}
{"url": "https://www.faktor.bg/bg/articles/348-leva-shte-e-liniyata-na-bednost-prez-2019-g", "text": "Линията на бедност в България през 2019 г. ще е 348 лева, реши правителството. Сумата е с 27 лева по-висока в сравнение с размера й през настоящата година. Сумата е определена на база на Методика, утвърдена от Министерския съвет през 2006 г. Показателят се изчислява в зависимост от данните в изследването „Наблюдение на домакинските бюджети в Република България“, което ежегодно се провежда от Националния статистически институт. Линията на бедност се използва като референтна стойност при формирането на социалната политика в областта на доходите и жизненото равнище на населението.", "date": "2018.08.15", "title": "348 лева ще е линията на бедност през 2019 г."}
{"url": "https://www.faktor.bg/bg/articles/damyan-voynovski-nael-sam-advokat-shte-sadya-bosiya", "text": "Директорът на Изпълнителна агенция \"Автомобилна администрация\" (ИААА) Дамян Войновски обяви в ефира на Би Ти Ви, че е наел адвокати и ще заведе две дела срещу Николай Колев-Босия. Той не уточни за какво точно ще го съди, но по думите му се разбра, че най-вероятно ще е за клевета. \"Господин Колев непрекъснато хвърля обвинения, които са общи и без конкретика. Не могат просто така да се изсипват безпочвени обвинения. Николай Колев подава сигнали, които са абсолютно неверни\", заяви Войновски. Николай Колев е в гладна стачка от 13 юни. Той поиска оставката на транспортния министър Ивайло Московски заради корупция в издаването на шофьорски книжки и паралелно с това - разпускане на парламента. Освен това беше създадена и временна парламентарна комисия, която да разгледа неговите сигнали. Войновски каза още, че в момента регистрацията на автомобили се извършва в около 30 пункта в цялата страна и това създавало затруднения. Именно заради това агенцията предлага проверките за техническата изправност на колите да се прави в частни пунктове. Данните щели да се записват в сървъра на агенцията и ще се предават на МВР при нарушения.", "date": "2018.08.15", "title": "Дамян Войновски: Наел съм адвокат, ще съдя Босия"}
{"url": "https://www.faktor.bg/bg/articles/borisov-pochete-praznika-na-sveta-bogorodizha-v-troyanskiya-manastir", "text": "Премиерът Бойко Борисов пристигна в Троянския манастир за Голяма Богородица. По традиция на този ден заслужили христолюбиви мъже изнасят на раменете си чудотворната икона на Света Богородица Троеручица от храма.  \"Този празник, майка го почиташе повече от Великден, защото, някак си, го свързваме с Божията майка, с майките, с най-доброто\", каза премиерът пред журналисти. \"Нека има повече храмове, виждате, хората все повече идват на такива празници да се помолят. Ще продължим с повече усърдие да изграждаме и да помагаме на Светата църква“, каза още министър-председателят и честити на всички църковния празник Успение на Пресвета Богородица.  \"Каквото обещахме миналата година, го изпълнихме. Антимовото крило е направено, както трябва\", заяви Борисов. Той допълни, че правителството помага и на общините, като даде пример с Троян. „По никакъв начин не съм делил нито кметовете, нито градовете, нито гражданите“, категоричен беше премиерът. \"Манастирът пак е Троян, този един милион за Антимовото крило пак е Троян, а не Банкя. Така че с уважение към всички се отнасяме на него ден\", заяви премиерът, след като разгледа древното Антимово крило, което беше ремонтирано и реставрирано с отпуснатите от правителството 500 000 лева.", "date": "2018.08.15", "title": "Борисов в Троянския манастир: Този един милион за Антимовото крило пак е в Троян, не в Банкя"}
{"url": "https://www.faktor.bg/bg/articles/tozi-pat-ne-shved-a-avstriets-i-ne-ritnik-v-chelyustta-a-silen-udar-po-vrata-na-kamerierka", "text": "33-годишен турист от Австрия е бил задържан за 24 часа в ареста, след като преди два дни ударил камериерка в хотел в Златни пясъци, съобщиха днес от полицията. Инцидентът станал около 10 часа сутринта на 13 август. Въпреки ранния час, чужденецът бил видимо почерпен. Той извършил непристойни действия, изразяващи се в демонстриране на провокативно и агресивно поведение в коридора на хотела, викане спрямо служители от персонала и нанасяне на удар с ръка по врата на 51-годишна камериерка, се казва в официалното съобщение. По неофициална информация при удара мъжът е съборил жената на пода. Още преди да удари служителката, от администрацията били извикали полиция. Пристигналите на мястото униформени задържали агресивния австриец и го отвели в районно управление. Там му е наложена глоба по Указа за борба с хулиганството. Каква е нейната стойност обаче не се съобщава. Материалите по случая са докладвани на прокурор, уточниха само от МВР. Инцидентът напомни за случая с шведския турист Ралф Сундберг, който миналото лято, също в пияно състояние, ритна в челюстта камериерката Диана Петкова в хотел в Слънчев бряг. След като прекара зад решетките около месец, шведът бе пуснат под домашен арест, а след това съдът го освободи от наказателна отговорност и той се върна в родината си, след като плати само глоба от 4500 лева и разноските по делото. Тогава той обясни, че не помни нищо от случая и много съжалява за стореното.", "date": "2018.08.15", "title": "Ново посегателство над камериерка! Този път не швед, а австриец, и не ритник в челюстта, а силен удар по врата"}
{"url": "https://www.faktor.bg/bg/articles/katastrofa-mezhdu-vlekach-i-dve-koli-dete-e-postradalo", "text": "10-годишно дете е пострадало при катастрофа между два леки автомобила и влекач. Това съобщиха от ОДМВР-Варна. Около 14.50 часа на 14 август по пътя Девня – Белослав, на кръстовището за кв. „Повеляново“, което е регулирано с пътен знак Б-2 „Спри! Пропусни движещите се по пътя с предимство“, 67-годишен водач на лек автомобил „Ситроен Берлинго“ не пропуска и се удря в движещия се по пътя с предимство лек автомобил „Шкода Октавия“, след което двата автомобила се блъскат в изчакващ на пътния знак Б-2 товарен автомобил „ДАФ“ (влекач). Вследствие на ПТП-то е пострадало 10-годишно момче, пътник в л.а. „Шкода“, което е получило охлузвания по брадата. Оказана му е медицинска помощ и е несочен за домашно лечение.", "date": "2018.08.15", "title": "Катастрофа между влекач и две коли, дете е пострадало"}
{"url": "https://www.faktor.bg/bg/articles/deloto-za-uvolnenieto-na-chenalova-se-varna-na-parva-instantsiya", "text": "Петчленен състав на Върховния административен съд (ВАС) отмени решението на първата инстанция, с което беше потвърдено уволнението на Румяна Ченалова от съдебната система, информира news.lex.bg. Причината - първото решение няма мотиви, затова друг тричленен състав на ВАС ще трябва наново да разгледа случая. Румяна Ченалова, станала известна от записите \"Яневагейт\", беше уволнена преди две години и половина след дисциплинарно производство, в което бяха обединени три предложения за наказването ѝ. През януари тричленен състав на ВАС прие, че уволнението, наложено след предложение на тогавашния правосъден министър Христо Иванов, е правилно. Наказанието ѝ бе наложено заради четири групи нарушения - забавяне на производство, нарушение на Етичния кодекс, накърняване на престижа на съдебната власт и неизпълнение на други служебни задължения. Те бяха открити в хода на проверката на дейността на синдика Панайот Велков, назначен за временен синдик на няколко дружества, за които има заведени дела за несъстоятелност. Съдия-докладчик по тях е била Ченалова. В предложението за наказание министърът се позова и на проверка по сигнал, получен в министерството в началото на 2015 г. от ОББ за действията на Ченалова по четири търговски дела. Петчленният състав с председател Ваня Анчева и членове Таня Вачева, Иван Раденков, Даниела Мавродиева и Калина Арнаудова обаче не намира мотиви за решението на тричленния състав във ВАС. Отбелязва, че той подробно е описал предпоставките за образуване на дисциплинарно производство срещу Ченалова, действията по образуването му, описано е съдържанието на решението на дисциплинарния състав и на ВСС, изложени са изводи, които са мотивирали първата инстанция да приеме, че решението за уволнението е издадено от компетентен орган в предвидената в закона форма и при спазване на правилата. Но няма правни изводи на съда за материалната законосъобразност на решението на съвета, изтъква петчленният състав. Освен това първата инстанция е посочила, че се произнася единствено по установените от ВСС дисциплинарни нарушения, основаващи се на предложението на министъра на правосъдието и решението на съдебния съвет, но в решението не е очертано кои именно са те. \"Липсват собствени за съда фактически установявания\", подчертава касационната инстанция. В решението на първата инстанция липсват и обсъждане, и анализ конкретно на всяко едно от нарушенията.", "date": "2018.08.15", "title": "Уволнението на Ченалова пак под въпрос: ВАС отмени решението на първата инстанция"}
{"url": "https://www.faktor.bg/bg/articles/obshtinskiyat-savetnik-ot-nesebar-peyko-yankov-izpalnyaval-ukazaniya-na-mityo-ochite", "text": "Общинският съветник от Несебър Пейко Янков е изпълнявал указания на Димитър Желязков - Очите. Това обясни пред медиите прокурор Детелина Ганчева преди заседанието в спецсъда за определяне на мярка на обвиняемия. Прокуратурата иска той да бъде оставен за постоянно в ареста. Янков беше обявен за издирване след акцията от 1 август срещу групата на Митьо Очите занимавала се с рекет, палежи и наркоразпространение. Прокурорът обясни, че срещу Янков има три обвинения - за изнудване, участие в престъпна група и умишлен палеж. Прокурор Ганчева каза още, че Пейко Янков е обвинен за употреба на сила, посредством която са били принуждавани търговци да се разпореждат с имуществото си. Другото е за упражняване на натиск чрез сила с цел пострадалото лице да се откаже от дружествените си дялове в \"Хермес груп\" ООД. Това било станало по указания на Митьо Очите. Ганчева допълни, че има множество показания на явни свидетели срещу Янков. Както и изготвени пожаротехнически и ДНК експертизи. По думите й пет месеца са били използвани СРС-та срещу групата. Разследването е траело две години, като прокурорът обясни, че е преценка на разследващите кога и колко да подслушват. Според адвоката на Янков Росен Кожухаров той не се е укривал. По думите му неговият подзащитен е бил призован като свидетел, а не като обвиняем. Според него Янков и Митьо Очите се познават. Адвокатът нямал информация какво е правил Янков от деня на акцията срещу групата на Очите на 1 август до момента, в който се е предал в МВР на 13 август. Прокурор Детелина Ганчева коментира обаче, че Янков два пъти е бил призоваван като обвиняем, не като свидетел. Разследващите са имали данни, че той е бил извън страната и затова е била издадена и Европейска заповед за арест.", "date": "2018.08.15", "title": "Общинският съветник от Несебър Пейко Янков изпълнявал указания на Димитър Желязков - Очите"}
{"url": "https://www.faktor.bg/bg/articles/tsvetan-tsvetanov-poseti-detska-gradina-chipolino-v-svishtov", "text": "Председателят на Парламентарната група на ГЕРБ и зам.-председател на партията Цветан Цветанов посети детска градина „Чиполино” в Свищов. Заедно с него бяха кметът на града Генчо Генчев и председателят на Общински съвет – Свищов д-р Кристиян Кирилов=  Площадката и парковата част към заведението се ремонтират в момента със средства по проект „Красива България”. Детските съоръжения са били поставени през далечната 1972 година и за подмяната им вече са били издадени предписания. Благодарение инициативността на управниците, сега те се подменят с нови, съобразно изискванията за безопасност. Готови са четири от площадките за различните възрастови групи. Те са преоборудвани с нови настилки и уреди.  Ремонтните дейности включват и нова дъждовна канализация, което ще реши проблема с влагата в самата сграда. Поставени са и нови и удобни за малчуганите външни чешми.  В Детска градина „Чиполино“ се полагат грижи за  150 деца, включително на яслена възраст.", "date": "2018.08.15", "title": "Цветан Цветанов посети детска градина „Чиполино” в Свищов"}
{"url": "https://www.faktor.bg/bg/articles/siderov-poiska-ostavkata-na-shefa-na-rzi-burgas-bil-rodnina-na-valeri-simeonov", "text": "Председателят на парламентарната група на Обединени патриоти Волен Сидеров поиска оставката на шефа на РЗИ-Бургас.  Това стана ясно от негов пост в социалната мрежа Фейсбук. Ето и какво написа Сидеров, публикуваме текста без редакторска намеса:  \"Внасям писмено искане до здравния министър Кирил Ананиев, с което искам оставката на шефа на РЗИ-Бургас Георги Паздеров, заради многобройни нарушения на нормативите, по които работят здравните инспекции и за конфликт на интереси. Паздеров е в роднински връзки с вицепремиера Валери Симеонов и под негов натиск рекетира определени обекти по Черноморието, които са бизнес конкуренти на съветник на Симеонов в политическия му кабинет\", написа той.", "date": "2018.08.15", "title": "Сидеров поиска оставката на шефа на РЗИ-Бургас, бил роднина на Валери Симеонов"}
{"url": "https://www.faktor.bg/bg/articles/tsvetanov-pochete-hramoviya-praznik-na-svishtovskiya-manastir-pokrov-bogorodichen", "text": "Председателят на ПГ на ГЕРБ и зам.-председател на партията Цветан Цветанов почете храмовия празник на свищовския манастир „Покров Богородичен“. Заедно с кмета на Свищов Генчо Генчев, кмета на Велико Търново Даниел Панов и председателя на Общински съвет – Свищов д-р Кристиян Кирилов, той присъства на празничната литургия, отслужена от Отец Христо.  За днешния празник в светата обител се стекоха стотици миряни от цялата община. Към манастира „Покров Богородичен“ никога досега не е имало асфалтова улица, но пътят до храма вече е нов и асфалтиран, благодарение на отпуснати от правителството на Бойко Борисов средства. За втора поредна година пък светата обител получава от Дирекцията по вероизповеданията към Министерски съвет транш за неотложни ремонти. В знак на уважение и признателност игуменът отец Христо поднесе на Цветан Цветанов три специално писани и осветени икони. Копие на чудотворното изображение на Богородица, което се пази в свищовския манастир, е дар за премиера Бойко Борисов.  Като подарък за Цветанов духовниците са избрали икона на Свети Йоан Предтеча. Лично от свищовския кмет за Цветанов пък е специално изработена от етърски майстор голяма икона на Света Богородица Йерусалимска. Градоначалникът Генчо Генчев обясни, че иконата е рисувана половин година, а за основа е избрано крушово дърво. Председателят на парламентарната група на ГЕРБ Цветан Цветанов бе трогнат от жеста и пожела светинята да остане в свищовския манастир, където силата й ще бъде още по-голяма. Жестът му бе посрещнат с аплодисменти от намиращите се в храма миряни.", "date": "2018.08.15", "title": "Цветанов почете храмовия празник на свищовския манастир „Покров Богородичен“"}
{"url": "https://www.faktor.bg/bg/articles/angelkova-osadi-ostro-nasilieto-sreshtu-kamerierkata-v-hotel-na-zlatni-pyasatsi", "text": "Министърът на туризма Николина Ангелкова отново остро осъди нападението срещу камериерка от чуждестранен турист от миналото лято. Инцидентът стана в хотел в Златни пясъци.  Ето какво точно написа тя в профила си в социалната мрежа:  \"Осъждам насилието върху камериерката, ударена от чуждестранен турист в хотел на „Златни пясъци“. И гостите, и българските граждани трябва да спазват законите на страната ни. Изключително важно е да запазим България като спокойна и сигурна дестинация, предлагаща качествен туризъм. Министерството на туризма следи състоянието на жената и при нужда е готово да съдейства.\"", "date": "2018.08.15", "title": "Ангелкова осъди остро насилието срещу камериерката в хотел на Златни пясъци"}
{"url": "https://www.faktor.bg/bg/articles/agentsiyata-po-lekarstvata-se-sdobi-s-nov-shef", "text": "Богдан Кирилов е новият изпълнителен директор на Изпълнителната агенция по лекарствата, считано от 17.08.2018 г. От ноември 2017 г. до момента той е заместник изпълнителен директор на ИАЛ. Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централна комисия по Eтика към Български фармацевтичен съюз. Магистър-фармацевт Богдан Кирилов е завършил „Фармация“ във Фармацевтичен факултет, Медицински университет - София. Придобива и специалност „Обществено здраве и здравен мениджмънт“ във Факултет по обществено здраве, Медицински университет - София.  Проф. Асена Стоименова напуска поста изпълнителен директор на Изпълнителната агенция по лекарствата по лични причини. Проф. Стоименова ще бъде съветник на министъра на здравеопазването в областта на лекарствената политика. Тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти.", "date": "2018.08.15", "title": "Агенцията по лекарствата вече е с нов шеф"}
{"url": "https://www.faktor.bg/bg/articles/general-hodzhis-cherno-more-e-klyuchoviya-region-kadeto-rusiya-shte-predizvikva-nato", "text": "В интервюто си за Small Wars Journal от 7 август 2018 г. ген. Бен Ходжис, командващ Сухопътните войски на САЩ в Европа (2014-2017), засяга широк кръг от въпроси по адаптацията на НАТО да се справи с новите предизвикателства, руската заплаха и сигурността в Черно море. От гледна точка на дългогодишния си опит и интензивна работа през последните години, особено в периода 2014-2017 г., ген. Ходжис дава  следните по-важни  оценки и препоръки, които публикува в сайта си Атлантическият съвет на България.  Ген. Ходжис подчертава, че НАТО трябва да възприема Черно море като „регион на сигурността (security region), а не като маса от вода, заобиколена от различни държави“. Според него, трябва да мислим за Черно море регионално, като признаем, че руснаците го използват като база за проектиране на сила към Близкия Изток и Средиземно море. Трябва да признаем, че имаме „много близки приятели“, като Грузия, Украйна и Молдова, които са под постоянен руски натиск. НАТО трябва да насърчава сътрудничеството между страните-членки и партньорите в обмена на разузнавателна информация, в провеждането на повече морски учения, в подобряването на противоракетната отбрана в региона. Трябва да се тренира придвижване в Черно море към Грузия и Турция. Необходимо е НАТО да осигури свобода на придвижване в Черно море и по суша около него. Черно море е толкова важно за НАТО, колкото и Балтийско. В Прибалтика вече е направено много. Ген. Ходжис вярва, че „Черно море ще бъде ключовата област, където Русия ще предизвиква Алианса през следващите 10-15 години“. Затова НАТО трябва да осигури надежден възпиращ потенциал там, както и да оказва подкрепа на страните-партньори в региона. Вниманието ни трябва да остане съсредоточено върху Черно море и отражението, което незаконното анексиране на Крим има за сигурността в региона. Освен това, трябва да се погледне и под друг ъгъл – отражението на руските действия и върху река Дунав и факта, че тя минава през държави съюзници и партньори. Днес Русия е по-близо до устието на Дунав. Поддържането на единството на НАТО сега е най-важната задача. Ако се взема решение за постоянно разполагане на сили и средства в държави от Източна Европа, това трябва да става само в рамките на НАТО и със съгласието на всички съюзници. Например, ако в Полша бъдат разположени постоянно американски сили, това трябва да става не на двустранна основа, а със съгласието на всички съюзници. За да може обаче да бъдат разположени постоянно американски сили в Европа, това ще изисква значително увеличение на Сухопътните войски на САЩ, което според ген. Ходжис, към момента не се случва. Вместо постоянно разполагане, обаче, според него търсеният стратегически ефект може да се постигне посредством ротация на сили, съвместна охрана на въздушното пространство и многонационални учения. Необходимо е и подобряване на инфраструктурата, което да позволи бързо изпращане на подкрепления. Освен това могат да бъдат предварително разположени и складове с муниции и горива. Ген. Ходжис подкрепя идеята за разполагането на мобилни формирования за противовъздушна отбрана с малък обсег в Балтийските държави. Същевременно, трябва да продължи разполагането на системите „Пейтриът“  в различни държави от Алианса. Ген. Хоаджис изтъква, че сега е моментът да бъде направен преход от охрана на въздушното пространство (air policing) към отбрана (air defense). НАТО трябва да постави ударението върху свободата на придвижване в Черно и в Балтийско море, както и в Арктика. Трябва да се подобри противоракетната и противовъздушната отбрана в Черно море и в Прибалтика. Трябва също така НАТО да развива способностите си за електронна война, с които да се противопостави на значителните руски способности в тази сфера. Противовъздушната и противоракетна отбрана е недовършената работа на НАТО. Германия и Холандия трябва да бъдат насърчавани да поемат повече отговорности по противоракетната отбрана и противовъздушната отбрана с малък обсег, заради безпилотните летателни апарати, които Русия може да използва. Трябва да се подобри защитата на Балтийските държави и на страните, които попадат в обсега на руските ракети, разположени в Калининград. НАТО трябва да провежда ежегодно големи учения, фокусирани върху противовъздушната и противоракетната отбрана, в които да се отработва координацията и способността за интегриране на различни системи. Базите и съоръженията в Европа, от които трябва да бъдат осигурени навременни подкрепления в операции на НАТО, могат да попаднат под ударите на руските ракети и те трябва да бъдат защитени надеждно. Ген. Ходжис не вярва, че Русия ще нападне Германия. Това, което обаче  руснаците могат да направят, е да атакуват в Балтийските държави, Полша и Румъния, за да предизвикат НАТО и да покажат, че Алиансът не може да защитава своите членове. Това значи кратко, ограничено и бързо нападение, а не нещо, очаквано през 80-те години. Оптимистично е, че ЕС и НАТО започнаха да работят по въпроса за подобряването на военната мобилност, т.е. способността за навременно и безпрепятствено придвижване на въоръжени сили през границите на страните-членки. Създаването на т.нар. „военен Шенген“ ще позволи бързото придвижване на войски и оказване на подкрепа на съюзник, в случай на необходимост. Ген. Ходжис отбелязва, че Полша и Балтийските държави вече са положили значителни усилия, за да намалят времето, необходимо за получаване на разрешение за пресичане на границите. Проблемите днес обаче са и във възможностите на инфраструктурата. Няма достатъчно капацитет на ЖП инфраструктурата, вкл. и наличие на достатъчно вагони, които да осигурят придвижването в кратки срокове на голямо количество сили на НАТО. Освен това, мостовете и мрежата от автомобилни пътища в Източна Европа трябва да бъдат подобрени, така че да осигурят бързо придвижване на войски. Трябва да се вземе предвид възможността на Руската федерация да придвижва бързо военни сили и средства. За да се осигури възможност за ефективно възпиране, НАТО трябва да има способност да придвижва силите си поне толкова бързо или по-бързо от Руската федерация. За да не си направи Москва погрешният извод, че може да се възползва от ситуация, в която силите на НАТО няма да могат веднага да се придвижат и да окажат помощ на съюзник, станал обект на агресия. Не е практично разполагането на контингенти по цялата граница с Русия, защото това ще изглежда твърде провокативно. Вместо това трябва да се изграждат възможности за бързо придвижване и разполагане. Така е било по време на Студената война – повечето от силите на НАТО не са били по границите със СССР, а в гарнизони на няколко часа път. Затова сега трябва да се тренират два вида придвижване: от САЩ, Канада, Обединеното кралство, Испания и Норвегия, както и на сили, които вече са разположени в Германия, Полша, Румъния и Балтийските държави. Затова скоростта е толкова важна и оттам – наличието на надеждна ЖП инфраструктура, пътища, летища и пристанища. Като пример ген. Ходжис посочва Румъния, където вече има около 1000 американски военнослужещи, елементи от противоракетната отбрана и съвместна съюзна мисия по охрана на въздушното пространство. За да достигнат румънска територия, подкрепленията на НАТО трябва да дойдат от Север и Запад през Карпатите. Според ген. Ходжис, ако няма достатъчно пътища, позволяващи бързото придвижване на тежка техника през Карпатите и достатъчно ЖП линии и вагони, тогава възпиращият потенциал на НАТО в Румъния и България няма да е толкова добър, колкото може да бъде. Необходимо е да се мисли за споделянето на тежестите по един по-сложен начин. Измерителят  2% от БВП като разходи за отбрана може и да е полезен от политическа гледна точка, но от практическа и оперативна не е. Трябва да се гледа на споделянето на тежестите в НАТО от гледна точка на осигуряването на способностите, които са необходими за Алианса днес. Според ген. Ходжис днес НАТО има нужда от по-добра инфраструктура за бързо придвижване на сили и средства и подобрени способности за противовъздушна и противоракетна отбрана (особено в широкия Черноморски регион). НАТО трябва да работи за кохерентност при планирането и да се съсредоточи върху повишаването на бойната готовност като цяло. Страните-членки трябва да работят за повишаването на готовността на въоръжените си сили. Стратегическата цел на Русия днес е да бъде възприемана като велика сила в Европа. Затова Москва се стреми да подкопава и разделя НАТО и ЕС. В ЕС тази цел тя постига с използването на енергийните ресурси. Газопроводът „Северен Поток 2“ ще осигури на Русия много повече влияние в европейските държави. Този вид натиск е част от руския начин за водене на война. Според ген. Ходжис Москва не мисли по начина: ние сме във война или в „не-война“. Те са постоянно в режим на конфронтация, като понякога той е с използването на кинетични/военни средства, а понякога е осъществяван с икономически и информационни инструменти. Русия днес не се нуждае от способности да завладява територии. За да подкопае НАТО, достатъчно е Русия да завладее успешно част от страна-член. Руснаците все още вярват, че имат правото на буферни зони, на сфери на влияние. Например Украйна, Грузия и Молдова. Кремъл постига това, като работи  тези страни никога да не се присъединят към ЕС или НАТО. В допълнение, Руската федерация разполага около тези страни способности за възпрепятстване на достъпа на НАТО до театъра на бойни действия. (A2/AD bubble). По този начин Москва оказва своето влияние.", "date": "2018.08.15", "title": "Генерал Ходжис: Черно море е ключовият регион където Русия ще предизвиква НАТО"}
{"url": "https://www.faktor.bg/bg/articles/kolata-na-putin-stava-filmov-geroy", "text": "Седанът от проекта Aurus Senat ще е герой на руския блокбъстър \"Привличане 2\". В момента режисьорът Фьодор Бондарчук снима втората част на филма, който стана един от най-касовите в историята на руското кино.  Колата бе специално създадена и използвана от Владимир Путин при официалното му встъпване му в длъжност през пролетта.  Снимките на лентата протичат при строга секретност. Само е известно, че ако събитията в \"Привличане\" се развиват в московския район Чертаново, то действията във втората част ще се разгръщат в провинцията.  Очаква се филмът да тръгне по кината към края на идната година.  Гамата от модели на автомобилите Aurus, чието серийно производство и продажба предстоят, ще се състои от седана Сенат, минивана Арсенал и джипа Комендант. Първите два модела официално ще бъдат представени по време на Московския международен автомобилен салон, който ще се състои в края на август. С продажбата на автомобилите ще се занимава специално създадена компания.  По думите на министъра на търговията и промишлеността на Русия Денис Мантуров, автомобилите ще бъдат по-скъпи от конкурентите си, като BMW 7-а серия или Mercedes-Benz S, но по-евтини от съпоставимите по разкош и изработка Rolls-Royce и Bentley.", "date": "2018.08.15", "title": "Колата на Путин става филмов герой"}
{"url": "https://www.faktor.bg/bg/articles/novini/balgariya/koshmar-bremenna-v-osmiya-mesets-pochina-v-sanya-si-vav-veliko-tarnovo", "text": "При неизяснени обстоятелства във Велико Търново почина 30-годишна жена, бременна в осмия месец, а с нея и детето в утробата й, съобщи в-к „Борба“. Достоверността на случая потвърди началникът на Спешния медицински център в областния град д-р Валентина Хаджирадева. Трагедията се е случила във вторник в дома на търновката. Сигнал на телефон 112 е подала майката на починалата в 16:30 часа. „Жената обяснила, че дъщеря й е бременна в осмия месец, спи и не се събужда. Екипът веднага е посетил адреса, но не успял да направи нищо, за да я спаси, защото към пристигането им, вече е била починала“, коментира д-р Хаджирадева. Тя се въздържа да предположи каква е причината за трагедията, сполетяла 30-годишната жена и обясни, че това може да изясни само съдебен лекар. Днес предстои началникът на отделението по съдебна медицина в МОБАЛ „Д-р Стефан Черкезов“ д-р Николай Гицов да извърши аутопсия на починалата. Резултатите от нея ще бъдат готови до месец. По този начин ще се установи дали търновката е имала здравословен проблем, пропуснат от следящия бременността акушер-гинеколог, или става дума за нещастен случай.", "date": "2018.08.15", "title": "Кошмар! Бременна в осмия месец почина в съня си във Велико Търново"}
{"url": "https://www.faktor.bg/bg/articles/premierat-razporedi-proverka-na-sluchaya-s-faliraliya-zastrahovatel-olimpik", "text": "Премиерът Бойко Борисов разпореди проверка на случая с фалиралата фирма \"Олимпик\". Той обясни, че заедно с КФН ще бъде направено необходимото нарушителите да понесат тежки санкции. „На тези 200 000 българи ще кажа, когато си застраховат колите, да подбират застрахователя. С усилия, воля, работа и засилен контрол ще направим така виновните да носят тежки санкции“, обясни министър-председателят по повод колапса на застрахователя. По думите му подобни изпълнители играят на най-ниските обществени поръчки. „На Комисията за финансов надзор и министър Владислав Горанов съм възложил да направят проверка”, обясни Борисов. Премиерът коментира и срива на Търговския регистър. По думите му това, което се прави, трябва да е надеждно защитено. „Работили сме тези дни много усърдно, извадили сме си изводите“, посочи той. Борисов заяви, че се прави хранилище, в което всички ще бъдат задължени да качват веднъж седмично информация.", "date": "2018.08.15", "title": "Премиерът разпореди проверка на случая с фалиралия застраховател \"Олимпик\""}
{"url": "https://www.faktor.bg/bg/articles/proektonaredba-predvizhda-dans-da-ne-raboti-po-anonimni-signali", "text": "Държавната агенция за национална сигурност /ДАНС/ няма да разглежда анонимни предложения и сигнали, освен ако това не бъде изрично наредено от председателя на агенцията или ако съдържат сведения за престъпления, свързани с националната сигурност. Това се предвижда в проект за наредба за обработването на предложенията и сигналите в ДАНС, публикувана за съгласуване на правителствения сайт за консултации, съобщава \"Дневник\". ДАНС пристъпва към промените с намерение да оптимизира работата си по постъпили предложения и сигнали, които се били увеличили значително последните години и така си проличала нуждата от промени, се разбира от мотивите към проекта. Според проекта за наредба сигнали към агенцията могат да се подават за корупция, злоупотреба с власт или служебно положение, лошо управление на държавно имущество или други неправомерни деяния, извършени от служители на ДАНС. Сигнали пък ще се приемат за неправомерни действия или бездействия на органи или длъжностни лица, с които се засяга националната сигурност. Когато предложенията и сигналите засягат въпроси от особена важност, пряко свързани с дейността на ДАНС по защита на националната сигурност, те ще могат да бъдат подавани и устно - по националната телефонна линия на агенцията. Разглеждането и вземането на решение по постъпилите предложения и сигнали ще трябва да става до два месеца от регистрацията им с възможност срокът да бъде продължен. Но не за повече от половин година общо. За да проверят сигналите, служителите на ДАНС ще могат да разговарят с подателите, да изискват техни писмени сведения, документи и др. \"За постигане на целите на проверките могат да се използват всички средства, които са допустими от закона\", се казва в проекта за наредба. За анонимни ще се приемат предложения и сигнали, които не са подписани (с изключение на получените по електронната поща), както и тези, в които не са посочени три имена и актуален адрес – за податели физически лица, наименование и адрес - за податели, които са държавни органи и органи на местното самоуправление, както и наименование, седалище и актуален адрес на управление - за организации. Предложения и сигнали, за които се установи, че не произлизат от лицето, посочено като техен автор, също се приемат за анонимни. Предложения и сигнали, подадени или препратени от висши органи на държавна власт, парламентарни комисии и народни представители, от държавни органи, организации или служби на други държави, или съдържащи сведения от първостепенно значение за националната сигурност, както и за извършени неправомерни деяния от служители на ДАНС, ще трябва да се докладват на председателя на агенцията. Писмени материали, в които се съдържат обиди или заплахи срещу служители на ДАНС или срещу агенцията, ще се предоставят на специализирана дирекция \"Сигурност на ДАНС\".", "date": "2018.08.15", "title": "Проектонаредба предвижда ДАНС да не работи по анонимни сигнали"}
{"url": "https://www.faktor.bg/bg/articles/otide-si-bashtata-na-cheburashka", "text": "На 80-годишна възраст почина Едуард Успенски, бащата на Чебурашка и Крокодила Гена. Той е издъхнал в Москва след дълго боледуване, съобщи дъщеря му Ирина, посочва Би Ти Ви. Успенски е известен с книгите си „Чичо Фьодор, кучето и котаракът” и „Крокодилът Гена и неговите приятели”. По негови сценарии и произведения са заснети над 60 анимационни филма.", "date": "2018.08.15", "title": "Отиде си бащата на Чебурашка"}
{"url": "https://www.faktor.bg/bg/articles/letvata-na-mizeriyata-u-nas-shte-skochi-s-27-leva-prez-2019", "text": "348 лв. лева ще бъде линията на бедност в България през 2019 г., реши правителството. Сумата е с 27 лева по-висока в сравнение с размера й през тази година. Показателят се изчислява в зависимост от данните от наблюдението на домакинските бюджети, което ежегодно се провежда от Националния статистически институт. Линията на бедност се използва като референтна стойност при формирането на социалната политика в областта на доходите. Наскоро КНСБ отчете, че 75% на сто от българите живеят под нивото на необходимите доходи.", "date": "2018.08.15", "title": "Вдигат с 27 лева летвата на мизерията през 2019 у нас"}
{"url": "https://www.faktor.bg/bg/articles/politika/hlyab-i-pasti/kongresat-na-sasht-publikuva-zakona-za-sanktsii-ot-ada-s-3336", "text": "Късно снощи на страницата на Конгреса на САЩ бе публикуван пълният текст на проектозакона за новите санкции срещу путинска Русия. Те бяха приети на 1 август, а се очаква да влезнат в сила от 20 август. Новите санкции са заради опита да бъдат убити бившият руски агент Сергей Скрипал и дъщеря му с опасната химическа отрова „Новичок”. Някои американски анализатори вече  определиха проект като „Закон за санкции от Ада”, а други ги окачествяват като убийствени за режима на Кремъл. Те са изготвени и предстои да бъдат въведени от група сенатори от Републиканската и Демократическата партии, начело с сенатор Линдзи Греъм. Документ, който е  под номер S.3336, е озаглавен \"Закон за укрепването на НАТО, борбата срещу международните киберпрестъпления и налагане на допълнителни санкции срещу Руската федерация\", а в своята кратка версия е озаглавен: \" Законът за защита сигурността на Америка от агресията на Кремъл\". Законопроектът бе представен в Конгреса малко след срещата на президента на САЩ Доналд Тръмп с руския президент Владимир Путин в Хелзинки на 16 юли, като в него се съдържа както политическа декларация, така и списък с конкретни мерки, които законодателите предлагат да бъдат предприети в  отговор на действията на Русия. В Законопроекта се изтъква, че САЩ не признава анексирането на Крим от Русия - по примера на декларацията от 1940, с която не се признава анексирането на Балтийските страни от Съветския съюз. Документът също така забранява на американската администрация да предприеме стъпки, насочени към излизането на страни от НАТО. В отделни раздели от законопроекта  Русия е посочена като отговорна за използването на химически оръжия (става дума за отравянето на Сергей и Юлия Скрипал в британския град Солсбъри), за кибер атаки и вмешателство в президентските избори в САЩ през 2016 г., и изказани съмнения за военни престъпления, извършени от Русия по отношение на Сирия. Предишният законопроект за санкции срещу  Русия бе приет миналата година с огромно мнозинство в двете камари на Конгреса. Ето основните акценти от новия законопроект, синтезирани от Радио „Свобода”: 180 дни след влизането в сила на Закона за защита на Америка от агресията на Кремъл, президентът трябва да наложи санкции на:   политици, олигарси и други, които са ангажирани - пряко или непряко, в незаконни и корупционни действия от името на президента на Руската федерация Владимир Путин, както и хора, които действат от името на същите тези политици, олигарси и длъжностни лица;   руски административни юридически лица, които извършват незаконни и корупционни дейности от името на президента на Руската федерация Владимир Путин;  членовете от семействата на лица, посочени в параграфи 1 или 2, които получават значителни печалби от упражняваните от тях незаконни и корумпирани дейности;    лица, включително финансови институции, които извършват парични сделки с лицата, описани в параграфи 1, 2 или 3. 180 дни след влизането в сила на Закона за защита на сигурността на Америка от агресията на Кремъл президентът трябва да наложи санкции в случай, че едно лице, което знае за закона, инвестира в енергийни проекти извън Русия, които принадлежат към руските публични и публично-частни дружества, суми, надвишаващи $ 250 милиона. Що се отнася до самите руски енергийни компании, в Законопроекта се предлага: Санкциите да се отнасят до лица, които продават, отдават под наем или предоставят на Руската Федерация стоки, услуги, технологии и финансиране за повече от 1 милион долара. Предлага се още да има забрана за доставка на следните стоки:  стоки, услуги, технологии, финансиране или друг вид подкрепа, които могат значително да помогнат  Руската федерация:  в разработването на петролните ресурси, намиращи се на територията на Руската федерация, или в производството на петрол в Руската федерация, включително всякаква пряка помощ при създаването, модернизацията и ремонта на инфраструктурата, която позволява развитието на петролната индустрия в Руската федерация. В  него изрично се посочва, че 90 дни след влизането в сила на Закона президентът на Съединените щати трябва:  да разработи механизъм, който да забранява на  американските граждани да участват в сделки, предоставяне на финансиране или провеждане на всяка друга дейност, която се отнася до руския държавен дълг, в срок от 180 дни след влизането в сила на Закона;  да се възползват от всички права, дадени му от Закона, за предприемането на икономически действия при спешни международни обстоятелства (50 USC 1701 et сл.), включително да предприеме всичко, което е необходимо, за да се блокират или забранят всички сделки с имоти и в интерес на една или повече руски финансови институции, посочена в параграф (б), ако тази собственост и интереси засягат САЩ или са във владение и контрол на американски гражданин.  Външноикономическа банка  Sberbank.  банка VTB.  \"Газпромбанк\".  Банка на Москва.  Руска земеделска банка.  Promsvyazbank. В проектозакона се подчертава, че руският национален дълг се отнася до облигациите, издадени от Руската централна банка, Националния фонд за социално подпомагане и Министерството на финансите на Руската федерация.  въвежда подобни мерки за лица, които си сътрудничат с руснаци, участващи в враждебни действия срещу САЩ в кибер пространство. Предлага се въведените санкциите да бъдат в тясна координация с Европейския съюз и Държавния департамент на САЩ. В първия  отчет пред съответните комисии в Конгреса какво точно е направено по прилагането на този Закон, президентът трябва да направи 60 дни след влизането в сила на Закона. се посочва, че се изисква от директора на Националното разузнаване, в рамките на 180 дни от датата на приемане на Закона, да представи пред Конгреса подробен доклад за личното финансово и имотно състояние и активите на президента на Руската федерация Владимир Путин, включващо:  приблизителна оценка и посочване на съответните източници на доходи на Владимир Путин и членовете на неговото семейство, включително недвижими имоти, инвестиции, банкови сметки и други бизнес интереси, както  и информация за собствениците на съответната недвижима собственост; както и  списък на най-важните чужди политически фигури и олигарси в Руската федерация, в зависимост от тяхната обвързаност с Владимир Путин.  Докладът следва да бъде под формата на некласифициран документ, но може да съдържа таен индекс. В рамките на 90 дни след приемането на Закона, държавният секретар трябва да представи пред Конгреса ясно и категорично дали Русия отговаря на критериите на държава - спонсор на тероризма. Създаване на единен национален център за реагиране, чиято цел да бъде координиране на действията на правителството на САЩ в отговор на хибридни заплахи за САЩ и нейните съюзници от страна на руското правителство, като например: дезинформация и пропаганда чрез традиционни медии и социални мрежи; създаване, инфилтриране и манипулиране на културни, религиозни, образователни и политически организации или партии; незаконно прехвърляне на средства за корупционни действия, извършване на престъпления и умишлени действия, със злонамерено влияние; диверсия и \"подривни\" дейности, включително чрез паравоенни формирования; кибератаки и други нетрадиционни заплахи; Използване на енергийните ресурси или инфраструктурата за оказване на влияние върху суверенните държави и политическите субекти. Чрез Фонда за противодействие на руското влияние, който разполага с $ 250 милиона за 2020-2021 финансови години, да бъдат подпомогнати европейските и азиатски страни за защита на тяхната инфраструктура и създаване на механизъм срещу кибератаки по време на избори,  борба с корупцията и укрепване върховенството на закона, да отговорят адекватно в случай на хуманитарни кризи и нестабилност, създадени от инвазията или окупацията на Русия в Грузия, Молдова и Украйна.   Конгресът смята, че използването на сила от страна на руското правителство, разузнавателните операции, кибератаките, въздействието по време на предизборни кампании, включително чрез корупция и дезинформация, са явни заплахи за страните от Европа и Евразия. В отговор правителствата на тези страни трябва да удвоят усилията си за укрепване на своите институции, политически системи и гражданско общество. Правителството на САЩ подкрепя демократичните и правни институции, които руското правителство се опитва да подкопае, включително НАТО, ОССЕ и ЕС. Правителството на САЩ трябва да положи повече усилия в Европа за противодействие на заплахи за основните права на човека и върховенството на закона, независимостта на медиите, гражданското общество и други демократични институции, силата на които играят ключова роля в защитата срещу вредното влияние на Русия в дългосрочен план. Конгресът смята, че руското правителство  злоупотребява с механизмите на Интерпол, използвайки ги за политически цели, за да тормозят и унижават политически опоненти. САЩ трябва да използват своето влияние в Интерпол, за да предотвратят такива злоупотреби, включително да предотвратят използването на подобни механизми от страна на Русия.   Конгресът установи, че: През март 2016 г. \"Амнести интернешънъл\" публикува доклад, в който се казва: \"Сирийските и руски сили умишлено атакуват здравни заведения, нарушавайки открито международното хуманитарно право. Но много по-шокиращо днес, че унищожаването на болниците се оказва част от тяхната военна стратегия.\". 21 септември, 2017, говорителят на Държавния департамент съобщи за въздушни удари в провинциите Идлиб и Хама, в резултат на които са били разрушени здравни заведения и убежища на цивилни граждани: \"Тези атаки се вписват в познатия ни сценарий: здравни заведения и медицински персонал, както и цивилни граждани – стават жертви на атаките от страна на сирийския режим и руските му съюзници. \" През февруари 2018 в резултат на сирийски и руски въздушни удари над 230 цивилни граждани са били убити и не по-малко от  9 здравни заведения са били разрушени. В изявление на ръководителя на Службата на ООН за правата на човека се посочва, че въздушните удари, в зависимост от обстоятелствата, могат да бъдат определени като „военни престъпления.\" През март комисията на ООН, на базата на разследване на случващото се в Сирия, заключи, че в резултат на нанесените неуправляеми ракетни удари от  руските въздушни сили по мирното население на Алепо на 13 ноември, са били убити най-малко 84 души, а 150 са били ранени, \"което само по себе си може да се окачестви като военни престъпления.\" В тази връзка, в рамките на 60 дни след приемането на Закона държавнията секретар трябва да представи пред Конгреса доклад за извършените военни престъпления и престъпления срещу човечеството от страна на руското правителство или военизирани руски формирования и наемници, действащи по инструкциите на руското правителство в Сирия. В рамките на 90 дни след приемането на Закона Директорът на националното разузнаване в координация с държавния секретар и министър на отбраната да представят пред Конгреса доклад, в който да се направи оценка за готовността и способността на руското правителство да обезпечи  оттеглянето на иранските сили от Сирия или на въоръжени групи, свързани с  Иран, ... на военни технологии и информация, които пряко или косвено руското правителство е прехвърлило на режима на Башар Асад, ливанската групировка \"Хизбулла\", Иран или свързаните с нея сили в Сирия, които застрашават безопасността, както и значителното военно превъзходство на Израел. Конгресът смята, че технологичните компании, по-специално социалните мрежи, носят отговорност да гарантират, че техните платформи са защитени от  дезинформация, която разпространяват правителството на Русия и други държави. Пълният текст на проектозакона вижте", "date": "2018.08.15", "title": "Конгресът на САЩ публикува „Закона за санкции от Ада” - S.3336"}
{"url": "https://www.faktor.bg/bg/articles/ekspert-ima-zasilen-interes-kam-pozitsiyata-konstitutsionen-sadiya", "text": "\"Процедурите по избор на съдии в Конституционния съд са протичали винаги със скандали и с политически договорки. За нас като общество е важно дали ще имаме избор, основан на борба за политически услуги и манталитет за вярност на кандидатите, или обективен избор, основан на професионалните качества, постижения и морал на юристите\". Това отбеляза в предаването \"Преди всички\" на БНР Теодор Славев от Българския институт за правни инициативи.  Институциите, които трябва да попълнят новите четири места, имат срок до 13 ноември, когато трябва да са назначили новите съдии в конституционния съд. Според Славев, тези институции са длъжни да дадат индикации пред обществото какво смятат да правят с този избор и да не се бавят, защото всяко забавяне е елемент от опорочаване на процедурата.  \"Генералният проблем на тези процедури е, че те се базират на т.нар. \"негативна селекция\", а тя е резултат на непрозрачния процес, в който дадено име стига до депутатите или до президента. Второ, тя е резултат и на това, че винаги се чака последният възможен момент и дори се нарушават срокове, за да се направи дадена номинация\", посочи Теодор Славев. Той не изключи до края на срока да се появят нови, изненадващи имена, а вече фигуриращите в публичното пространство – на Цецка Цачева, Лозан Панов и Сотир Цацаров, да се пускат за тестване на общественото мнение: \"И да се концентрираме – и медиите, и гражданското общество върху тях, докато други седят в полусенките и чакат удобен момент\". \"Със сигурност има засилен интерес към позицията конституционен съдия. Тя е отговорна, но сладка. На нея се гледа като на безветрена. Конституционните съдии имат изключително дълъг мандат от девет години – най-дългият в държавата, много ниска натовареност, въпреки разширения обсег на субектите, които могат да го сезират, изключително високо възнаграждение, пенсионират се с 20 заплати, след като приключи мандатът, независимо дали са навършили възрастта, или не\", коментира Славев. Според него институциите са длъжници на обществото за обществени дискусии с експерти, представители на академичните среди и с конституционните съдии по редица теми, като една от тях би могла да бъде тази за ревизията на решения на Конституционния съд.", "date": "2018.08.15", "title": "Експерт: Има засилен интерес към позицията конституционен съдия"}
{"url": "https://www.faktor.bg/bg/articles/agentsiyata-po-vpisvaniyata-prichinite-za-sriva-v-targovskiya-registar-sa-iztsyalo-tehnicheski-i-ne-sa-rezultat-ot-zlonamerena-vanshna-namesa", "text": "Работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп. Това съобщиха от пресцентъра на Агенцията по вписванията. Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенцията по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват. Всички останали регистри на Агенция по вписванията работят с пълните си функционалности. По повод постъпили запитвания, от Агенцията по вписванията уточняват, че причините за проблема са изцяло технически и не са резултат от злонамерена външна намеса. IT експерти на агенцията и на ангажираната с поддръжката фирма, съвместно с други държавни ведомства, продължават да работят в непрекъснат режим в изпълнение на Плана за действие за възстановяване на регистъра в пълната му работоспособност.", "date": "2018.08.15", "title": "Агенция по вписванията: Сривът в Търговския регистър е по технически причини, няма злонамерена външна намеса"}
{"url": "https://www.faktor.bg/bg/articles/uvelichavat-stipendiite-na-doktorantite-v-universitetite-i-v-ban", "text": "Държавата увеличава стипендиите на докторантите в университетите и в Българската академия на науките, считано от 1 юли. Увеличението ще бъде от 200 до 500 лева, в зависимост от активността на научната дейност, съобщи министърът на образованието Красимир Вълчев, след като правителството одобри решение за отпускане на допълнителни средства за това увеличение.   С друго решение кабинетът одобри средства за реализирането на 11 национални научни програми. Една от тях ще привлича у нас млади български учени, които работят в чужбина, както и чужденци, които желаят да започнат научната си кариера в България.   До средата на година докторантите у нас получаваха по 500 лева месечно, а от 1 юли стипендията им ще бъде увеличена, но диференцирано, според това, доколко активно се занимават с научна дейност, обясни министър Вълчев: \"Имаме увеличение на докторантите през последните години, но в същото време, ако погледнем научните оценки, имаме редица висши училища, звена в тях и дори научни организации, които имат иска научна оценка. Това е видимо включително и от рейтинговата система на висшите училища. Затова предлагаме този диференциран подход\".   Държавата ще стимулира дейността на младите учени чрез специална програма, насочена към тях и към постдокторантите – статут, който се въвежда за първи път у нас. Програмата предвижда между 200 и 500 лева допълнително върху заплатата на младите учени, които вече работят на трудов договор в дадена научна организация, и 900 лева заплата за тези, които тепърва започват работа в такава организация. За постдокторантите заплащането ще е още по-примамливо – между 1500 и 3000 лева месечно, в зависимост от това колко места за постдокторанти ще обяви съответната научна организация.   Председателят на БАН акад. Юлиан Ревалски обясни, че това е временна позиция и за нея се кандидатства с подаване на документи и оценяване от комисия: \"Хубавото е, че докторатите могат да бъдат и чужденци, защото става въпрос за извършване на научни изследвания. Този човек не е на постоянна работа. Това са позиции, които съществуват в света, дават възможност на хората, които са защитили докторат, до пет години след това, докато си търсят работа, да бъдат на такива позиции във водещи лаборатории. Затова е много важно как МОН ще разпредели тези средства към водещите научни организации, за да може да има интерес към тях както от България, така и от чужбина\".   Програмата ще струва около 5 милиона лева годишно.", "date": "2018.08.15", "title": "Увеличават стипендиите на докторантите в университетите и в БАН"}
{"url": "https://www.faktor.bg/bg/articles/atina-ne-stava-vapros-za-otzovavane-na-poslanika-v-rusiya-a-za-smyana", "text": "От Министерството на външните работи на Гърция подчертаха за РИА Новости, че предстоящата смяна на посланика на Атина в Москва няма връзка с изострянето на двустранните отношения. „Посланикът в Русия не е отзован. Планира се замяната му. Не става въпрос за отзоваване, а за смяна“, увери източник от външнополитическото ведомство в Атина. Той отбелязва, че в случай на отзоваване „МВнР щеше да е изпратил съответната нота, а посланикът вече да беше заминал“.  Събеседникът на агенцията поясни, че все още не е взето решение когато посланик Андреас Фриганас ще напусне Москва. Това може да се случи през септември, когато ще се проведе заседание на съответните гръцки институции. „Възможно е Фриганас да остане и до март следващата година, когато изтича срокът на пълномощията му“, допълни източникът.  Миналата седмица стана ясно, че министърът на външните работи на Гърция Никос Коцияс е решил да смени предсрочно Андреас Фриганас.", "date": "2018.08.15", "title": "Атина: Не става въпрос за отзоваване на посланика в Русия, а за смяна"}
{"url": "https://www.faktor.bg/bg/articles/zaharova-otseche-sasht-ne-uspyaha-da-se-spravyat-s-rolyata-na-supermen", "text": ". Подчертавайки своята изключителност, САЩ не успяха да се справят с ролята на супермен в разрешаването на международните конфликти. Това заяви говорителят на Министерството на външните работи на Руската федерация Мария Захарова в реч, изнесена на младежкия образователен форум „БалтАртек\" в Светлогорск, предава TACC, пише \"Фокус\". Съгласно думите й, страните биха могли да подкрепят концепцията за изключителността на САЩ, ако Вашингтон „реално можеше да допринесе за стабилността в този свят, като засили сигурността, помири държавите, предотвратява и потушава новите конфликти. Кой би бил против? Това е огромна политическа, финансова, морална отговорност. Да бъдеш този супермен, който идва на помощ, оказва я и си отива. Но по някаква причина САЩ не се справиха с тази роля“, коментира руският дипломат.  Захарова подчерта: „Тъкмо обратното, конфликтите станаха още повече, още по-мащабни. Макар мнозина да разчитаха на САЩ“.", "date": "2018.08.15", "title": "Захарова отсече: САЩ не успяха да се справят с ролята на супермен"}
{"url": "https://www.faktor.bg/bg/articles/tsvetanov-v-tsarevets", "text": "Председателят на ПГ на ГЕРБ и зам.-председател на партията Цветан Цветанов и кметът на Свищов Генчо Генчев дадоха старт на строително-ремонтните дейности по изграждането на Център за култура и образование в бившето ОУ „Д-р Асен Златаров“ в с. Царевец. Заедно с тях в свищовското село бяха и председателят на Общински съвет-Свищов д-р Кристиян Кирилов и кметът на населеното място Марин Любенов.  Със съдействието на Цветанов и колегата му от ПГ на ГЕРБ Станислава Стоянова, статутът на закритото през 2000 г. училище бе успешно променен. Това позволи на Община Свищов да кандидатства с проект за развитие на културния туризъм по Програмата за трансгранично сътрудничество. Спечеленото финансиране в размер на 914826.93 лв. ще позволи да се извърши ремонт, преустройство и промяна на сградното предназначение на имота, който в момента пустее и се руши. Това включва външна облицовка и топлоизолация, смяната на дограми и врати, вътрешно боядисване на всички помещения, подмяна на фаянс и санитария, нови подови настилки и др. През 2019 г. новият Център за култура и образование ще започне пълноценното си функциониране. По време на събитието Цветан Цветанов съобщи, че след разговори с Министерството на финансите и Министерство на културата  е поет ангажимент и за субсидирането на 15 щатни бройки, които да осигурят продължаване работата на Центъра и устойчивост на проекта след изтичането му и ще осигури работа на 15 специалисти, които с труда си ще са полезни на обществото. „Свищов има късмет с толкова инициативен кмет и за нас е отговорност и радост да му помагаме, за да стигат средства до всяко населено място в общината”, каза още Цветан Цветанов. Той подчерта, че фирмата изпълнител на проекта е местна, което допълнително стимулира бизнеса в общината.  По думите на кмета на Свищов Генчо Генчев това ще оживи района и ще даде възможност за развитие на интернационалното културно наследство. Генчев благодари за подкрепата, която неизменно среща в лицето на Цветан Цветанов и депутатите от ГЕРБ, а също и от държавата, благодарение на които селата в общината са се преобразили. снимки: пресцентър на ГЕРБ", "date": "2018.08.15", "title": "Цветанов даде старт на изграждането на Център за култура и образование в с.Царевец"}
{"url": "https://www.faktor.bg/bg/articles/boyko-borisov-razporedi-na-ministrite-nankov-i-moskovski-da-predlozhat-reshenie-za-remonti-na-mostovete", "text": "Министър-председателят Бойко Борисов разпореди на министрите Николай Нанков и Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно. Това става ясно от стенограмата на днешното правителствено заседание, съобщиха от правителствената информационна служба.  „Знаете, откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия“ и по „Витиня“ те са по план. Искам решение и не един по един да ги правим, а едновременно да влезем и да ги правим всички мостове“, отбелязва премиерът на днешното правителствено заседание.", "date": "2018.08.15", "title": "Бойко Борисов разпореди на министрите Нанков и Московски да предложат решение за ремонти на мостовете"}
{"url": "https://www.faktor.bg/bg/articles/gnevna-talpa-linchuva-pedofil-v-turtsiya", "text": "Гневна тълпа направи опит да линчува мъж, който е опитал да насили невръстни момичета в Турция. Случката се развива в село Тандоган, Югоизточна Турция, информира БГНЕС. Мъжът се е представял за лекар. Случайно преминаващи през парка граждани са забелязали непристойните действия на Абдулах К. и са успели да го заловят. На мястото пристига екип на полицията, който спира побоя над мъжа, който след това е закаран в местната болница. Припомняме, че в края на юли двама полицейски служители в Бурдур, Югозападен Анадол бяха ранени, докато опитваха да предотвратят линча на друг педофил.", "date": "2018.08.15", "title": "Гневна тълпа линчува педофил в Турция"}
{"url": "https://www.faktor.bg/bg/articles/naprezhenie-italiya-obvini-es-za-tragediyata-s-mosta-ubiets-v-genua", "text": "Вицепремиерът и министър на вътрешните работи Матео Салвини и негови съюзници се възползваха от трагедията с рухналия мост в Северна Италия, за да поставят под въпрос дали страната им трябва спазва бюджетните правила на ЕС, съобщават световни агенции.  Рухването на 50-годишния мост в Генуа показва колко е важно да се увеличат инвестициите в Италия, каза Салвини пред журналисти в Катания, Сицилия. Той намекна, че наложените от ЕС ограничения за разходите могат да поставят под риск човешки живот.  \"Ако външни ограничения ни пречат да харчим за безопасни пътища и училища, наистина изниква въпросът дали има смисъл да се следват тези правила\", обяви лидерът на евроскептичната \"Лига\". Не може да се балансира между фискални правила и безопасността на италианците, смята той. Междувременно италианският транспортен министър поиска оставката на ръководството на компанията, която поддържа моста, информира \"Ройтерс\". Данило Тонинели заяви, че правителството ще реши дали да отнеме дадената на Autostrade per l'Italia, звено на Atlantia group, концесия за управление на магистралата A10, която включва и моста Моранди, както и дали да наложи финансови наказания на групата. \"Първо ръководството на Autostrade per l'Italia трябва да подаде оставка\", написа Тонинели във \"Фейсбук\". \"Autostrade per l'Italia не успя да изпълни задълженията си по договора за регулиране управлението на тази инфраструктура\", добави той пред държавната телевизия RAI 1. Според него санкциите могат да достигнат до 150 милиона евро. Броят на загиналите при инцидента нарасна до 38 души. Разследващите се опитват да установят причината за рухването на моста. \"В момента ние сме потвърдили смъртта на 38 души, няколко души липсват\", съобщи вътрешният министър Салвини. Той добави, че сред загиналите има три деца на възраст 8,12 и 13 г. 35 леки коли и няколко камиона паднаха от 45 метра височина след срутването на повече от 200-метров участък от виадукта, построен в края на 60-те г. на XX век.", "date": "2018.08.15", "title": "Салвини търси под вола теле:  Обвини ЕС за трагедията с моста-убиец в Генуа"}
{"url": "https://www.faktor.bg/bg/articles/nagal-kremal-sentsov-lichno-da-se-pomoli-na-putin-za-pomilvaneto-si", "text": "Руският президент Владимир Путин няма да помилва украинския режисьор Олег Сенцов, ако сам той не се обърне със съответната молба към руския президент. \"Осъденият на затвор в Русия за заговор за терористични актове в Крим украински режисьор Олег Сенцов не може да бъде помилван, защото не го е поискал\", заяви днес Дмитрий Песков, говорителят на руския президент Владимир Путин, цитиран от ДПА. Песков каза това в коментар на искането на майката на Сенцов синът й да бъде помилван. \"Медиите не бива да остават с впечатление за отказано възможно помилване\", заяви Песков, цитиран от ТАСС. Майката на Олег Сенцов - Людмила Сенцова се обърна към Путин с молба да го помилва в средата на юли. Сестрата на Сенцов - Наталия Каплан, заяви, че режисьорът няма да моли за помилване.", "date": "2018.08.15", "title": "Нагъл Кремъл: Сенцов лично да се помоли на Путин за помилването си"}
{"url": "https://www.faktor.bg/bg/articles/tsvetanov-obsadi-s-kmetove-ot-obshtina-svishtov-nabolelite-problemi-v-regiona", "text": "Председателят на ПГ на ГЕРБ и зам.-председател на партията Цветан Цветанов се срещна в Свищов с кметове на 15-те села в общината. На срещата, организирана по настояване на местните управници, присъстваха кметът на Свищов Генчо Генчев, великотърновският му колега Даниел Панов, депутатът от ГЕРБ-Свищов Станислава Стоянова и председателят на Общински съвет – Свищов д-р Кристиян Кирилов. По време на срещата зам.-председателят на ГЕРБ изтъкна, че стабилността на държавата в момента позволява проблеми, натрупвани с години, да се решават. „Правим всичко това за гражданите. Все пак нашата работа, като техни избраници, е да сме им полезни с каквото можем“, коментира Цветанов. На свой ред кметът Генчо Генчев подчерта, че Община Свищов среща огромна подкрепа от правителството, от Цветан Цветанов и от народните представители от ГЕРБ, както и от председателя на НСОРБ Даниел Панов. По думите на Генчев, никога в свищовските села не са инвестирани толкова средства, както при управлението на премиера Бойко Борисов.  По време на разговора Георги Георгиев, който шести мандат управлява село Морава, заяви, че през всичките тези години не е виждал такава грижа.  През септември в свищовските населени места започва преасфалтиране на улици, за което ще се вложат 500 000 лева, отпуснати от държавата. 200 000 лева пък са за ремонти в самия град, като за рехабилитация на улици в общината правителството одобри общо 700 000 лв. „Други 200 000 лв. пък са отпуснати за подмяна на водопреносната мрежа в с. Хаджидимитрово, където повече от 20 години хората страдат от безводие“, каза кметът на населеното място Емил Тодоров. Той и колегите му предадоха благодарност от името на жителите в 15-те села, които по-рано са тънели в забвение.", "date": "2018.08.15", "title": "Цветанов обсъди с кметове от община Свищов наболелите проблеми в региона"}
{"url": "https://www.faktor.bg/bg/articles/izrael-otvori-kpp-karem-shalom-s-ivitsata-gaza", "text": "Властите на Израел отвориха повторно контролно-пропускателен пункт „Карем Шалом“ с Ивицата Газа, основната входна точка за прехвърляне на стоки на територията на Палестинската автономия, предава AFP. Агенцията припомня, че КПП-то бе затворено да 9 юли след месеци на напрежение по границата. Решението е отговор на относително спокойствие през последните дни, пише \"Фокус\".  Журналист на AFP съобщава, че десетки камиони, превозващи различни видове стоки, включително гориво, са започнали да преминават на територията на блокирания палестински анклав. Както израелски, така и палестински официални лица потвърдиха, че движението през „Карем Шалом“ е бил възобновено.", "date": "2018.08.15", "title": "Израел отвори КПП „Карем Шалом“ с Ивицата Газа"}
{"url": "https://www.faktor.bg/bg/articles/premierat-nadzor-shte-sledi-sazdavaneto-na-edinnoto-darzhavno-hranilishte", "text": "Надзор ще следи създаването на единното държавно хранилище, защото фирмите, които участват с най-ниски цени, слагат и калпавите дискове. Това каза министър-председателят Бойко Борисов преди днешното правителствено заседание във връзка с идеята на вицепремиера Томислав Дончев за създаване на единно държавно хранилище, където всеки държавен регистър още веднъж ще трябва да прави копие на своята информация, предаде агенция „Фокус“.   Борисов обясни, че така на практика ще се направи един склад, в който да отива информацията от всеки регистър.   „Много важно е, като правим това, да има и надзор, защото в строителството имаме надзор, който контролира строителството, но в изграждането на тези електронни системи няма надзор, така че това трябва да го отрегулираме. Защото фирмите, които участват с най-ниските цени, впоследствие слагат и калпавите дискове. Така че да се направи надзор, който да може да следи този процес“, коментира премиерът.", "date": "2018.08.15", "title": "Премиерът: Надзор ще следи създаването на единното държавно хранилище"}
{"url": "https://www.faktor.bg/bg/articles/srutvaneto-na-mosta-v-genua-ne-e-mozhelo-da-se-predvidi-uveryava-poddarzhashtata-firma", "text": "Не е било възможно да се предвиди срутването на моста на магистралата в Генуа и е прекалено рано да се установи причината, заяви директор на акционерното дружество \"Аутостраде\", което управлява срутилата се магистрала, предаде \"Ройтерс\". \"Аутостраде\" е част от инфраструктурната група \"Атлантия\", в която един от големите акционери е холдингът на семейство Бенетон. \"Аутостраде\" отговаря за срутилата се част от платената магистрала. \"Срутването беше неочаквано и непредвидимо. Мостът беше под постоянно наблюдение, дори повече, отколкото предвижда законът\", заяви Стефано Мариляни, директор на дружеството за района на Генуа. \"Нямаше никаква причина мостът да се смята за опасен\", подчерта той. По данни на италианската агенция за гражданска отбрана при срутването са загинали най-малко 20 души и 16 са ранени. Представител на агенцията уточни, че данните подлежат на промяна и се очаква броят на жертвите да нарасне. В момента на срутването на пътя са се намирали около 30 коли и между 5 и 10 камиона. Властите засега не разполагат с достатъчна информация, за да определят причините за катастрофата. Италианските спасители са евакуирали жителите на сгради, намиращи се близо до срутилия се мост поради опасения, че може да се рухнат и други части от него, предаде ТАСС. По данни на в. \"Република\" загиналите при трагедията са 35, включително едно дете. Петима от общо 14 ранени са в критично състояние. Кметът на френския град Ница съобщи, че е готов да изпрати помощ на италианските спасителни служби, ако е необходимо. Болниците в Ница също са готови да приемат ранени, подчерта кметът Кристиан Естроси, цитиран от Франс прес. Аналогично предложение отправи и кметството на френския град Кан. Италианският премиер Джузепе Конте пристигна на мястото на катастрофата. Той ще остане в региона до утре, за да се срещне със семейства на загинали и пострадали, предаде ТАСС. Информацията за оцелял по чудо български тираджия при срутването на мост в Генуа не се потвърждава от големите медии в Италия. Това посочи генералният ни консул в Милано Росен Руфев. По думите му случката е повече в сферата на фантастиката. „Такава височина, падане с камион ми се струва невъзможно да стане подобно чудо”, посочи той. До момента няма данни за пострадали български граждани. „Надяваме се да не се потвърдят такива опасения. Броят на загиналите може да скочи до 35. Евакуирани са около 400 души от зоната на инцидента. Смята се, че останалата част от моста не е достатъчно устойчива. 16 души са в болница”, обобщи данните до момента Руфев. Той добави, че българската общност в района е няколко хиляди души, като доста от тях са сезонни работници. По думите на консула ни вероятно мостът не е бил проектиран за толкова интензивен трафик. Съоръжението е строено през 60-те години и фирмата, която го поддържа съобщи, че не е имало данни да е опасно или да е имало риск за неговата цялост.", "date": "2018.08.15", "title": "Срутването на моста в Генуа не е можело да се предвиди, уверява поддържащата фирма"}
{"url": "https://www.faktor.bg/bg/articles/parvan-simeonov-balgariya-tryabva-da-sdarzha-nervite-si-zoran-zaev-e-v-trudna-situatsiya-predstoi-referendum", "text": "\"Необходимо е да бъде поета отговорност на политическо ниво, защото това определено е сериозен гаф. Гаф от нищото. Борисов също трябва да даде отговори'', коментира в ефира на България Он Еър политологът Първан Симеонов темата с Търговсия регистър. По въпроса с отношенията ни с Македония Симеонов посочи, че трябва да работим в посока на сближаване с нея, което би могло да се изрази в ускоряване на културния и икономическия обмен между двете страни. ,,След намесата на Бойко Борисов и Румен Радев се появиха две форми на извинение от страна на Зоран Заев. Заев е в много трудна ситуация, предстои важен референдум и той трябва да устиска няколко месеца. Междувременно България трябва много да си сдържа нервите, защото всяка една провокация, която идваше от Скопие, ние охотно я вземахме и я приписвахме на целия им народ, а не на тамошната им върхушка. Ето защо България трябва да бъде приятел с македонския народ'', коментира още политическият анализатор. \"Обтегнатите отношения между САЩ и Турция представляват огромен структурен разлом в НАТО, а България като цяло няма интерес от дезинтеграционни процеси в която и да е сфера на външната политика'', заключи Първан Симеонов. Темата Търговски регистър коментира и политическият анализатор проф. Михаил Константинов. \"Когато се качи нещо в мрежата, Гугъл го напипва и го слага в своята памет. В този ред на мисли може би трябва да се помолим на Гугъл да ни върне Търговския регистър, каза той и добави още, че за срива на регистъра при всички положения трябва да се дадат обяснения на обществото. ,,Влизайки в Шенген, ти влизаш в сърцето на сигурността на Европа, а ние се отдалечаваме от Шенген с тия неща, които правим'', каза още Константинов по повод Търговския регистър.", "date": "2018.08.15", "title": "Политолог: България  да сдържа нервите си, Зоран Заев е в много трудна ситуация, предстои референдум"}
{"url": "https://www.faktor.bg/bg/articles/t-donchev-mvr-i-sluzhbite-sa-prez-tsyaloto-vreme-sa-s-tehnitsite-raboteshti-po-targovskiya-registar", "text": "\"Не очаквайте да ви успокоявам. Това е изключително сериозна ситуация и никой не трябва да я подценява\". Това заяви пред Нова телевизия  вицепремиерът Томислав Дончев във връзка със срива на Търговския регистър миналата седмица. МВР и службите през цялото време са с техниците, работещи по възстановяването, успокои Дончев. Но успокояващо ли е това? \"Първо, не може да се говори за загуба на информация от Търговския регистър. Второ, не може да се говори за манипулиране на каквато и да е информация и някой да се възползва от нея. МВР и службите са през цялото време с техниците\", уточни той  Регистърът започва да работи поетапно от днес. Основните задачи занапред - да се възстанови цялостната дейност на регистъра и да се установи вина, обясни Дончев. По думите му става въпрос за технически проблем, но това не означава, че няма и човешка вина, по думите на вицепремиера.  Той заяви, че не подозира сривът да е следствие на злонамерени действия, но не изключва някой да не си е свършил работата както трябва - може да става въпрос за немарливост, безотговорност на служители. Заместник министър-председателят обясни и че от вчера се прави одит на всички информационни системи, така че да се разбере къде е проблема - софтуерен или хардуерен. \"Всички специалисти ме уверяват, че загубени данни няма да има\", подчерта отново Дончев.  Специалистите уверявали, че системата ще бъде възстановена в състоянието, в която е била към момента на срива. Дончев обясни и че проблемът е възникнал заради дефектирани, изгорели дискови устройства. \"Става дума за технически проблем... изгорели дискови устройства.  Последните 6-7 дни се работи постоянно за възстановяването на 25 терабайта информация. Това е огромно количество данни\", обясни още Дончев. Според събеседника към момента не се изнася повече информация, защото тече разследване. \"Извършва се проверка от прокуратурата, служби, МВР... съвсем разбираемо е да не се обявяват данни за намесени лица\", обясни той. След като службите си свършат работата, те ще обявят кой е отговорен за проблема. По думите на вицепремиера ако има данни за незаконни действия, злонамереност, немарливост - виновните ще бъдат наказани.  Дончев обясни и че до 10 дни ще предложи в Министерски съвет да се създаде \"един специален държавен център, където да се \"складира\" още един път цялата информация на държавните регистри и архиви\". Според него без значение дали става въпрос за софтуерен или хардуерен проблем, държавните архиви и регистри трябва да бъдат обезпечени - информацията да се пази на още едно място. Междувременно още от понеделник се очаква Държавната агенция \"Електронно управление\" (ДАЕУ) да започне проверка на всички държавни информационни системи., каза още вицепремиерът.", "date": "2018.08.15", "title": "Томислав Дончев: МВР и службите през цялото време са с техниците, работещи по Търговския регистър"}
{"url": "https://www.faktor.bg/bg/articles/severen-potok-2-shte-bade-tsentralna-tema-na-razgovora-mezhdu-putin-i-merkel-v-sabota", "text": "Проектът за газопровод \"Северен поток 2\" ще бъде централна тема на разговора на руския президент Владимир Путин и германския канцлер Ангела Меркел в събота. За това съобщи говорителят на Кремъл Дмитрий Песков, цитиран от Ройтерс. Меркел и Путин ще разговарят в двореца Мезеберг край Берлин. Предишната им среща беше в Сочи през май, където Меркел отиде веднага след срещата на върха на Европейския съюз в София. Заради \"Северен поток 2\" американският президент Доналд Тръмп заяви миналия месец, че Меркел била зависима от Путин. По-късно Тръмп постигна принципна договорка с председателя на Еврокомисията Жан-Клод Юнкер Европа да купува по-големи количества американски втечнен природен газ.", "date": "2018.08.15", "title": "\"Северен поток 2\" ще бъде централна тема на разговора между Путин и Меркел в събота"}
{"url": "https://www.faktor.bg/bg/articles/zasilena-ohrana-na-lidera-na-vmro-dpmne-hristiyan-mitskoski", "text": "Македонската полиция охранява лидера на опозиционната ВМРО-ДПМНЕ Християн Мицкоски от един месец, по негово искане и след преценка от МВР, потвърдиха от министерството за Слободен печат, цитирано от БТА.  Каква опасност точно заплашва лидера на най-голямата опозиционна партия, как и с колко хора се охранява, от полицията не съобщават. Освен Мицкоски от предишните политици и ръководители на ВМРО-ДПМНЕ полицията охранява още само Никола Груевски, тъй като той следва да има охрана толкова години, колкото е бил на поста премиер. Македонското правителство взе решение за провеждане на кампания за референдума по въпроса \"Дали сте за членство в ЕС и НАТО с приемане на договора между Република Македония и Република Гърция\", съобщават македонските вестници. Целта е да бъдат информирани гражданите за съдържанието на договора с Гърция, за ползите от интеграцията на Република Македония в НАТО и ЕС и за плана, по който страната ще се движи към алианса и съюза, се казва в съобщение на правителството. Съветникът на правителството за евроатлантически интеграции Боян Маричич обяви, че след края на летните отпуски кампанията ще се засили и ще се използват всички достъпни методи в съответствие със закона за референдума и обществения интерес. \"Гражданите ще бъдат убеждавани преди всичко, че трябва да излязат и да гласуват, защото това е граждански глас. Референдумът е върховно демократично право и всички онези, които са заинтересувани за решаване на македонско-гръцкия спор и за бъдещето на Република Македония в ЕС и НАТО, трябва да излязат и да гласуват\", каза Маричич. Министерствата и другите органи на държавното управление бяха задължени от правителството в срок от три дни да предоставят информация на министерството на финансите за средствата, с които разполагат и които биха могли да пренасочат за кампанията за референдума.", "date": "2018.08.15", "title": "Засилена охрана на лидера на ВМРО-ДПМНЕ Християн Мицкоски"}
{"url": "https://www.faktor.bg/bg/articles/katolitsi-v-pensilvaniya-prikrivat-300-sveshtenitsi-pedofili", "text": "Епископи и други високопоставени католически духовници в американския щат Пенсилвания са прикривали сексуални посегателства върху деца, извършвани от над 300 свещеници за период от 70 години, пише \"Ню Йорк таймс\", като се позовава на доклад от съдебно разследване. Според огласения вчера доклад на т.нар. голямо съдебно жури висшият клир в щата е убеждавал жертвите да не съобщават за стореното им, а също и правоохранителните органи да не разследват. Докладът обхваща шест от осемте католически епархии в Пенсилвания и е плод на най-мащабното проучване за прояви на педофилия в Католическата църква, извършвано от федерална институция в САЩ. Разследващите са идентифицирали над хиляда жертви, като предполагат, че има още хиляди, които се опасяват да излязат на показ или данните за тях са изгубени. Римокатолическата църква се тресе от скандал за сексуални посегателства срещу малолетни от повече от 15 години, откакто през 2002 г. в Бостън бяха констатирани фрапиращи случаи. Въпреки че бяха изплатени милиарди долари за извънсъдебни споразумения и бяха въведени нови програми за превенция, скандалът не стихва и достига висши духовници, отбелязва нюйоркското издание. Вестникът припомня, че наскоро от поста си се оттегли кардинал Тиъдър МакКарик, архиепископ на Вашингтон, след обвинения в сексуални посегателства срещу млади свещеници, семинаристи и малолетни. \"Въпреки някои въведени институционални реформи отделни ръководители на църквата до голяма степен са избягвали публичната отчетност\", пише голямото жури. \"Свещеници са изнасилвали малки момчета и момичета, а служителите на Бога, които са били отговорни за тях, не само че не са правели нищо, а са прикривали случващото се. Десетилетия наред\", констатира разследването. В доклада от 1400 страници се казва, че някои от уличените свещеници са били отстранявани от богослужението, но други са оставали клирици и даже са били повишавани, подчертава \"Ню Йорк таймс\", цитиран от БТА.  \"Вашингтон пост\" цитира главния прокурор на Пенсилвания Джош Шапиро, според когото в хода на 18-месечното разследване са били прегледани над два милиона документа, вкл. от тайните църковни архиви, в които са се държали в продължение на десетилетия съобщения за сексуални злоупотреби с деца. \"Вследствие на прикриването почти всички случаи на посегателство, открити от нас, са от прекалено отдавна, за да бъдат съдебно преследвани\", каза на пресконференция Шапиро. Прокурорът обясни, че е ограничен от законодателството на щата, според което жертвите на сексуално посегателство като деца могат да внесат жалба по граждански иск до 30-годишната си възраст, а по криминален - до 50-годишна възраст. Най-възрастният човек, говорил пред голямото жури, сега е на 83 години, пише \"Вашингтон пост\".", "date": "2018.08.15", "title": "Католици в Пенсилвания прикриват 300 свещеници педофили"}
{"url": "https://www.faktor.bg/bg/articles/grigor-dimitrov-shte-igrae-s-nemskiya-tenisist-misha-zverev-na-mastarsa-v-sinsinati", "text": "Миналогодишният шампион Григор Димитров ще играе с немския тенисист Миша Зверев във втори кръг на Мастърса в Синсинати. Като поставен под №5 българинът почива в първи кръг, а 30-годишният немец победи босненеца Дамир Джумхур с 6-3, 6-4 само за 67 минути. Зверев направи три пробива и сбърка веднъж на своя сервис. Григор победи германеца три пъти миналата година, като всички мачове се играха на твърди кортове. Двубоят между двамата ще се проведе тази вечер и ще започне някъде около 22:00 часа. Междувременно Роджър Федерер премина първия кръг с победа над Петер Гойовчик от Германия с 6-4, 6-4. На Маестрото му бяха необходими 72 минути, за да елиминира съперника си. В следващия кръг швейцарският ветеран ще спори с аржентинеца Леонардо Майер, който надви французина Лука Пуй със 7-6, 6-4. Белгиецът Давид Гофен отстрани в два сета гърка Стефанос Циципас, който сътвори фурор миналата седмица с достигането си до финала на Мастърса в Торонто.", "date": "2018.08.15", "title": "Григор Димитров ще играе с Миша Зверев на Мастърса в Синсинати"}
{"url": "https://www.faktor.bg/bg/articles/generalniyat-ni-konsul-n-v-milano-nyamame-danni-za-balgarski-tir-na-ruhnaliya-most-v-genua", "text": "Български шофьор на ТИР е бил на моста в Генуа по време на рухването му, твърдят италиански издания. Той е паднал от виадукта с камиона си, но по чудо е оцелял и дори се е включил в спасителната акция.  Генералният консул на България в Милано Росен Руфев заяви обаче за Нова телевизия, че не може да потвърди тази информация: \"Нямаме данни за подобен случай. Твърде възможно да е плод на фантазията, тъй като не е много логично от такава височина да падне ТИР и да има оцелели\".  \"Нямаме до този момент данни за български граждани, които са пострадали и загинали. Продължаваме да сме в контакт с местните органи на властта. Жертвите са между 35 и 31 души\", посочи той.  По думите му сред загиналите има граждани на Чили и двама албанци. От ранените има чехи.  Евакуирани са около 400 души.  Български граждани могат да потърсят информация по случая или да подадат сигнали на телефоните на Генералното консулство в Милано: - +39 028 49 42 941; - +39 933 37 82 60 43 (в извънработно време).", "date": "2018.08.15", "title": "Консулът в Милано: Нямаме данни за български ТИР на рухналия мост в Генуа"}
{"url": "https://www.faktor.bg/bg/articles/rusiya-e-byasna-sled-kato-donald-tramp-prekratyava-poletite-po-sporazumenieto-za-otkrito-nebe", "text": "Русия е бясна след като Доналд Тръмп прекратява полетите по споразумението за „Открито небе“ , пише британският вестник Daily Express. Американският президент прекрати финансирането от САЩ за Договора „Открито небе“, споразумение между 34 държави, което им позволява да летят с невъоръжени самолети за наблюдение над всяка друга територия, предава \"Фокус\". Намерението на програмата, с което Обединеното кралство се е ангажирало, е да даде възможност на страните да наблюдават взаимно военните обекти, за да възпират военни начинания на другата страна. Владимир Джабаров, заместник-председател на Комисията по външна политика на Съвета на Руската федерация, каза пред \"Москва Таймс\": \"Това е опит да се скрие всичко, което американците подготвят в хода на новата надпревара във въоръжаването\". Руският заместник-външен министър Сергей Рибаков заяви пред държавна информационна агенция, че правителството му изразява съжаление относно решението на САЩ. САЩ вече обвиниха Русия в нарушаване на договора, като ограничава надзорните полети над Калининград - руски анклав, разположен между Полша и Литва. Има многобройни съобщения за натрупване на руски военни сили в Калининград, като някои сателитни изображения предполагат развитието на ядрени съоръжения. Наблюдателни полети с невъоръжени самолети са понастоящем рутинни между САЩ, Русия и други страни, подписали договора. Според Пентагона руснаците са извършили над 165 мисии над САЩ след влизането в сила на споразумението. През август 2017 г. имаше спор за руски разузнавателен полет, който пътуваше над Вашингтон и военновъздушната база на САЩ в Охайо. Държавният департамент на САЩ преди това е описал \"Открито небе\" като \"предназначен да подобри взаимното разбирателство и увереност, като даде на всички участници, включително и по-малките страни, пряка роля за събирането на информация чрез въздушни наблюдения на военните сили\".", "date": "2018.08.15", "title": "Daily Express: Русия е бясна - Тръмп прекратява полетите по „Открито небе“"}
{"url": "https://www.faktor.bg/bg/articles/krizata-v-turtsiya-se-zadalbochava-tya-uvelichava-ryazko-mitata-za-amerikanski-stoki", "text": "Турция увеличава рязко митата за някои американски стоки, предава Reuters Указът, подписан от турският президент Реджеп Тайип Ердоган увеличава митата на пътническите автомобили със 120 процента, на алкохолните напитки със 140 процента и на тютюна с 60 процента. Увеличават се митата и на други стоки – козметика, ориз и въглища. Daily Express. Кризата в страната се задълчава, отбелязват агенциите, въпреки днешната стабилизация на лирата.", "date": "2018.08.15", "title": "Кризата в Турция се задълбочава, тя увеличава рязко митата за американски стоки"}
{"url": "https://www.faktor.bg/bg/articles/novini/svyat/turtsiya-osvobodi-dvamata-gratski-voynitsi", "text": "Двамата гръцки военнослужещи, които бяха задържани в Турция, са пристигнали в Солун със самолета на премиера, предава гръцкият телевизионен канал Skai. Заместник-министърът на отбраната Георгиос Катрогалос и заместник-началникът на гръцкия генерален щаб Константинос Флорос са отлетели с премиерския самолет от военното летище в Елефсина, близо до Атина, до летище в близост до Одрин, където двамата военнослужещи са били докарани с кола. Оттам са излетели обратно и са кацнали на летището в Солун, където са били посрещнати от министъра на отбраната на Гърция Панос Каменос и началника на Гръцките военновъздушни сили, както и от близките им. Те са закарани до 424-та военна болница за медицински прегледи, пише \"Фокус\". По-рано Панос Каменос е разговарял по телефона с турския си колега Хулиси Акар, като е изразил радостта си от освобождаването на двамата гранични служители и е го е поканил на посещение в Атина.", "date": "2018.08.15", "title": "Турция освободи двамата гръцки граничари"}
{"url": "https://www.faktor.bg/bg/articles/slanchevo-i-goreshto-do-35-gradusa-1", "text": "Днес ще бъде предимно слънчево. Ще има и временни увеличения на облачността, но само на отделни места, главно в планинските райони на Югозападна България ще превали, съобщи „Фокус”. Ще духа слаб, в Дунавската равнина и източните райони до умерен вятър от североизток. Максималните температури ще са предимно между 30° и 35°, в София около 29°. Над Черноморието ще бъде предимно слънчево с до умерен североизточен вятър. Максималните температури ще са 28–31°. Температурата на морската вода е около 27°. Вълнението на морето ще бъде 3 бала. Над планините ще бъде предимно слънчево, с временни увеличения на облачността и на отделни места в масивите на Югозападна България ще превали и прегърми. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 17 Атмосферното налягане е малко по-ниско от средното за месеца и през деня ще се задържи почти без промяна.", "date": "2018.08.15", "title": "Слънчево и горещо, на места до 35 градуса"}
{"url": "https://www.faktor.bg/bg/articles/pravitelstvoto-shte-obsadi-doklad-s-novi-merki-v-natsionalnata-programa-za-reformi", "text": "На редовното си заседание днес правителството ще обсъди доклад с нови и актуализирани мерки в Националната програма за реформи на България за 2018 година. Очаква се на заседанието да бъде прието постановление за определяне размера на линията на бедност за страната за 2019 г. и постановление за одобряване на допълнителни трансфери за държавните висши училища и за БАН за 2018 г.", "date": "2018.08.15", "title": "Правителството ще обсъди Националната програма за реформи"}
{"url": "https://www.faktor.bg/bg/articles/gen-atanas-atanasov-sluchayat-s-bencho-benchev-beshe-udar-po-fasadnata-opozitsiya", "text": "Фактите по случая \"Бенчо Бенчев\" са очевидни. Този скандал обаче вече остаря. Очевидно тук има политическа обвързаност. По този случай възникват два въпроса, а именно: защо след като е очевидно, че има политически чадър, фирмата на Митьо Очите има лиценз за охрана от МВР. Това каза председателят на ДСБ ген. Атанас Атанасов в ефира на БТВ. В България корупцията управлява, убеден е той. „Бенчо Бенчев е избран за зам.-председател на Общинския съвет в Бургас с подкрепата на управляващата партия. Без гласовете на ГЕРБ в Бургас не може да се случи нищо. Удобно е тази дъвка да се пусне сега целенасочено, за да се удари фасадната опозиция\", категоричен е Атанасов.  Той коментира и срива в Търговския регистър. \"От една седмица в България не работи Търговският регистър. Това е срив на търговския оборот в държавата. Правосъдният министър е сезирал ДАНС, МВР и прокуратурата, значи има данни за саботаж. Трябва да се види кой има интерес да заличава следи. Как може две години и половината след оставката на Христо Иванов, той да бъде обвиняван за всичко“, попита ген. Атанасов. Според него в основата на скандалите стои ненанаказаната корупция по висшите етажи на властта. Той отбеляза, че е притеснително, че премиерът еднолично управлява нашите общи пари. „Постоянно се раздават едни пари на калпак, за да се купува политическо влияние\", каза още лидерът на ДСБ.", "date": "2018.08.15", "title": "Ген. Атанас Атанасов: Случаят с Бенчо Бенчев беше удар по фасадната опозиция"}
