{"url": "http://www.faktor.bg/bg/articles/novini/svyat/makedonski-vitsepremier-sofiya-i-skopie-pokazaha-kak-se-reshavat-problemi-s-dialog", "text": "Ако искаме сигурни Балкани, трябва да решим отворените проблеми. Република Македония и България показаха как могат да се преодолеят различията чрез диалог и без външна помощ. Това заяви в интервю за БГНЕС македонският вицепремиер и вътрешен министър Оливер Спасовски. Той взе участие в срещата на вътрешните министри от Западните Балкани и Европейския съюз, чийто домакин е София. На форума бяха обсъдени борбата с организираната престъпност, корупцията и незаконната миграция. „Всички държави от региона се сблъскват със сходни проблеми пред своята национална сигурност. Хубаво е, че всички те намират общи точки, които ги обединяват, а не се разединяват, както беше през изминалите години“, каза още министър Спасовски. Като пример даде мигранската криза, с която неговата страна се справи успешно през 2015 и 2016 г. Той отбеляза, че България и ЕС са свидетели на това как могат да се решават проблеми, когато има политическа воля за това. Според Спасовски постигнатото от България и Македония като договор, диалог и разговор е свидетелство, че между двете страни има отлични отношения, които трябва да се развиват през следващите години. „Това е от полза и на Скопие, и на София“, подчерта македонският вътрешен министър. На въпрос дали очаква Македония да получи скоро дата за започване на преговори с ЕС Спасовски даде положителен отговор. „Да, очакваме го. Работим много и гражданите на Република Македония го заслужават, защото осъществихме необходимите реформи. Очаквам, че ЕС ще оцени тези усилия и това, което е направено през целия период за приближаването към ЕС“, каза той. Спасовски отбеляза специално ролята на България и подкрепата, която тя оказва за присъединяването на Западните Балкани към ЕС.", "date": "2018.04.12", "title": "Македонски вицепремиер: София и Скопие показаха как се решават проблеми с диалог"}
{"url": "http://www.faktor.bg/bg/articles/zhelyaz-andreev-na-protesta-v-negova-zashtita-imam-vyara-v-darzhavata", "text": "\"Имам вяра в държавата и нашите институции и се надявам да не се налага чрез протести хората да търсят справедливост.\" Това заяви Желяз Андреев, чието екстрадиране беше поискано от САЩ,  по време на протеста в негова подкрепа, който се проведе пред Съдебната палата в София.  \"Това е ситуация, в която може да бъде всеки един млад българин, който е решил да остане тук. Така че тази подкрепа не е само за мен, тя е за всеки един такъв млад българин. Благодарен съм им, че българските институции се задействаха толкова бързо. Разбирам какво е реалната ситуация, че решението на съда от вчера е една малка победа, но подкрепата на хората и на близките им ми дава кураж, че ще остана тук\", заяви още той.", "date": "2018.04.12", "title": "Желяз Андреев на протеста в негова защита: Имам вяра в държавата"}
{"url": "http://www.faktor.bg/bg/articles/novo-dvayset-rusiya-poiska-velikobritaniya-da-dokazhe-che-semeystvo-skripal-ne-bili-darzhani-kato-zalozhnitsi", "text": "Говорителката на рускато Външно министерство Мария Захарова поиска Великобритания да докаже, че Юлия и Сергей Скрипал, за които се твърди, че са били отровени миналия месец в британския град Солбъри, не са били държани като заложници от властите в Англия!  Мотивите на руското правителство са, че от месец няма контакти със семейство Скрипал.  \"Има съмнения за автентичността на наскоро подаденото от Юлия Скрипал заявление, че не иска помощ от Русия\", заяви Мария Захарова.", "date": "2018.04.12", "title": "Ново двайсет: Русия поиска Великобритания да докаже, че семейство Скрипал не били държани като заложници"}
{"url": "http://www.faktor.bg/bg/articles/sport/islyamska-darzhava-plashi-putin-po-vreme-na-mondiala", "text": "Ислямска държава заяви, че е взелва на прицел руския президент Владимир Путин по време на Световното първенство по футбол, което ще се проведе в Русия това лято. \"Русия 2018! Путин, ти си неверник и ще платиш за убийството на мюсюлмани в Сирия\", пише на постер, който от Даеш разпространяват. Преди Путин, ислямистите заплашиха  футболните звезди Лионел Меси, Неймар и Кристиано Роналдо с подобни плакати, показващи ги в ситуация на смъртна опасност. Организаторите на Мондиала коментираха заплахите с обяснението,  че са взети сериозни мерки за сигурност, подобни на тези на Олимпиадата в Сочи, която мина без инциденти.", "date": "2018.04.12", "title": "Ислямска държава плаши Путин по време на Мондиала"}
{"url": "http://www.faktor.bg/bg/articles/bsp-izklyuchi-kmeta-na-sopot", "text": "БСП изключи тази вечер от редиците си кмета на община Сопот Деян Дойнов. Това стана на заседание на Общинския партиен съвет в града. Миналата седмица по същия начин от редиците на БСП бе освободен и заместник-кметът Николай Новаков - заради уронване престижа на партията, след участие в телевизионно събрание.  В края на март пък от ГЕРБ заявиха, че внасят сигнал до главния прокурор срещу кмета на Сопот Деян Дойнов. \"Има сериозни съмнения за груби нарушения на публичните финанси и на управлението на европейски фондове и програми в общината. Това е \"Дойнов гейт\", имаме съмнения за натрупани около 10 млн. лева нови задължения\", каза тогава депутатът от ГЕРБ Антон Тодоров.", "date": "2018.04.12", "title": "БСП изключи кмета на Сопот"}
{"url": "http://www.faktor.bg/bg/articles/novini/svyat/7-godini-reshetki-za-bivsh-ruski-ministar-na-ikonomikata", "text": "Московският градски съд остави в сила присъдата от 7 години лишаване от свобода в трудова колония и глоба в размер на 130 милиона рубли (близо 1,7 милиона евро) на бившия министър на икономическото развитие на Русия Алексей Улюкаев, но изключи забраната за работа на бившия чиновник след освобождаването му, предаде кореспондент на РИА Новости от съдебната зала. „Да се измени присъдата: да се изключи частта й за забрана за заемане на държавни длъжности. Останалата част от присъдата остава без изменение“, огласи решението една от съдийките в съдийската колегия, цитирано от \"Фокус\".  Улюкаев получи осем години пребиваване в трудова колония със строг режим заради приемане на подкуп от 2 милиона долара от директора на руския петролен гигант Игор Сечин.", "date": "2018.04.12", "title": "7 години решетки за бивш руски министър на икономиката"}
{"url": "http://www.faktor.bg/bg/articles/iliyan-vasilev-1-4", "text": "На добър час на „Демократична България”! Но въпросите са от началото - защо БЗНС не са вътре, а зелените са в коалицията!? Да правиш коалиция със зелени на политическа основа, т.е. да приемеш тяхната визия за индустриално развитие и за бизнес е самоубийство - нещо като коалиция на Сидеров с ГЕРБ. Това пише в свой коментар анализаторът Илиян Василев, след новината за учредяването на „Демократична България”. Зелените нямат устойчиви евроатлантически рефлекси, включително по снемането на енергийната ни независимост от Русия. Каузите им са строго селективни, монетарно ориентирани и като цяло \"леви\" - такъв им е генезисът. Ако видите къде са по актуалните теми на геополитика и политика - няма ги никакви. Дано еволюират - но се съмнявам. Трябва много по-ширико антикоруционна, прореформаторска, патриотична и про-бизнес /за деолигархизация на бизнес за истинските предприемачи/ коалиция. Но пак желая успех, допълва анализаторът.", "date": "2018.04.12", "title": "Илиян Василев: Да се обединиш със Зелените е като коалицията на Сидеров с ГЕРБ"}
{"url": "http://www.faktor.bg/bg/articles/novini/svyat/tramp-se-pohvali-sreshtata-mi-s-kim-chen-un-se-podgotvya-shte-e-chudesna", "text": "В този момент се уговарят срещите между американския президент Доналд Тръмп и севернокорейския лидер Ким Чен-ун, каза самият Тръмп, цитиран от \"Ройтерс\". \"Мисля, че ще е чудесно. Мисля, че ще започнем с много уважение и ще видим какво ще стане,\" каза президентът пред репортери. С думите му идва и потвърждение, че Белият дом подготвя подобна среща, която Тръмп прие, но не беше известно дали тя действително ще се състои. Очаква се двамата да разговарят лично през май, но Тръмп не даде сигнал кога точно може да се случи. Досега двамата водеха остър задочен диалог, който от страна на Пхенян се случваше през севернокорейската информационна агенция, а от американска - предимно през профила на държавния глава в \"Туитър\".", "date": "2018.04.12", "title": "Тръмп се похвали: Срещата ми с  Ким Чен-ун се подготвя, ще е \"чудесна\""}
{"url": "http://www.faktor.bg/bg/articles/novini/balgariya/sasht-poiska-petima-balgari-da-badat-ekstradirani-eto-koi-sa-te", "text": "САЩ обвинява петима български граждани в нарушаване на ембаргото срещу Сирия. По делото във Флорида обвиняеми са Желяз Андреев, Михаела Ненова, Любка Христова, Искрен Георгиев и Иван Сергиев.  Относно производството по екстрадиция срещу Андреев, адвокат Златка Стефанова, която преди години защитава по сходен казус българката Гергана Червенкова сподели, че е много важно да бъде намерен защитник, който да представлява българина в САЩ, информира Епицентър.бг. „Производство по екстрадиция е така замислено, че то е сътрудничество между държавите за предаване на дадено лице за съдене или за изпълнение на наказанието в друга присъда. Със САЩ ние имаме договор за правна помощ и поради това такава екстрадиция може да бъде извършена, при положение че са налице основания в нашия закон за екстрадицията и за европейската заповед за арест. От тези екстрадиционни производства най-важното е проблемът, който има лицето – в случая Желяз Андреев, да бъде решен в Съединените американски щати, т.е. трябва да се работи с адвокат и там, защото дори нашият съд да откаже да предаде Желяз Андреев, САЩ могат да поискат отново той да бъде предаден малко след отказа. Решението на съда за отказ за екстрадиция не е окончателно. Нашият съд има върху какво да разсъждава, но не и върху виновността, и, разбира се, основният въпрос е дали има двойна наказуемост и той ще бъде преценен в производството по същество“, каза адвокат Стефанова. По думите ѝ, основният въпрос с двойната наказуемост е дали в българския Наказателен кодекс има аналогично престъпление на това, в което САЩ обвинява Андреев. „Тук този въпрос се поставя във връзка с това дали ембаргото, което е било наложено от САЩ на Сирия, може да се счита за престъпление в България, защото към онзи момент – 2013-2014 г. година ЕС и България не са били наложили ембарго на Сирия, но от мотивите на първоинстанционния съд не могат да се правят изводи за основното производство“, подчерта адвокат Стефанова. Искрен Георгиев, чието име също фигурира в обвинителния акт, вече е потърсил юридическа консултация, предаде Нова тв. Той вече е бил привикан в полицията. Все още обаче не знае за какво точно. Обяснили са му, че трябва да говорят с него за казус, свързан с други държави. Името му е споменато в обвинителния акт от САЩ. Той също, както Желяз Андреев, е обвинен в това, че е нарушил американските закони и е правил износ на стоки към страни с наложено ембарго. Искрен Георгиев не е работил като търговец в колцентъра, а е обучавал хората как точно да работят. Не е имал списък с държави, за които да отговаря. Той се опасява да не се повтори случилото се с Желяз Андреев. „Всичко ставаше под изключителен натиск. Нито един от служителите във фирмата не е имал право на глас. Те взимаха решения за всяко едно от нещата. Който и от хората „с ръководни постове” да е искал да направи нещо, в повечето случаи отговорът винаги е бил – аз съм шефът, ти работиш за мен, аз решавам. Поучих обаждане от Седмо РПУ и ми казаха, че става дума за въпроси, свързани с чужди страни”, разказа Искрен Георгиев.", "date": "2018.04.12", "title": "САЩ поиска петима българи да бъдат екстрадирани - ето кои са те"}
{"url": "http://www.faktor.bg/bg/articles/novini/svyat/teheran-plashi-netanyahu-shte-iztriem-tel-aviv-ot-zemyata-ako-izrael-napadne-iran", "text": "Висш ирански служител предупреди Израел да не провокира Иран. Това се случи само ден след като израелският министър-председател отправи подобно предупреждение към Техеран, предаде Асошиейтед прес, цитирана от БТА.  Али Ширази, помощник на иранския върховен духовен водач Али Хаменей, каза, цитиран от полуофициалната иранска информационна агенция Фарс, че Иран е способен да унищожи еврейската държава.  \"Ако дадете повод на Иран, Тел Авив и Хайфа ще бъдат изтрити от лицето на Земята\", каза той.  По време на възпоменателна церемония по повод Холокоста вчера израелският премиер Бенямин Нетаняху предупреди Иран \"да не подлага на изпитание решимостта на Израел\".  Иран неведнъж е предвещавал гибелта на еврейската държава и подкрепя въоръжени групировки, поставящи си за цел унищожаването му.  Нетаняху каза, че Израел няма да толерира иранско военно присъствие в Сирия, особено по границата си.  Иран е изпратил в подкрепа на правителствените сили на сирийския президент Башар Асад редовни войски от състава на Корпуса на гвардейците на Ислямската революция и паравоенни формирования.", "date": "2018.04.12", "title": "Техеран плаши Нетаняху: Ще изтрием Тел Авив от земята, ако Израел нападне Иран"}
{"url": "http://www.faktor.bg/bg/articles/greshniyat-izbor-zamyanata-na-reformatorite-s-natsionalistite", "text": "Николай Василев* Преди две години и половина, когато ГЕРБ спечели безапелационно местните избори публикувах следния текст: „В България вече има една голяма партия – БСП и множество малки партии и коалиции – СДС, Народен съюз, ДПС, Български бизнес блок…“ заяви по телевизията левият социолог Андрей Райчев в нощта на парламентарните избори на 18 декември 1994 г. Картината се препотвърди на местните избори през 1995 г., когато в изборната нощ Клара Маринова гордо размаха карта на България, на която почти всички общини бяха боядисани в червено! БСП видимо се утвърждаваше като хегемон. За Жан Виденов казваха, че ще управлява поне два мандата… Но „сини крепости“ като София, Пловдив, Варна, Стара Загора и Габрово удържаха на червения порой. Подкрепата за БСП и тогава идваше предимно от по-възрастните гласоподаватели. Достигнало връхната си точка, влиянието ѝ постепенно започна да се топи. Година след като Клара Маринова размахваше червената карта, БСП изгуби президентските избори, а няколко месеца по-късно и парламентарните. Следващите гастроли на столетницата във властта бяха злополучните ѝ участия в нелепите тройни коалиции от 2005-2009 и 2013-2014 г. Между двата тура на тазгодишните (2015 г.) местни избори някои наблюдатели привидяха картина сходна, с тази през 1995. Една голяма партия-хегемон и множество по-малки. Според мнозина, вече изборът не е дали ГЕРБ ще управлява. Опити да се управлява без ГЕРБ, чрез правителство тип „Орешарски“ са обречени на провал. Изборът вече е: „с кого ще управлява ГЕРБ“? С фрагментирани коалиции като Реформаторския блок и Патриотичния фронт, или с монолитното ДПС?  Изборът всъщност е много по-значим. Дали да се управлява политически – след дебати, програми и т.н., или, както се изрази Евгений Дайнов – варварски. Във варварските общества властимащите правят каквото им дойде на ума и не се съобразяват с никакви закони, правила или норми. Според Дайнов сме с единия крак в авторитарен режим. Професор Ивайло Дичев генерализира, че всеки опит на българския народ да изгради демокрация - след Освобождението, след смъртта на цар Борис III и последвалия крах на неговия режим и след краха на комунистическия режим през 1989 г. неизбежно са завършвали с установяването на еднолични режими: на народния цар-машинист, на „човека от народа“, наричан „Тато“ и на днешния премиер, възприеман от мнозинството като „бате“. Не можем да отречем, че тези политически цикли винаги са започвали с шумна многопартийност, с нагорещени страсти, които през 20-те и през 40-те години на 20 век довеждат до жестока разправа с политическите опоненти. Но по време и на трите цикъла политическите страсти постепенно утихват. Обществото оставя на „човека“ да решава какво да се прави и потъва в еснафски битовизъм. В колективната памет на широки прослойки годините 1935-1943 и тези на „зрелия социализъм“ оставят запомнени като времена на сигурност и развитие. Не се осъзнава, че едноличните управления винаги са довеждали до катастрофа! Кървавата баня след 9-ти септември 1944 не се разглежда като резултат от политиката на цар Борис III (да лавира и „балансира“ между Германия и СССР, вместо да се съюзи с големите демокрации), а „Лукановата зима“ не се мисли като логичен завършек на тодорживковата стагнация Днес Бойко Борисов има повече власт от когото и да било в България след 1989 г. Прекрасно е, че строи зали и магистрали. Можем да го поздравим, за това, че осъзнава необходимостта от подобряване на отбранителните способности. Но това, което ще определи мястото му в историята е дали ще заложи на политическото управление? Дали ще застане неотклонно до партиите от Реформаторския блок в опита да се изградят модерни държавни институции? Дали ще способства ГЕРБ да се превърне в принципна дясна партия? Ако това се случи, управлението му може и да не трае толкова дълго, колкото, ако реши да се прави на „центрист“, да жонглира и балансира. Ако ГЕРБ трайно „одеснее“ има шанс да се появи нормална, лява, европейска алтернатива, която да спечели някои от следващите избори. За да предаде на свой ред властта на утвърдилата се дясна коалиция между ГЕРБ и РБ на някакъв по-късен момент. И т.н. Ако историята има такъв развой, бъдещи анализатори ще констатират, че Бойко Борисов е успял там, където цар Борис III и Тодор Живков са се провалили! Можем само да му пожелаем успех. \" Това беше през 2015 г. През следващите месеци и години премиерът правеше грешка след грешка, за да постави под съмнение не само своето и на партията си политическо оцеляване, но и геополитическата ориентация на страната. През декември 2015 година стана ясно, че „историческият компромис“ за промяна на конституцията и провеждане на съдебна реформа няма да се случи, защото от ДПС няма да дадат гласовете си за така нужното Конституционно мнозинство“. ГЕРБ трябваше или да гласува с Реформаторския блок и така да запази реформаторската коалиция, макар тя да не е в състояние да промени конституцията, или да се договори с опозицията и така да разцепи Реформаторския блок. Бойко Борисов избра втората опция. От този момент, поне за част от демократичната общност сътрудничеството с ГЕРБ стана невъзможно. Което пък направи създаването на реформаторско мнозинство в обозримо бъдеще малко вероятно. Можем само да гадаем защо Борисов постъпи така. Дали някой от най-активните последователи на съдебната реформа не го подведе? Засега има само хипотези. Втората стратегическа грешка беше на президентските избори. Отказът му да потърси избираема съвместна кандидатура с партиите от Реформаторския блок доведе до тежка загуба. Отново може да се спекулира, дали ултимативното изказване на Радан Кънев, че общата кандидатура трябва да бъде Росен Плевнелиев, издигнат като „независим“ кандидат, вместо условно предложение от рода на: „ако ГЕРБ номинират Росен Плевнелиев, или друг приемлив за нас кандидат и ни поканят да излъчим кандидатът за вицепрезидент“ не доведе в крайна сметка до победата на най-реакционното крило в БСП – това, което поставя под съмнение евроатлантическата ориентация на България по време на задаващия се остър сблъсък между Запада и Русия. При създалата се обстановка Борисов никога повече няма да може да разчита на гласовете на автентичните демократи, но самото съществуване на ГЕРБ ще блокира техния път към властта. От „ляво“, с пълната подкрепа на президента, БСП и нейни производни ще притискат Борисов и той ще трябва все повече да се съобразява с техния дневен ред. Това пролича когато правителството отказа да изгони руски дипломати в солидарност с Великобритания, както направиха дори обявения за съюзник на Путин унгарски премиер и неговият македонски колега! Преди две години и половина Бойко Борисов беше в позиция да чертае пътя на България, да реформира обществото, да реализира политики. Днес той вече е заложник на най-ретроградните сили в обществото и може да се бори само за оцеляване! Но то е вече съмнително. Грешният стратегически избор отпреди повече от две години превърна ГЕРБ от доминантна партия, в заложник. Най-големият губещ от грешния избор на Бойко Борисов е България! *  Николай Василев е политолог, автор на книгите: \"Триумфите и катастрофите на българската дипломация\" ; \"Битката за България - последното десетилетие на 20 век\" и на романите: \"Правилата на пантомимата\" и \"Токсикологично отделение\".", "date": "2018.04.12", "title": "Грешният избор – замяната на реформаторите с националистите"}
{"url": "http://www.faktor.bg/bg/articles/edin-ot-vseki-66-raboteshti-e-v-mvr", "text": "В МВР работят общо 47 054 души, или повече, отколкото живеят в Ловеч и Смолян, и толкова, колкото са жителите на Силистра и Разград например. Това се разбира от отговор на вътрешното ведомство след запитване на \"Дневник\" по Закона за достъп до обществена информация. Темата за това колко са полицаите на терен стана актуална покрай Закона за частната охранителна дейност, който беше пратен в Конституционния съд по искане на президента Румен Радев и главния прокурор Сотир Цацаров. От една страна, МВР твърди, че е с ограничен ресурс и за някои от дейностите се налага съдействие от армията - за охраната по границата, или от частните охранители - за битовата престъпност. От друга страна, възникна въпросът защо служителите в силовото ведомство не са достатъчни да покрият охраната на малките населени места и сигурността на гражданите. От предоставените от полицията данни се вижда, че на фона на трудово заетите в страната, които са 3.1 млн. души (според данните на НСИ за миналата година), на всеки 66-и се пада по един, който работи в структурите на вътрешното министерство. Според Закона за МВР служителите са три вида: държавни служители - полицейски органи и органи по пожарна безопасност и защита на населението, чийто статут се урежда в Закона за МВР; държавни служители, чийто статут се регламентира в Закона за държавния служител, и лица, работещи по трудово правоотношение. От данните на вътрешното министерство се разбира, че полицейските служители са 35 544 - т.е. тези на терен, тези на трудово правоотношение са 9072, а администрацията е минимум 2438, колкото са държавните служители по Закона за държавния служител. В третата група обаче - на трудово правоотношение, също може да има назначена администрация. В отговора се посочва, че броят на служителите и отделните длъжности в ГДБОП, дирекция \"Вътрешна сигурност\" и Специализирания отряд за борба с тероризма е класифицирана информация като \"държавна тайна\". Статистиката на МВР сочи, че най-много сред разузнавачите и полицейските инспектори са тези от пета степен - 1159 и 853. Тези две длъжности са разделени на общо шест степени, като шеста е най-ниският ранг, а първа е най-високият. По тази причина полицаите в областните дирекции и районните управления в страната могат да стигнат най-много до четвърта степен. По-висока от нея могат да получат служителите в СДВР и в главните дирекции на МВР. Полицейските инспектори са униформените служители, или т.нар. квартални районни инспектори. Те се занимават с жалби от граждани, по-дребни престъпления и т.н. Такива служители има в Охранителна полиция, Гранична полиция, жандармерията и др. Разузнавачите пък са оперативните работници. Те са заети в криминалната полиция, ГДБОП и др. Данните показват, че разузнавачи и полицейски инспектори първа и втора степен има в дирекция \"Международно оперативно обслужване\". А трета има в СДВР. Всички други са от четвърта, пета и шеста степен. Най-много младши разследващи полицаи са назначени в Пловдив - 17, Варна - 13, и Бургас и Добрич - 12. В СДВР те са 7. На 23 август 2017 г. вътрешният министър Валентин Радев докладва на премиера Бойко Борисов, че предизборно обещаната от ГЕРБ бройка за новоназначени полицаи е изпълнена. По думите му дотогава новоназначените служители бяха 934, като целта беше да бъдат разпределени по малките и средните населени места. \"Забраних назначаването в администрацията, докато не се попълнят основните длъжности или голяма част от тях\", обясни през август Радев. Предшественикът му в служебния кабинет на Огнян Герджиков - Пламен Узунов, пресметна, че щатът е с 15 до 18% липси, т.е. на министерството са нужни поне нови 5000 полицаи. След като темата за промяната в Закона за частната охранителна дейност влезе в публичното пространство, Радев коментира обвиненията, че МВР абдикира от задълженията си, с предложението да се назначат още полицаи. В средата на март той посочи други цифри, които не съвпадат с данните в отговора на МВР, нито с тръбеното преди това от ръководството на ведомството, че администрацията не е чак толкова голяма и много повече са работещите на терен. Пред Би Ти Ви Радев защити идеята - частни охранители да пазят цели села, с мотива, че от 50 хил. служители на министерството по-малко от 15 хил. са униформените служители на реда, а останалите са чиновници или имат други функции.", "date": "2018.04.12", "title": "Един от всеки 66 работещи е в МВР"}
{"url": "http://www.faktor.bg/bg/articles/fandakova-predstavi-plan-kak-shte-poharchi-46-mln-lv-polagaem-dyal-ot-obshtinska-banka", "text": "София ще получи от приватизацията на \"Общинска банка\" определен дял, а как ще бъдат похарчени тези пари - става ясно от план, представен от  кметът на столицата Йорданка Фандъкова, съобщиха от общината.  Става дума за платените от регистрираната в Лихтенщайн фирма \"Новино опортюнитис\" 46 млн. лв. за придобиване на дела на Столичната община в трезора. По-късно се разбра, че зад покупката стои бизнесменът от петролния бранш Георги Самуилов, а една от критиките към процедурата по приватизация бе именно, че не е ясно как ще се изразходват тези постъпленията.  Фандъкова представи инвестиционните си намерения пред Съвета за управление на Специализирания общински приватизационен фонд.  Най-сериозен дял от средствата - 26 на сто от сумата или или 12 млн. лева - отиват за инвестиции по приоритет \"екология и зелена система\". \"И при управлението на бюджета на Столичната община най-важната тема, която защитаваме, е опазването на околната с реда и чистотата на въздуха\", заявила  Фандъкова - \"Предвижда се освен в зелената система на града, средства да бъдат насочени към поддръжка и изграждане на нови детски площадки във всички райони на София.\" На второ място ще са инвестициите в образование - за това са отделени  21,7% от парите от приватизацията или 10 млн. лева. Става въпрос за ремонти на детски градини и училища, както и финансиране на проекти за изцяло нови нови сгради за училища, в райони, където липсват в момента. Повече конкретика обаче в съобщението липсва. Над 9 млн. лв. пък ще отидат за проекти по приоритет \"транспорт и транспортна инфраструктура\" - това е около 20 на сто от 46-те милиона лева. \"След напредъка по обновяването на базовата инфраструктура на града, продължаваме сериозни инвестиции в този сектор, като целта ни е да насочим повече средства в изграждане и реконструкция на улици в кварталите\", е уточнила Фандъкова. За \"общинско здравеопазване\" ще отидат около 5,6 млн. лв, а по приоритет \"култура\" - 5,4 млн. лева, става ясно още от плана. Един от проектите, по които се предвижда финансиране, е за превръщането на бивша топлоцентрала в център за съвременна култура. Пари ще бъдат дадени и за реконструкцията на площадното пространство около храма \"Света Неделя\". Очаква се главният архитект на София да обяви конкурса за проектиране. За социалните дейности са предвидени 1,8 млн. лева. Около 800 хил. лева са заложени за проектите за нови квартални спортни зали, които ще бъдат изградени в дворове на шест училища. Също 800 хил. лева са предвидени и за развитие на нови технологии и системи в областта на електронното управление.", "date": "2018.04.12", "title": "Фандъкова представи план как ще похарчи 46 млн. лв. - дял от \"Общинска банка\""}
{"url": "http://www.faktor.bg/bg/articles/narkodilar-prostrelya-politsay", "text": "Наркодилър простреля полицай в рамото. Това се е случило в ловешкото село Петревене, твърдят запознати. Това е селото в една от къщите, на което \"Наглите\" са държали студента Румен Гунински. Служителят на реда и колегите му са провеждали операция по задържане на разпространители на на наркотици.  Единият от дилърите е извадил незаконен боен пистолет и почти от упор е стрелял в униформения. Куршумът е минал на сантиметри от сърцето.  Полицаите са успели да сложат белезници на дилърите.  При обиските на жилищата на арестуваните са открити наркотици.  Раненият полицай е бил приет във ВМА-София Задържаните бандити ще бъдат задържани за по 72 часа, след което прокуратурата ще настоява те да останат за постоянно в ареста.", "date": "2018.04.12", "title": "Наркодилър простреля полицай"}
{"url": "http://www.faktor.bg/bg/articles/gol-pochti-dokara-do-infarkt-futbolen-komentator", "text": "\"Рома\" сътвори същинска сензация, след като изрита грубо \"Барса\" от Шампионската лига на четвъртфинална фаза. Третият гол на Костас Манолас в 82-ата минута взриви „Олимпико“ и един от италианските коментатори. Един от най-страстните фенове на “джалоросите” - коментаторът Карло Дзампа, който отразяваше двубоя, едва преживя емоционалния момент и изпадна в неописуема радост и изкоментира попадението по латиноамерикански. Третият гол на „Рома” срещу „Барселона” в реванша от четвъртфиналите на Шампионската лига хвърли в екстаз и феновете на италианския тим, защото означаваше, че Рома продължава напред в турнира. Тимът от Рим победи „Барса” с 3:0, с което си осигури класиране на полуфиналите в Шампионската лига, пише Gong.bg.", "date": "2018.04.12", "title": "Гол почти докара до инфаркт футболен коментатор"}
{"url": "http://www.faktor.bg/bg/articles/sram-balgariya-izpadna-ot-top-50-na-fifa", "text": "Националният отбор на България по футбол вече е извън топ 50, след като се срина с 14 места в ранглистата на Международната футболна асоциация (ФИФА) за април.  Съставът, воден от селекционера Петър Хубчев, вече заема 54-ата позиция в подреждането, след като намалява актива си от 715 на 583 точки. За този месец \"лъвовете\" записаха рекорд по загубени точки - цели 132. Пред националния ни отбор в ранглистата вече са тимовете на Буркина Фасо, Ямайка и ДР Конго.  През миналия месец \"трикольорите\" изиграха две контроли, в които записаха домакинско поражение от Босна и Херцеговина с 0:1 и победиха Казахстан с 2:1 на неутрален терен в Унгария.  Лидер остава световният шампион Германия с 1533 точки, следван от петкратния световен първенец Бразилия с 1384 точки. Белгия прогресира с две места до третото с 1346 точки, а европейският шампион Португалия пада с една позиция на четвъртата с 1306 точки. Воденият от българския специалист Станимир Стоилов национален отбор на Казахстан бележи прогрес със 17 места и вече заема 119-ата позиция с 269 точки.  В ранглистата на ФИФА се отчитат с различна тежест резултатите на националните отбори в последните 48 месеца.  1. (1) Германия 1533 точки 2. (2) Бразилия 1384 3. (5) Белгия 1346  3. (4) Португалия 1306  5. (4) Аржентина 1254 6. (8) Швейцария 1179 7. (9) Франция 1166 8. (6) Испания 1162  9.(10) Чили 1146 10. (6) Полша 1118 - - - 54. (40) България 583", "date": "2018.04.12", "title": "България изпадна от Топ 50 на ФИФА"}
{"url": "http://www.faktor.bg/bg/articles/balgarka-zagin-v-malta", "text": "37-годишната българка Елисавета Авдала, която от години живее и работи в Испания, е загинала при нелепа катастрофа в Малта, пише „Телеграф“. В понеделник сънародничката ни била една от пътничките в двуетажен открит автобус тип дабъл декер, с който се правят туристически турове за разглеждане на забележителности. Инцидентът станал близо до столицата Валета. Едно от предположенията е, че шофьорът е карал прекалено близо до тротоара и е ударил машината в един от клоните на дървото. От раните си са загинали 62-годишна белгийка и Елисавета. Жената живеела и работела от около 18-19 години в Испания. Вероятно това е причината медиите в Малта да пишат, че Елисавета е испанка. Тя е родена в София и има еврейски корени. Страстта ѝ били пътуванията, като обиколила целия свят. От фейсбук профила ѝ става ясно, че е завършила факултета по туризъм към Барселонския университет. Освен това е сертифициран лайф коуч – професията, набираща популярност в Европа, като се припокрива до известна степен с ролята на семейните психолози. „Изключително позитивен, лъчезарен и добър човек“, описаха Елисавета нейни приятелки. Тя е родом от София, завършила е 81-во СОУ Виктор Юго. Още около 50 души туристи от Белгия и Великобритания са пострадали при катастрофата. Две деца на 6 и 8 години са в болница в критично състояние. С тежки травми са още двама възрастни. 24-годишният шофьор на автобус е разпитан от полицията, след като също е бил прегледан в болница и е преминал първоначалния шок от катастрофата. Той имал валидна книжка, за да управлява подобна машина. Една от първоначалните версии беше, че дабъл декерът може да е ударил някой нисък клон, но се оказва, че той се е ударил в едно от основните разклонения на дървото, което предполага, че водачът е карал доста близо до тротоара. След инцидента беше направено предположение да се спрат за определен период от време двуетажните открити туристически автобуси, докато не се направи оглед на безопасността на маршрутите, по които се движат.", "date": "2018.04.12", "title": "Българка загина в Малта"}
{"url": "http://www.faktor.bg/bg/articles/obshtestvo/zakon-i-red/sadat-v-strasburg-izleze-s-reshenie-po-tsarskite-imoti", "text": "Европейският съд по правата на човека в Страсбург излезе с решение по „царската реституция“ – той дава на българското правителство срок до 13 септември да се споразумение със Симеон Сакскобургготски и сестра му Мария-Луиза или да даде възражения. Бившият премиер подаде три жалби – за мораториума за ползване и разпореждане с имотите; за двореца „Кричим“; и за хижите „Ситняково“ и „Саръгьол“. Съдът допуска жалбите срещу мораториума на парламента и за имотите „Ситняково“ и „Саръгьол“. Отхвърля обаче жалбата за двореца „Кричим“, както се очакваше, и на останалите пет наследници, съобщи за bTV адвокатът на Сакскобургготски – Михаил Екимджиев. През ноември Симеон Сакскобурготски предложи извънсъдебно споразумение, държавата обаче отказа да се намеси.  Изпълнителната власт в лицето на Министерския съвет не може да предприеме никакви действия в тази област, делата са в ръцете на независимата съдебна власт до приемането на специален закон, коментира министърът на правосъдието Цецка Цачева.  До момента парламентът не е изработил законопроект, който да замени така наречения мораториум и да реши проблемите с имотите на царските наследници, породени от него.", "date": "2018.04.12", "title": "Съдът в Страсбург излезе с решение по \"царските имоти\""}
{"url": "http://www.faktor.bg/bg/articles/obshtestvo/zakon-i-red/oshte-edin-kolega-na-zhelyaz-andreev-e-prizovan-na-razpit-za-narushavane-na-embargoto-sreshtu-siriya", "text": "След освобождаването от ареста на Желяз Андреев, за когото американските власти настояват да бъде екстрадиран в САЩ, още един негов колега е призован за разпит във връзка с воденото разследване от властите във Флорида за нарушаване на ембаргото за търговия със Сирия, съобщава БНР.  По-късно ще стане ясно дали и за него е поискано да бъде екстрадиран в САЩ.     В ефира на БНР адвокат Златка Стефанова, защитавала Гергана Червенкова, която преди шест години също беше в процедура по екстрадиция по искане на САЩ, коментира случая с Андреев.     \"Производство по екстрадиция е така замислено, че то е сътрудничество между държавите за предаване на дадено лице за съдене или за изпълнение на наказанието в друга присъда. Със САЩ ние имаме договор за правна помощ и поради това такава екстрадиция може да бъде извършена, при положение че са налице основания в нашия закон за екстрадицията и за европейската заповед за арест. От тези екстрадиционни производства най-важното е проблемът, който има лицето - в случая Желяз Андреев, да бъде решен в Съединените американски щати, т.е. трябва да се работи с адвокат и там, защото дори нашият съд да откаже да предаде Желяз Андреев, САЩ могат да поискат отново той да бъде предаден малко след отказа\", оясни тя.  \"Решението на съда за отказ за екстрадиция не е окончателно. Нашият съд има върху какво да разсъждава, но не и върху виновността, и, разбира се, основният въпрос е дали има двойна наказуемост и той ще бъде преценен в производството по същество\", каза още адвокат Стефанова.     \"Двойната наказуемост е наказание, предвидено за едно и също престъпление в двете държави\", каза тя и поясни:  \"Тук този въпрос се поставя във връзка с това дали ембаргото, което е било наложено от САЩ на Сирия, може да се счита за престъпление в България, защото към онзи момент – 2013-2014 година ЕС и България не са били наложили ембарго на Сирия, но от мотивите на първоинстанционния съд не могат да се правят изводи за основното производство\".     Стефанова подчерта, че етапът е начален, не са представени все още и всички документи, а е възможно да не са предоставени все още и текстовете на американския закон, да се види към кои престъпления се приравнява.", "date": "2018.04.12", "title": "Още един колега на Желяз Андреев е призован на разпит за нарушаване на ембаргото срещу Сирия"}
{"url": "http://www.faktor.bg/bg/articles/morski-spasiteli-ne-iskat-da-rabotyat-za-1500-lv-zaplata", "text": "Спасителите на плажа вече не искат да работят и за 1500 лв заплата, съобобластният управител на Варна Стоян Пасев.  И тази година намирането на спасители за 23-те варненски плажа, останали без наематели, ще се окаже трудна задача.  \"Средно по 30 човека вадят сертификати за морски спасители. Голяма част от тях обаче отиват да работят в чужбина, където явно условията са по-добри\", каза Пасев.   Областната управа ще заяви около 400 000 лева за обезпечаването на охраната и почистването по плажовете. Според Пасев една от причините да няма достатъчно наематели и концесионери е, че още не е влязъл в сила новият Закон за Черноморското крайбрежие. Тази година изтичат концесиите на много от атрактивните плажове във Варна и областта и за тях има доста кандидати. Става въпрос за Крайбрежната алея, „Слънчев ден“ и „Св. Св. Константин и Елена“. Но други – като „Камчия“ и Шкорпиловци, остават скъпи и непривлекателни за бизнеса, защото наемите са скъпи и инвестицията е нерентабилна, а няма добра инфраструктура. Затова дори и наполовина, цената от 250 000 лева за плажа на „Камчия“ идва висока.  Според областния управител по-удачен вариант за отдаване на такива плажни ивици е цените да се формират не на квадратен метър, а на базата на инвестиционно предложение в зависимост от категорията. \"Не можем да сравняваме „Албена“, „Златни пясъци“ и „“Слънчев бряг“ с Шкорпиловци\", категоричен бе Пасев.", "date": "2018.04.12", "title": "Морски спасители не искат да работят за 1500 лв. заплата"}
{"url": "http://www.faktor.bg/bg/articles/tri-zhertvi-sred-koito-i-dete-sled-tezhka-katastrofa-kray-sliven", "text": "Мъж, жена и около 2-годишно дете са загиналите при катастрофата на автомагистрала „Тракия” край Сливен. Те са пътували в автомобил „Рено”, който е спрял в аварийната лента. Това съобщи за Дарик говорителят на Окръжна прокуратура-Сливен прокурор Руси Русев. По първоначални данни  \"Рено\"-то е било ударено от автомобил \"Ауди\".  В \"Аудо\"-то е пътувал само водачът. Той е настанен за лечение в областната болница. „В момента, в който здравословното състояние позволи, ще бъде предприета мярката му за неотклонение”, каза още прокурор Русев. Назначени са вече експертизи. Трагичният инцидент е станал тази нощ, в 02:30 часа, на 267 километър в посока София.", "date": "2018.04.12", "title": "Три жертви, сред които и дете, след тежка катастрофа край Сливен"}
{"url": "http://www.faktor.bg/bg/articles/zamrazyavat-reformata-v-telk", "text": "Социалният министър се срещна с представители на национално представителните организации на хората с увреждания. Поводът – готвените промени в ТЕЛК, заради които вчера хиляди хора излязоха на протест пред Министерски съвет. Разговорите продължиха два часа, съобщи Би Ти Ви. В срещата участва и вицепремиерът Валери Симеонов, както и заместник-министри на социалното министерство и на министерството на здравеопазването. Те се договориха да замразят реформата в ТЕЛК. Ще бъде създадена работна група, на която заедно с организациите на хората с увреждания да бъдат подготвени промени, които да удовлетворяват хората с увреждания. Вчера хиляди хора с увреждания излязоха на протест пред Министерски съвет.", "date": "2018.04.12", "title": "Замразяват реформата в ТЕЛК"}
{"url": "http://www.faktor.bg/bg/articles/obshtestvo/zakon-i-red/sofiyski-sad-pita-sada-na-es-po-deloto-za-imotite-na-tsvetan-vasilev", "text": "Съдия Катерина Енчева от Софийския градски съд (СГС) сама и по своя преценка е отправила запитване до Съда на ЕС по делото за конфискация на имотите на банкера Цветан Василев. Това гласи официалната позиция на СГС в отговор на думи на шефа на антикорупционна комисия Пламен Георгиев, че съдът изпратил въпроси до Люксембург, преповтаряйки тези на банкера, посочва „24 часа“. Делото в СГС е по иск на антикорупционната комисия. С него се иска отнемане на имущество за над 2,2 млрд. лв. от Цветан Василев, жена му и други 25 ответници. Питането на СГС до Люксембург е дали нашият закон за гражданската конфискация, по който се иска отнемане на имането на Василев, противоречи на правото на ЕС. СГС отговаря на Георгиев защо 2 г. делото не започва. “Исковата молба е 471 страници. Спазването на законните изисквания за размяна на книжа отнема време. Голям е и броят на ответниците. Има усложнения с връчването на документите им, тъй като те се намират в Люксембург и Британски Вирджински острови”, посочват от съда. Освен това съдия Енчева е поела делото през 2017 г. Преди това то се гледало от друг съдия. „Съдия Енчева е извършила процесуални действия по искания за допускане на обезпечителни мерки, конституиране на трето лице – помагач, размяна на книжа, администриране на частни жалби. По искания на различни страни и с оглед обема на книжата по делото сроковете за отговор на исковата молба са били продължавани, което допълнително е удължило времето за подготовка на делото в закрито заседание“, обясняват от СГС.", "date": "2018.04.12", "title": "Софийски съд пита Съда на ЕС по делото за имотите на Цветан Василев"}
{"url": "http://www.faktor.bg/bg/articles/nova-sistema-pri-bedstviya-shte-predlozhi-balgariya-na-ek", "text": "Нова система за реакция при бедствия подготвя Европейската комисия. Въпросът беше обсъден от премиера Бойко Борисов и комисаря по хуманитарната помощ Христос Стилианидис. Според Стилианидис, бедствията през последните години са показали, че действащата в момента система не работи ефективно. Новата система ще допълва националните и ще може да се ползва при медицински и химически бедствия, земетресения и кризи. Целта на днешната среща е България да внесе това предложение през юни, а системата да бъде изградена до края на годината. „Новата система трябва да бъде въведена максимално бързо, защото следващото бедствие може би вече е зад ъгъла\", предупреди Стилианидис.", "date": "2018.04.12", "title": "Нова система при бедствия ще предложи България на ЕК"}
{"url": "http://www.faktor.bg/bg/articles/maka-izmameni-ot-imotnata-mafiya-startsi-zhiveyat-v-rakien-kazan", "text": "Останали без дом заради измамници от имотната мафия старци живеят в ракиджийския казан в старозагорското село Тракия, съобщи кметът на община Опан Генчо Колев. Близо 80-годишната баба Мара и почти връстникът й дядо Стоян пристигнали в селото  от квартал в Димитровград, след като измамниците се сдобили с жилищата им.   Старецът нямал лична карта, а бабичката не можела да отиде до банкомат, за да вземе пенсията си от 320 лв. защото била скована от ревматизъм и не можела да се движи. Предшественикът на Колев на кметския пост ги настанил в едно от помещенията на казанджийницата, впоследствие се оказало, че възрастните хора нямат дори елементарна посуда. За да не я вали дъжда през есента и зимата бабата се огъвала в найлон.  Заради с малко надвишаващата минималния размер пенсия било невъзможно да я включат в програмата за безплатен обяд, пише \"Монитор\".    „На своя глава и въпреки разпоредбите я вписахме сред правоимащите, добре хора от общината доплащат за обяда на баба Мара. При дядото обаче нещата се по-сложни – пътят за изваждането на нова лична карта е много сложен и сигурно поне още месец човекът ще бъде… никой“, коментират кметът Генчо Колев. Той е подел инициатива за набирането на поне 12 000 лв, с които да бъде закупен фургон, в който макар и временно да бъдат настанявани изпаднали под дъното на социалния минимум жители.   „Жалим щъркелите, костенурките и жабите, а не си даваме сметка , че има възрастни, които живеят по зле от кучетата в общинските приюти. Защото за кучетата има порцион, който държавата е определила, а за хората не остава нищо друго освен да си…сложат въжето!“, тъжно обобщава кметът на община Опан.", "date": "2018.04.12", "title": "Мъка! Измамени от имотната мафия старци живеят в ракиен казан"}
{"url": "http://www.faktor.bg/bg/articles/es-nyama-voenno-reshenie-za-siriya", "text": "Европейската комисия припомни днес виждането си, че решението на кризата в Сирия е единствено политическо. Въпросът със Сирия е в дневния ред за предстоящото в понеделник в Люксембург заседание на Съвета на ЕС по външни работи.  ЕК уточнява, че поддържа връзка с всички държави от ЕС по този въпрос. \"Осъждаме възможно най-решително употребата на химическо оръжие, това е военно престъпление и престъпление срещу човечеството\", заявяват от Еврокомисията, но подчертават, че  Европа трябва да бъде \"котва на стабилността и разума в днешния несигурен свят\" Междувременно външният министър на Германия Хайко Маас заяви, че от Германия не е било искано да вземе участие в евентуален военен удар срещу Сирия. \"Западните партньори не могат да си позволят да бъдат разделени, ако искаме да окажем пряк натиск върху Русия\", посочи Маас. Той намекна, че Германия може да окаже политическа подкрепа на военни действия, ако САЩ, Франция и Великобритания решат да продължат в тази посока. Германският канцлер Ангела Меркел и френският президент Еманюел Макрон пък обсъдиха днес по телефона предполагаемата газова атака в контролирания от бунтовници сирийския град Дума, съобщи днес правителствената канцелария в Берлин, цитирана от Ройтерс. Меркел е изразила пред Макрон опасенията си от това, че намалява способността на международната общност да прилага забраната за използване на химически оръжия, се казва в съобщението.", "date": "2018.04.12", "title": "ЕК: Няма военно решение за Сирия, трябва да се търси политическо"}
{"url": "http://www.faktor.bg/bg/articles/tsatsarov-1-4", "text": "От Интерпол във Вашингтон преди около час и половина в българското МВнР са получени документи да бъдат задържани още четири български лица, които са установени в София. Прокуратурата обаче няма да пристъпи към задържане на лицата.  Това съобщи главният прокурор Сотир Цацаров, който направи изявление във връзка с искането за екстрадиране на българския гражданин Желяз Андреев, предава Канал 3. Той уточни, че става дума за двама мъже – родени през 1980 г. и 1986 г., и две жени – родени през 1987 г. и 1969г., за които е установено от органите на МВР, че се намират на територията на град София и единствените действия, които могат да бъдат предприети спрямо тях е незабавно издаване на постановление и задържане.  „Задържането се претендира на същото основание, каквото се претендира за Желяз Андреев – на базата на същите обвинения, на същите съдебни актове, които са издадени. Това означава, че Върховната касационна прокуратура следва да задържи лицата за 72 часа и да изпрати преписката на съответния компетентен окръжен прокурор, който трябва да внесе искания в Софийски градски съд за временно задържане“, обясни Цацаров. \"Българските граждани трябва да бъдат защитени от българската прокуратура\", каза още Цацаров.", "date": "2018.04.12", "title": "Цацаров: Прокуратурата отказа на САЩ да задържи още четирима българи"}
{"url": "http://www.faktor.bg/bg/articles/poslanik-makarov", "text": "За посещението на Путин в България трябва да дочакаме да завърши кризисната ситуация, още повече, че в Сирия се намират много наши военни. Това каза Анатолий Макаров пред журналисти, предаде „Фокус“. Във връзка с решението на България да не експулсира руските посланици заради „Скрипал“, Макаров коментира: „В дипломацията има принцип на взаимността или реципрочност. В съответствие с този принцип, ако един посланик е отзован от една страна, другият от другата страна също се отзовава. Това означава понижаване на нивото на дипломатическите отношения според Конвенцията за дипломатическите отношения от 1961 г. Същото засяга и дипломатите. Ако една страна експулсира пет дипломати, другата прави същото за пет дипломати. По такива принципи живеем и такъв е дипломатическия живот. Така че наистина, когато чух, че Тереза Мей е предложила да бъдат изгонени дипломати от всички европейски страни, това ме учуди. Възникваше въпросът с какво основание се прави това? Щом тя действа въз основа на така нареченото \"много вероятно\" и щом изискванията на презумпцията на невинността вече не съществува, това е друга история“, заяви Анатолий Макаров. Според него щом тази солидарност е реализирана чрез извиване на ръцете на съюзниците, то това не е тя, която биха искали партньорите на Великобритания. „Правителството на България е било подложено на същия натиск, на който са подложени и другите правителства. Знам това, но в случая България зае наистина претеглена позиция и Бойко Борисов прояви своята политическа мъдрост. Той е подал сигнал отначало да бъдат разбрани мотивите и изобщо какво се случва“, каза Макаров. Той посочи, че Русия оценява високо позицията на България като добре претеглена и конструктивна. По думите му страната уважава руско-българските отношения и историята ни. Според него, семейство Скрипал биха били мъртви, ако Русия е използвала наистина отровното вещество. „Ние не искахме това и въобще смятаме това за един терористичен акт срещу гражданите на Русия, защото този г-н Скрипал има руско и британско гражданство, а неговата дъщеря е чиста гражданка на Русия“, заяви Макаров и обърна внимание, че Русия също е искала да участва в разследването, но е получила отказ. „На фона на това, че Русия е обвинявана в използвала това бойно, отровно вещество във Великобритания се създава другата ситуация, че Русия би могла да си позволи всичко, което си пожелае. Нас сега ни обвиняват в използването на химическото вещество вече в Сирия“, заяви Макаров. Той обърна внимание, че Русия още през март е говорила, че се подготвя провокация в Сирия, но никой не ги е чул.", "date": "2018.04.12", "title": "Посланик Макаров: След като свърши кризата в Сирия чакайте Путин в България"}
{"url": "http://www.faktor.bg/bg/articles/merkel-obyavi-germaniya-nyama-da-vliza-v-aktsiyata-sreshtu-siriya", "text": "Германия няма да се включи в обща военна акция в Сирия. Това е изключено. Но ние подкрепяме всякакви действия, които ще поставят ясен знак, че употребата на химически оръжия е неприемлива“. Тази категорична позиция изрази пред журналисти в Берлин канцлерът Ангела Меркел. Тя посочи още, че атаката с химически оръжия в Дума през събота е дело на сирийското правителство. „Ние участвахме в договореното унищожение на химическите оръжия на Сирия едно време, а сега се вижда, че то не е било цялостно. Има много доказателства, че сирийският режим разполага с такива“, посочи Меркел. Важно е в съвместна работа с другите държави да очертаем линията, която не бива да се преминава, но без Германия да участва във военно нападение, подчерта канцлерката. Малко преди изявлението си тя разговаряла с френския президент Макрон и с него са единни, че действията трябва да са координирани. Самият Макрон пък заяви, че Франция има доказателства, че оръжието е химическо и е използвано от армията на Башар ал Асад.", "date": "2018.04.12", "title": "Меркел обяви: Германия няма да влиза в акцията срещу Сирия"}
{"url": "http://www.faktor.bg/bg/articles/makron-za-siriya-vreme-e-da-izbirame", "text": "„Имаме доказателство, че… химически вещества са били използвани, или поне хлор, и са били използвани именно от режима на Асад”, заяви френският президент Еманюел Макрон, цитиран от БГНЕС, по време на телевизионно интервю за френската телевизия TF1.  „Отговорността е наша. Време е да изберем, когато отсъждаме, дали да бъдем най-полезни или най-ефективни”, добави той.", "date": "2018.04.12", "title": "Макрон за Сирия: Имаме доказателства, че Асад използва химическо оръжие, време е да избираме!"}
{"url": "http://www.faktor.bg/bg/articles/i-balgarska-evrodeputatka-se-vklyuchi-v-skandala-s-feysbuk-i-iztichane-na-lichnite-danni", "text": "Фейсбук трябва да положи усилия, за да оправдае и възстанови доверието, което потребителите са й дали. Гарантирането на личното пространство онлайн не е само задължение на законодателните институции, но и на компаниите, които трябва да прилагат законите. Това заяви българският евродепутат Ева Майдел (ГЕРБ/ЕНП) по време на двустранна среща с вицепрезидента на технологичния гигант Facebook и ръководител на отдела Newsfeed Адам Мосери. \"Очаквам Фейсбук да се придържа към европейския регламент за лични данни (GDPR) не само в Европа, но и по света\", добави българският евродепутат.  По думите на Мейдел от голямо значение в случая е и дигиталната грамотност на обществото.   „Технологичният талант на България е на световно ниво, а страната ни е сред водещите в региона по отношение на среда за развитие на стартъпи“, заяви пред Мосери евродепутатът Ева Майдел (ГЕРБ/ЕНП). „Дигиталното общество се развива с бързи темпове и иновациите са ежедневие, но има и много уязвими точки, именно затова работя за по-ясни правила, както за бизнесите, така и за потребителите\", коментира Майдел.   Като член на Комисията по вътрешен пазар и защита на потребителите в Европарламента, Ева Майдел работи за облагородяването на бизнес средата в Европа и улесняването на потребителите при търсенето на правата си, особено при извършването на онлайн и международни покупки. Евродепутатът от ГЕРБ е докладчик за групата на ЕНП по основополагащи за дигиталния единен пазар актове - Директивата за услуги с дигитално съдържание, Регламента за неприкосновеност за личното пространство онлайн и Регламента за преносимост на онлайн услуги (т.нар. роуминг за онлайн абонаменти).", "date": "2018.04.12", "title": "И българска евродепутатка погна Фейсбук за изтичането на личните данни"}
{"url": "http://www.faktor.bg/bg/articles/maya-manolova-se-sreshtna-s-zhelyaz-andreev", "text": "Омбудсманът Мая Манолова се срещна днес с Желяз Андреев и приятелката му Милена Здравкова. На срещата присъства и адвокат Ивайло Дерменджиев, експерт по международно право, съобщиха от пресцентъра на омбудсмана. 29-годишният младеж, чиято екстрадиция бе поискана от САЩ, където той е обвиняем за нарушаване на ембаргото за търговия със Сирия, се обърна с молба към Манолова за подкрепа и съдействие пред институциите за защита правата му като български гражданин.  След промяна в Конституцията през 2005 г. се допуска предаването на гражданин на Република България на друга държава или на международен съд за целите на наказателно преследване, когато това е предвидено в международен договор, ратифициран, обнародван и влязъл в сила за Република България. Екстрадицията е поискана от САЩ на основание на договор за екстрадиция, сключен с България и предстои българският съд да се произнесе дали ще допусне предаването му на американските власти. Омбудсманът се ангажира да проведе среща с американския посланик Ерик Рубин, на която да обсъдят казуса на Желяз Андреев. Освен това, Мая Манолова ще изпрати препоръка до министъра на правосъдието Цецка Цачева, в която ще настоява за сформиране на експертна група, която да преразгледа и анализира договора за екстрадиция със САЩ в контекста на защита правата на българските граждани. Във връзка с откриването на набирателна сметка за осигуряване на адвокатска защита на Желяз Андреев в САЩ, омбудсманът предложи да участва в обществен съвет за наблюдение за прозрачното и целесъобразно разходване на събраните средства. В съвета ще се включи и адвокат Дерменджиев.  Предварителната информация сочи, че за защитата ще е необходим депозит от 20 000 долара. Неизразходваната част от средствата ще бъдат дарени за кауза, свързана с права на деца. По-рано през деня омбудсманът проведе среща с премиера Бойко Борисов, на която потърси съдействие от Министерство на външните работи за предприемане стъпки в защита на българския гражданин.", "date": "2018.04.12", "title": "Мая Манолова се срещна с Желяз Андреев"}
{"url": "http://www.faktor.bg/bg/articles/novini/svyat/sled-razsledvane-na-navalni-prokuraturata-podhvashta-nesmetnite-bogatstva-na-bivshiya-upravitel-na-kemerovo", "text": "Бившият губернатор на Кемерска област Аман Тулеев е поискал от прокуратурата да бъдат проверени всички негови доходи, разходи и имущество след като руски издания излязоха с публикации за „несметните богатства“ на държавния служител, съобщава Радио Свобода.   От пресцентъра на  Тулеева, който сега заема поста председател на областния Съвет на народните представители, заявяват че разпространената информация за недвижимата собственост на бившия губернатор \"има изключително негативен характер, която дезинформира населението\" и \"морално убива \" държавният служител. Минали вторник основателят на Фонда за борба с корупцията Алексей Навални публикува разследване за Тулеев, който в същия ден бе назначен на новия пост. В него се посочва, че бившият губернатор на Кемеровска област притежава 12 частни жилища и други недвижими имоти. На 1 април стана известно, че Аман Тулеев сам е подал оставка предсрочно след пожара в търговския център „ Зимна вишня“, в който загинаха 64 човека, сред които 41 деца. Оставката на Тулеев беше поискана на спонтанен хиляден митинг в Кемерово. Президентът на Русия Владими Путин, който също пристигна по това време в града, заяви, че тези въпроси не се решават „под прожекторите“. Самият Тулеев се извини и изрази съжаление за трагичната гибул на толкова мнохо хора пред самия президент. Но нито Питун, нито той имаха доблестта да застанат пред протестиращите.", "date": "2018.04.12", "title": "След разследване на Навални прокуратурата подхваща „несметните богатства“ на бившия управител на Кемерово"}
{"url": "http://www.faktor.bg/bg/articles/obshtestvo/zakon-i-red/izmamnikat-sas-samoletni-bileti-se-sporazumya-s-prokuraturata-shte-lezhi-v-zatvor-samo-mesets", "text": "Спас Василев, сочен за Александър Николов, се споразумя с прокуратурата и ще лежи месец в затвора, съобщават от ведомството.  Съдът одобри споразумението с наказание от седем месеца затвор. Шест от тях Василев вече е прекарал в ареста, затова той ще остане общо още месец в затвора. Това се случи на днешното първо и единствено заседание по делото. То трябваше да бъде разпоредително, но защитата на Василев и държавното обвинение успяха да постигнат споразумение. Спас Василев беше пратен на съд в края на март след като чрез профила в социалните мрежи \"Александър Николов\" измамил десетки със самолетни билети, техника и други дребни услуги. Той е в ареста от октомври миналата година и досега нито веднъж не е искал промяна на мярката му за неотклонение.", "date": "2018.04.12", "title": "Измамникът със самолетни билети се споразумя с прокуратурата, ще лежи в затвор само месец"}
{"url": "http://www.faktor.bg/bg/articles/politika/hlyab-i-pasti/putin-razbra-che-go-ochakva-period-na-prodalzhitelna-konfrontatsiya-sas-sasht-i-se-gotvi-za-nego", "text": "Време е американското ръководство да се откаже от непоследователното си отношение към путинския режим и да изготви по отношение на Русия обширна политическа стратегия, насочена към противодействие на Москва като един от главните противници на САЩ и Запада като цяло. Дойде време да се разделим с илюзиите по отношение на Русия. Твърде дълго експертите по национална сигурност на САЩ се колебаеха по отношение на Руската федерация, разделяйки се между две крайни оценки: част от тях признаваха Русия като геополитическа заплаха номер едно, докато друга смяташе, че можем да пренебрегнем активността на държава, чийто БВП на глава от населението е равен на португалския. Тази неопределена позиция води до най-лошия от всички възможни резултати: този двойнствен подход, от една страна разглежда Русия като конкурент и противник, от друга - не стимулира Америка към инвестиции в сигурност, позволявайки ни да се надяваме, че руският режим ще рухне под тежестта на икономическите, политическите и демографските пробелми. През 2018 година, особено след преизбирането на Путин за президент, ситуацията е ясна, както никога досега. Русия отхвърля партньорството, особено ако това означава за Москва да спазва правилата на западната цивилизация. Вземайки мерки за това, което, според Кремъл, са руските национални интереси, путинската администрация предприе редица стъпки, като анексирането на Крим, които не позволяват на САЩ да създадат по-близки връзки с Москва. В сравнение с времето на Обама, през тази година администрацията на Тръмп има на разположение значително по-малко \"моркови\", с които САЩ биха могли да поощрят Русия към промяна на поведението и. Санкционните мерки заедно с дипломатическия демарш заради отравянето на Сергей Скрипал, означават, че Вашингтон вече не разполага с начини за поощрение, а само с инструменти за принуда и нарастващи възможности за сдържане, които биха могли да възпрепятстват в бъдеще враждебни по отношение на Америка действия на Русия. Трезвият анализ сочи, че в рамките на стратегията по сдържане на Русия, САЩ трябва да разгледат въпроса за повишаване на разходите в много по-широк спектър инструменти на държавното управление, отколкото в сферата на отбраната и въоръжаването. Става дума за области, които атрофираха след края на Студената война. Към тях, в частност, се отнасят сферите на информационната и обществената дипломация. Това означава, че е необходимо да бъдат укрепени съюзите и да се отложат някои проекти, които пораждат проблеми в отношенията с партньорите на САЩ. Включително и някои проекти на Тръмп за промяна в търговската политика по отношение на Германия и Южна Корея. Междувременно не е започнала и сериозна дискусия, какво именно ще е нужно за реализацията на стратегията по отношение на Русия. Разсъжденията за руската заплаха остават в тесния кръг на вашингтонския политически елит и не се \"превежда\" на ясния език, който би бил разбираем за американските данъкоплатци, защо трябва да птоемат тежестта на такава програма, насочена към защита от Русия. Другата илюзия е в това, че след току-що отминалите президентски избори руският народ сам ще се вдигне на протести, както стана в Сърбия през 2 000 година, в Грузия през 2003 година или в Украйна през 2004 и 2014 година. При това се запазва лъжливата сигурност, че руската заплаха ще си отиде сама по себе си след като в Кремъл влязат Алексей Навални иили Ксения Собчак. Още една илюзия пък твърди, че можем просто да разчитаме на неблагоприятната тенденция за Русия. На пръв поглед е точно така: през 2050 година икономическата и военната мощ на Русия радикално ще спадне. И въпреки това, в близките няколко години Русия ще съхрани достатъчен запас от икономически и военен капацитет, които ще и позволят да остане глобален играч. Стратегията \"очакване на краха\" на Русия към средата на столетието е безрасъдна, като вземем предвид, че трябва да бъде изработен подход за близките шест години за управлението на Владимир Путин - от 2018 до 2024 година. По същия начин беше грешка САЩ да подтикват Москва към по-тясно сътрудничество с Пекин. Това влезе в противоречие с предишната стратегия, която се запази в продължение на 40 години и се изразяваше в това Русия и Китай да полагат по-големи усииля в отношенията си със САЩ, отколкото в приятелство помежду си. Във Вашингтон предполагаха грешно, че сближаването на тези държави ще е невъзможно заради историческите противоречия между тях. Да, руснаците действително се безпокоят от китайската заплаха за руския Далечен Изток, да, и китайците биха предпочели да си върнат обратно имперските завоевания на Русия от 19 век. Но Москва и Пекин в крайна сметка демонстрираха способност да загърбят националистическите си амбиции заради тези предимства, които биха получили от по-тясно сътрудничество. Да, може да предположим, че китайската свръхдържава към 2050 година действително може да преуспее в това да си върне Източен Сибир, но за Съединените щати би било неправилно да седи със скръстени ръце с надеждата за руско-китайска вражда. Разбира се, безполезно е да се разчита на сделка с Кремъл докато там седи Путин. Но, отчитайки възпитания от него култ към личността, има голяма вероятност, че неговият приемник ще продължи да управлява в същия стил. Каквото и да се случи, Америка е длъжна да разбере на какви компромиси във външната политика би бил готов този, който ще дойде след Путин Ще реши ли да отслаби влиянието на Русия в Евразия, ще се оттегли ли от стратегическото партньорство с Китай и ще позволи ли на Пекин да укрепва своето присъствие в Южно и Източно-китайско море? Ще се дистанцира ли от Иран, което да доведе до намаляване на зависимостта на Техеран от Москва? Ще преодолее ли съпротивата на руския истаблишмънт, за да се присъедини към транс-атлантическото партньорство? Ще бъде ли готов да субсидира разликата между скъпите руски горива и по-евтиния шистов газ от САЩ, за да убеди Европа да купува синьо гориво от Русия, а не отвъд океана? Ще се съпротивлява ли на по-нататъшното разширяване на НАТО? Лично Путин разбира, че го очаква период на продължителна конфронтация със САЩ и се готви за него. В това време подходът на САЩ засега остава реактивен и фрагментарен. А това означава, че е дошло време да се сбогуваме с илюзиите. В противен случай Америка просто няма да може да разработва и да провежда устойчива политика спрамо Русия. ", "date": "2018.04.12", "title": "Путин разбра, че го очаква период на продължителна конфронтация със САЩ и се готви за него"}
