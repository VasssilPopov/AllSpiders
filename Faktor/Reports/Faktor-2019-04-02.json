{"url": "https://www.faktor.bg/bg/articles/novini/balgariya/chetirichlenno-semeystvo-ot-balgariya-zagina-v-samoletna-katastrofa-v-makedoniya", "text": "Баща, майка и две деца са загинали в късния следобед в Македония, когато техния малък самолет Чесна е паднал някъде около връх Солунска Глава, на 34,55 км южно от Скопие, съобщава скопското електронно издание „МКД“. Самолетът е бил с германска регистрация. Излетял е в 15:10 часа (16:10 българско) от летище „Св. Апостол Павел“ в Охрид и е изчезнал от радарите някъде около връх Солунска Глава, са потвърдили от охридския аеропорт пред портала Ohrid News. Малък самолет Чесна П210Н, летящ от Охрид за София, в 16:18 часа (17:18 българско време) във вторник е изчезнал от радарите на системите за контрол на полетите в Македония. Контактът е загубен западно от Солунска Глава, на около 26 км южно от Скопие. Два полицейски хеликоптера са издирвали изчезналата Чесна, потвърдиха пред МИА властите за въздушен контрол на Северна Македония, предава електронното издание на вестник „Нова Македония“. „В 16:18 е изгубен контакта с малкия самолет тип Чесна П210Н, който е летял от Охрид за София. Заради лошите метеорологични условия пилотът е решил да кацне в Скопие, а малко след това е поискал позволение да продължи за София“, заяви директорът на УО М-НАВ Николче Тасевски. Той добави, че преди да изчезне самолета от радара, пилотът му е съобщил, че има силни турболенции.  В самолета, летящ от Охрид за София,който изчезна във вторник привечер в Македония, са пътували четирима българи, предава скопското електронно издание „Република“. Според Гражданската въздухоплавателна администрация в малкия самолет е имало четирима пътници, всички български граждани.", "date": "2019.04.02", "title": "Четиричленно семейство от България загина при самолетна катастрофа в Македония"}
{"url": "https://www.faktor.bg/bg/articles/novini/svyat/prodalzhavat-glasuvaniyata-po-paketa-mobilnost-v-transportnata-komisiya-na-ep", "text": "В комисията по транспорт на Европейския парламент в Брюксел в този час продължава гласуването на измененията от пакета \"Мобилност\". Евродепутатите гласуват повече от два часа и се очаква заседанието на комисията да продължи до 22 часа българско време.  Евродепутати гласуват над 1200 поправки по пакета \"Мобилност\". Тази част от тях, която досега е гласувана, отива в пленарна зала. \"Начинът, по който върви досега гласуването ми показва ясно, че от тези 1600 поправки, които са внесени, почти 99% ще бъдат гледани в пленарна зала и това е една от целите, които имахме. Ние българските депутати се постарахме да бъдем непропорционално високо представени, замествайки депутати от други страни и досега успяваме\", заяви Сергей Станишев, евродепутат, лидер на Партията на европейските социалисти. Станишев смята, че в подобен случаи, когато Европейският парламент е разделен почти 50 на 50, е ясно, че не е намерен разумен компромис. \"Настояваме този пакет да бъде отложен за следващия парламент, да се намери истински компромис, да се отчетат различните гледни точки и да се върви напред с един балансиран пакет\", допълва Станишев.", "date": "2019.04.02", "title": "Продължават гласуванията по пакета \"Мобилност\" в транспортната комисия на ЕП"}
{"url": "https://www.faktor.bg/bg/articles/novini/svyat/mey-kategorichna-nyama-da-ima-vtori-referendum", "text": "\"Няма да има втори референдум по въпроса дали нашата страна да излезе или остане в Европейския съюз\", заяви британският премиер Тереза Мей, цитирана от \"Скайнюз\". На брифинг в парламента министър-председателят е отхвърлила всяка вероятност в Обединеното кралство да се проведе още едно допитване за Брекзит.  \"Нашето правителство не предвижда никакъв референдум по този въпрос\", е заявила категорично тя, като задочен отговор на петицията, подписана от милиони британци, Лондон да спре излизането на Британия от блока чрез нов референдум. Ситуацията около Брекзит бе коментирана и от Брюксел.  Главният преговарящ от страна на ЕС Мишел Барние днес е заявил, че вероятността за твърдо излизане на Кралството (въвеждане на граничен контрол между Острова и останалите членки на блока) от 28-те се е увеличила заради снощното гласуване в Камарата на общините, на което депутатите са отхвърлили плановете на Мей.", "date": "2019.04.02", "title": "Мей категорична: Няма да има втори референдум"}
{"url": "https://www.faktor.bg/bg/articles/novini/svyat/prognoza-sled-zagubata-erdogan-shte-zapochne-presledvane-na-opozitsionni-lideri", "text": "Президентът Реджеп Тайип Ердоган претърпя най-шокиращото си поражение за 16-те години, откакто е на власт, макар че той не фигурираше в бюлетините на местните избори в Турция. Въпреки че Ердоган може да твърди, че неговата ислямско-консервативна Партия на справедливостта и развитието (ПСР) е спечелила победа на национално ниво, тя загуби политически ключови и психологически важни кметски надпревари в столицата Анкара и в Истанбул - икономическото сърце и най-многолюдния град в страната. Гласоподавателите, засегнати силно от рецесията, наказаха ПСР и във важни градове като Адана и средиземноморския туристически център Анталия, както и други големи градове като Измир и Мерсин, Ескишехир и Диарбекир, пише ДПА. \"Значителната загуба на градски гласове на фона на икономическия спад в Турция унищожи аурата на непобедимост на Ердоган\", казва Волфанго Пиколи, съпредседател на консултантстката фирма \"Тенео Интелиджънс\" в Лондон. \"ПСР трябва също така да се справя без обширната патронажна система, която идва от контролирането на големите градски центрове, включително работни места и големи договори\", казва той. Изборите бяха възприемани като референдум за политиката на Ердоган след парламентарните и президентските избори през юни, когато той обеща \"нова Турция\" и пое по-широките правомощия на изпълнителната президентска система. По време на изтощителна предизборна кампания, когато Ердоган веднъж дори говори на 14 митинга в Истанбул в рамките на два дни, той заяви, че оцеляването на Турция е заложено на карта. \"Мнозинството от гласоподавателите в големите градове не се хванаха на реториката на Ердоган, че тези избори са въпрос на оцеляване\", казва Вахан Джошкун, професор по право в университета Диджле в Диарбекир, Югоизточна Турция. Спадът в резултата на управляващата партия в градските центрове беше \"пряк резултат от икономическата криза, която лошото управление на ПСР подпомогна\", казва Хауърд Айсенщат, участник в \"Проекта за близкоизточна демокрация\" и доцент по близкоизточна история в Университета \"Сейнт Лорънс\" в Съединените щати. \"Политически мисля, че това, което ще се случи сега, е, че ПСР ще се опита да обрече на глад градовете, които бяха спечелени от опозицията, и ще започне селективно преследване на опозиционни лидери\", заяви Айсенщат за ДПА. Той посочи, че на тези избори залозите бяха по-малки в сравнение с 2002 г., когато Ердоган и ПСР дойдоха на власт, но добави, че цялата реална власт вече е в ръцете на централното правителство. Анализатори обаче не предвиждат големи промени във вътрешната или международната политика на Турция. Финансовата криза няма да бъде решена лесно и Айсенщат казва: \"Въпросът е: колко икономическа болка иска президентът Ердоган да причини на своя народ, на своята страна, за да избегне рационализиране на финансовите пазари?\" Ердоган е държавен глава, правителствен ръководител и лидер на ПСР. Под неговия поглед икономиката стигна до рецесия, а безработицата достигна най-високото си ниво за последните девет години през декември. Инфлацията е около 20 процента, като при хранителните продукти стига до 30 процента. Кризата, подсилена от слабата лира и спада на инвестициите, се отрази най-силно на обикновените турци. Продължаващата икономическа криза при управлението на ПСР би трябвало да бъде добро предзнаменование за опозицията, дори за предсрочни избори. Но не е, защото \"изборите се провеждат върху едно фундаментално неравно и нечестно игрище. Медиите на практика са под контрола на ПСР\", казва Айсенщат, добавяйки, че \"опозиционните кандидати често са преследвани и тормозени, а членове на предизборните им екипи са арестувани\". Ердоган също така има няколко години \"да върне политическия си късмет\". Следващите парламентарни избори са през юни 2023 г. Джошкун определя ключовия резултат от изборите като засилване на самоувереността на опозицията. \"Този резултат разруши възприятието, че ПСР е непобедима. Той доказа, че опозицията всъщност може да спечели със солидни проекти\", заяви анализаторът. Ще могат ли опозиционните кметове да съществуват съвместно с централното правителство? \"Ердоган вече предупреди, че \"тези, които не са в хармония\" с Анкара, \"утре ще обявяват банкрут\", посочва Пиколи. Мансур Яваш, опозиционният кандидат за кмет на Анкара, беше многократно атакуван от Ердоган по време на кампанията и обвиняван във фалшификация и данъчни измами. Истанбул е друг въпрос. \"Истанбул има силна символика заради това, че политическият възход на Ердоган започна в този град\", казва Джошкун. \"Той дори заяви: \"Ако загубим Истанбул, губим Турция\". Това е градът, където Ердоган е израснал, който го избра за кмет през 1994 г. и е дом на една пета от гласоподавателите на Турция. Той също така е център на икономическата сила. Финансовият министър Берат Албайрак, зет на Ердоган, обеща нова икономическа пътна карта през април. Анализатори казват, че Ердоган разполага с четири години без избори, за да приложи структурни реформи. \"Макар Албайрак да е неопитен, той има известно уравновесяващо влияние върху своя тъст\", казва Денис Шен, анализатор от \"Скоуп рейтингс\", като добавя, че \"се задава объркваща смесица от политики\". \"Имаме тласък в антилиберална посока, идващ от президента по отношение на цялостното функциониране на икономиката, което със сигурност е доста опасен път\", заяви той. Това включва правителствени \"принудителни тактики, целящи стабилизиране на обменния курс и инфлацията\", които могат да доведат до обратен ефект в дългосрочен план, насърчавайки инвеститорите да напуснат пазара на лирата или да се откажат от дългосрочни инвестиции, казва Шен. Ердоган хвърля вината в друга посока, в последно време върху \"операция на Запада, в частност САЩ, за поставяне на Турция натясно\". \"Нека ни атакуват\", заяви той на митинг в Истанбул. \"Ако те имат долари, ние пък имаме нашия Аллах\". БТА", "date": "2019.04.02", "title": "Прогноза: След загубата Ердоган ще започне преследване на опозиционни лидери"}
{"url": "https://www.faktor.bg/bg/articles/novini/balgariya/darzhavata-da-pokazhe-tsyalata-si-sila-v-getata-poiska-obrazovatelniyat-ministar", "text": "Обхващането и задържането на всички деца в образователната система е едно от най-големите предизвикателства, което посочи просветният министър Красимир Вълчев при посещението си във Варна.  „В селата, където проблемните деца са мнозинство, се справят по-добре от обособените квартали. Най-голяма трудност имаме в гетата. Там държавата трябва да бъде с цялата си сила – това са учителите, полицаите, социалните работници. Много е важно проблемните деца, които не ходят редовно на училище, и родителите им да почувстват, че държавата работи координирано с всичките си институции. Изпълнихме първата си задача да запишем децата в училище, но това е по-лесната работа. По трудно е да осигурим ежедневната посещаемост”, каза той, цитиран от Дарик.  На деца, които са вече на 10-годишна възраст, им се събират общо 3-4 месеца посещение в училище. Причината за това е мобилността на семействата им, които често пътуват до чужбина и се връщат в България.  Професиите, които изискват по-задълбочено изучаване на математика и природни науки, са с най-висок ръст на доходите. В същото време обаче в тези сектори има недостиг на кадри, каза още Вълчев.", "date": "2019.04.02", "title": "Държавата да покаже цялата си сила в гетата, поиска образователният министър"}
{"url": "https://www.faktor.bg/bg/articles/novini/balgariya/kilometrichna-blokada-na-hemus-tunel-vitinya-e-zatvoren", "text": "Продължава километричната блокада на автомагистрала \"Хемус\" заради тежката челна катастрофа при тунел \"Витиня\", станала минути след 17 часа днес. Движението през тунел \"Витиня\" е спряно след катастрофата, при която пострадал е един човек.  ТИР-овете се отбиват още на изхода на София на магистрала \"Хемус\". Образувала се е дълга колона от автомобили. Лек автомобил, който е пътувал в посока София, се е блъснал челно в ТИР, завъртял се е и се ударил в бус с платформа. Пострадалият е шофьорът на колата. Обходният маршрут в посока София е през пътен възел Ботевград по Искърското дефиле, а в посока Варна през стария път за София. От полицията съобщиха, че огледът на място ще продължи около 2 часа.", "date": "2019.04.02", "title": "Километрична блокада на \"Хемус\", тунел \"Витиня\" е затворен"}
{"url": "https://www.faktor.bg/bg/articles/novini/balgariya/natsionalni-televizii-se-nadtsakvat-za-terasata-na-plamen-georgiev", "text": "БТВ и Нова ТВ се надпреварват по скандала с терасата на шефа на КПКОНПИ Пламен Георгиев. Двете медии направиха обширни репортажи. Според БТВ, Георгиев не декларирал терасата си. От Нова ТВ пък цитират Първа инвестиционна банка, според която в документите си Димитров коректно плаща ипотеката си.  Пламен Георгиев е клиент на \"Първа инвестиционна банка\" АД  още от края на 2000 г., като от месец март 2004 г. получава трудовото си възнаграждение по разплащателна сметка водена на негово име в банката. Димитров има добра кредитна история и коректно изпълнява задълженията си по сключените с банката договори. Това се казва в становище на \"Първа инвестиционна банка\" АД, изпратено до Нова ТВ, въз основа на изрично писмено дадено съгласие от страна на Пламен Димитров и съпругата му Ирена Димитрова. \"На 30.03.2017 г.  Димитров е депозирал в банката искане за отпускане на ипотечен кредит в размер на 196 000 лв. за закупуване от него и съпругата му на недвижим имот, находящ се в гр. София, кв. Гео Милев , който е предложен да послужи като обезпечение по кредита. Искането е разгледано от Банката, както за целта  е извършена оценка на кредитоспособността на г-н Димитров, чиито доходи са достатъчни и покриват в двоен  размер предвидената по договора месечна вноска по кредита. Извършена е и оценка на предложеното обезпечение от лицензиран оценител, като при оценката са взети предвид действащите към момента на оценката пазарни цени на недвижимите имоти в София, включително и за района, в който се намира недвижимия имот. В предмета на оценката не са включени и не са били предмет на оценяване описаните в нотариален  акт, съставен през 2006 г., разглеждан при одобрение на обезпечението 186,57 кв.м. ид. части от тераса – плосък покрив на сградата, поради това, че същите представляват общи части от сградата и не могат да бъдат предмет на оценка и сделки с вещно-прехвърлителен ефект. Пазарната оценка, извършена от лицензирания оценител, включва единствено апартамента, заедно с тераса с площ от 47.99 кв.м. и не включва и не са взети предвид 186,57 кв.м. ид. части от тераса – плосък покрив на сградата. Предвид самоучастието на кредитоискателите г-н Димитров и съпругата му, което е над 30%  Банката е отпуснала кредит в размер на 189 500 лв. , който е по- нисък от първоначално искания размер на кредита, и която сума представлява  50 % от пазарната оценка на имота. Крайната стойност на пазарната оценка на имота извършена от лицензирания оценител е в размер на 379 000 лв.. като в оценката се включват апартамента, заедно с тераса с площ от 47.99 кв.м. и не включва и не са взети предвид 186,57 кв.м. ид.части от тераса –плосък покрив на сградата\", се казва още в становището на ПИБ. Припомняме, че вчера от БТВ показаха документи, според които терасата на покрива на кооперацията е собственост на Пламен Георгиев, но той отричал за придобивката. Шефът на антикорупционната комисия Пламен Георгиев е ипотекирал в банка част от жилището си, за която самият той е категоричен, че не е негова собственост, съобщи БТВ. През април 2017 г. Георгиев придобива апартамент срещу сумата от 293 хил. лв. Преди това имотът се продавал за над половин милион, констатира медията.", "date": "2019.04.02", "title": "Национални телевизии се \"надцакват\" за терасата на Пламен Георгиев"}
{"url": "https://www.faktor.bg/bg/articles/ruskata-zaplaha-shte-bade-tsentralna-tema-na-sreshtata-na-vanshnite-ministri-ot-nato-v-sasht", "text": "Срещата на външните министри на НАТО във Вашингтон в сряда и четвъртък ще се фокусира върху всички елементи на руските заплахи към алианса, като ще се търси съгласие за пакет от мерки за засилване на неговото военно присъствие в Черно море, заяви днес високопоставен американски представител, цитиран от Ройтерс и ДПА. Той говори пред репортери, но пожела анонимност. Според него натовският съюзник Турция остава важен партньор на САЩ, но намерението й да закупи руски зенитни комплекси С-400 поражда безпокойство. \"Нашите отношения не се свеждат до единствения въпрос за С-400, но С-400 е дълбоко проблематичен въпрос за САЩ\", добави служителят на Държавния департамент.  Той се срещна с репортерите малко преди срещата между американския президент Доналд Тръмп и генералния секретар на НАТО Йенс Столтенберг и каза, че алиансът \"остава силен и единен\". Дипломатът отбеляза, че на срещата на външните министри ще има \"честна дискусия относно споделянето на финансовото бреме\" в алианса.  \"Ще бъдат дискутирани всички елементи на руската заплаха\", каза той, като изброи сред тях военните намеси на Москва в Украйна и Грузия, в избори в други страни, отравянето на бившия руски разузнавач Сергей Скрипал във Великобритания и руската подкрепа за Венецуела.  Относно размера на войските на НАТО в Афганистан, дипломатът посочи, че в момента тече мирен процес и че всяко намаляване на военното присъствие в тази страна вероятно ще зависи от изхода на преговорите.", "date": "2019.04.02", "title": "Руската заплаха е централната тема на външните министри от НАТО в САЩ"}
{"url": "https://www.faktor.bg/bg/articles/krasimir-karakachanov-1-2", "text": "\"Преговорите за Ф-16 вървят. Американският конгрес трябва да разреши сделката с България. То до 2 млрд. долара може да продаде военна техника на българското правителството. След това започва уточняването на параметрите. Бройката на самолетите е 8, но това или следващото правителство може да реши сделка за още толкова, колкото е една ескадрила. МИГ-29 имат живот до 2030 г. Т.е. до 2025-2027 можем да ги свалим от употреба. Т.е., най-късно до 10 години ще свалим руската техника\". Това каза пред БНТ вицепремиерът и военен министър Красимир Каракачанов.   \"Отправих предложение към Валери Симеонов да седнем и да преговаряме за евроизборите. Получавам отговори от медиите. Аз имах желанието да се явим заедно като „Обединение патриоти“, но щом няма шанс, няма смисъл да преговаряме и на практика ще участваме сами и ще предложим Ангел Джамбазки за нов мандат в Европарламента. Мисля, че това, което показват изследванията, имаме шанс. 3% казват директно, че ще гласуват за Ангел Джамбазки\", каза още каракачанов.  \"Ако президентът Румен Радев наложи вето за закона за вероизповеданията, ще гласуваме \"за\", защото беше осакатен. Депутатите от БСП да не се крият, а да дойдат в парламента\", заяви вицепремиерът.", "date": "2019.04.02", "title": "Каракачанов контра на парламента: Ще подкрепя вето на Румен Радев по закона за религиите"}
{"url": "https://www.faktor.bg/bg/articles/novini/svyat/makron-es-ne-mozhe-da-bade-zalozhnik-na-krizata-s-brekzit", "text": "Френският президент Еманюел Макрон предупреди, че Европейският съюз не може да бъде \"заложник\" на кризата с Брекзит и заяви, че продължителното удължаване на срока за напускане на блока от страна на Великобритания \"не е сигурно\". Говорейки по време на визитата на ирландския премиер Лео Варадкар в Париж, френският лидер заяви:  \"ЕС не може да бъде заложник на разрешаването на дългосрочната политическа криза в Обединеното кралство\". Той добави, че Франция е \"отворена\" към удължаване на крайния срок за Брекзит при определени условия, но че това не е \"нито сигурно, нито автоматично“. „Повтарям го тук с убеждение\", каза френският президент.", "date": "2019.04.02", "title": "Макрон: ЕС не може да бъде заложник на кризата с Брекзит"}
{"url": "https://www.faktor.bg/bg/articles/obshtestvo/ulitsata/postradaliyat-v-katastrofata-pri-tunel-vitinya-e-s-opasnost-za-zhivota", "text": "Мъжът, пострадал в катастрофата между кола, тир и бус при тунел \"Витиня\" е приет в КАИЛ (Реанимацията) на УМБАЛ \"Св. Анна\" - София в тежко състояние. Това съобщиха от пресцентъра на болницата. Мъжът е с фрактура на двете бедрени кости, ребра, ръка, контузионен бял дроб и нарушено кръвообръщение. Има опасност за живота му. по-рано днес движението в тунел \"Витиня\" временно беше спряно заради тежката катастрофа. Инцидентът е станал около 17.16 часа. Пострадал е шофьорът на колата. Движението в района по АМ \"Хемус\" беше отклонен по стария път за София.", "date": "2019.04.02", "title": "Пострадалият в катастрофата при тунел \"Витиня\" е с опасност за живота"}
{"url": "https://www.faktor.bg/bg/articles/neochakvan-pod-na-vss-spasi-ot-nakazanie-sadiya-miroslava-todorova", "text": "Съдийската колегия на Висшия съдебен съвет (ВСС) спаси от наказание за бавно правосъдие съдия Мирослава Тодорова, дъобщи в. \"24 часа\". През февруари тричленен състав с докладчик Красимир Шекерджиев предложи на съдийката от Софийския градски съд да бъде отрязана заплата с 10% за 6 месеца. Колегията обаче не се съгласи. Шефът на Върховния административен съд (ВАС) Георги Чолаков на закрито заседание е поискал Тодорова да бъде понижена като съдия в Софийския районен съд за 1 г. По време на дебатите било предложено и друго наказание за съдийката - \"понижаване в ранг\". След изслушването й и няколко отлагания, едно изрично пожелано от шефа на Върховния касационен съд (ВКС) Лозан Панов, днес кадровиците стигнаха до финала на казуса. Да бъде понижена за 1 г. в Софийския районен съд поискаха 6 членове на ВСС (Георги Чолаков, Драгомир Кояджиков, Боян Новански, Боян Магдалинчев, Стефан Гроздев и Вероника Имова), но за да се приеме решение са необходими 8 гласа. Срещу този вариант на наказанието се обявиха Панов и членовете на ВСС Олга Керелска, Атанаска Дишева, Боряна Димитрова, Даниела Марчева, Севдалин Мавров и Цветинка Пашкунова. Не мина и наказанието за Тодорова \"понижаване в ранг\" с 5 гласа \"за\" и 8 \"против\". Третото предложение било най-леката от възможните санкции - \"забележка\". Него подкрепиха само 4-ма кадровици - Панов, Пашкунова, Керелска и Дишева. Тодорова бе изправена на дисциплинарен съд през 2016 г. по искане на Инспектората към ВСС за системни забавяния. Съдебните ревизорите провериха цялата работа на Тодорова, когато правораздаваше в Софийския районен съд, и установиха забавяния по стотици дела. Преди това инспекторите получиха сигнал срещу съдийката от главния прокурор Сотир Цацаров във връзка с искане на прокуратурата за разкриване на банкова тайна. Делото било по реда на Закона за кредитните институции. Съдът е длъжен да го реши за 24 ч, но Тодорова се забавила с месец. Решението за липса на наказание на съдийката може да бъде атакувано от инспектората пред ВАС.", "date": "2019.04.02", "title": "ВСС спаси от наказание съдия Мирослава Тодорова"}
{"url": "https://www.faktor.bg/bg/articles/belgiya-konfiskuva-346-kamiona-zaradi-prevozvach", "text": "Белгийската прокуратура е разпоредила да бъдат иззети 346 камиона на превозвача „Жост“ по обвинения в измама с плащането на социални осигуровки и трафик на хора, съобщиха местни медии, цитирани от БТА. Отбелязва се, че дружеството днес разполага с 240 камиона, от които вчера са били иззети 17 при акция на полицията. Според обвинението от 2014 до 2016 г. белгийското дружество е привлякло на работа около 1100 водачи от Източна Европа. Водачите получавали възнаграждение като в страната, от която са дошли. Белгийското дружество открило свои кухи представителства (т. нар. пощенски кутии) в Словакия и Румъния, за да набира работна ръка. Според прокуратурата по този начин водачите и белгийският бюджет са били ощетени с 55,3 милиона евро. В началото на разследването петима високопоставени представители на фирмата бяха задържани и впоследствие освободени под гаранция. По данни в сайта на засегнатото дружество историята му започва през 1958 г. в Белгия с 20 камиона. Днес то е регистрирано в Люксембург и има представителства почти във всяка държава от ЕС, както и в Тунис и Мароко. Новината за действията на белгийските власти идва в деня, в който Европейският парламент за пореден път ще се опита да постигне споразумение по промените в правилата за международните сухопътни превози. Институциите на ЕС се стремят да променят законодателството, за да осигурят на водачите по-добри условия и еднакво заплащане на труда.", "date": "2019.04.02", "title": "Белгия конфискува 346 камиона на превозвач с кухи представителства в Словакия и Румъния"}
{"url": "https://www.faktor.bg/bg/articles/eva-maydel-balgarskiyat-biznes-poluchava-dostap-do-novi-650-miliarda-evro", "text": "С приемането на Регламента по новата суперпрограма Invest EU надградих 5-годишните си усилия в рамките на този мандат в ЕП за осигуряване на повече възможности за българския бизнес. Invest EU е продължение на успешния модел на Плана „Юнкер“ с предлагане на гаранции от европейския бюджет за сфери и проекти с недостатъчно частни инвестиции. Очертаната рамка на програмата предвижда гаранция от поне 38 милиарда евро, с която очакваме да се мобилизират поне 650 милиарда евро за следващите 7 години в сфери като климат, изкуствени интелект, кръгова икономика, социално приобщаване и умения. Това заяви българският евродепутат Ева Майдел след приемането на Регламента за създаването на новата програма в Брюксел. Тя работи активно по законодателството, което беше гласувано в Комисията по икономически и парични въпроси. Според Ева Майдел рамката на бъдещата програма за инвестиции на ЕС обединява 14 различни програми в една, което ще улесни бизнеса и институциите, спестявайки им време и средства, които досега влагаха в проучване по коя програма да кандидатстват. „Изпитвам удовлетворение от факта, че в края на моя мандат България е сред отличниците в ЕС по привлечени средства от Плана Юнкер. През последните 3 години привлякохме почти 900 милиона лева по плана Юнкер, а българският бизнес показа изключителен потенциал в боравенето с финансовите инструменти на ЕС. Гордея се и с това, че подпомогнах създаването в България на първото по рода си в Европа консултантско звено в помощ на предприемачите за кандидатстване по финансовите инструменти и програми на ЕС. Само за няколко месеца от съществуването му звеното оказа експертно съдействие на над 300 бизнеса. Добрата алмагама между европейското финансово законодателство и ефективното му прилагане в България доведоха до конкретни резултати и успех за много български предприятия, което в крайна сметка е и смисълът на нашата работа като европейски депутати“, отбеляза още Ева Майдел.", "date": "2019.04.02", "title": "Ева Майдел: Българският бизнес получава достъп до нови 650 милиарда евро"}
{"url": "https://www.faktor.bg/bg/articles/bulgargaz-priklyuchi-parvata-protsedura-za-dostavka-na-priroden-gaz-na-po-niska-tsena", "text": "\"Булгаргаз\" ЕАД успешно приключи първата процедура за доставка на природен газ на по-ниска от утвърдената от КЕВР цена за второто тримесечие на 2019 г., съобщиха от дружеството. На проведения търг са били получени оферти от три компании. Предложените цени и на трите компании са били по-ниски от доставната цена по дългосрочния договор с основния доставчик за второто тримесечие на 2019 г., посочиха от Булгаргаз. \"Булгаргаз\" ЕАД ще сключи договор за доставка с класирания на първо място гръцка компания, която ще доставя газ от вътрешната система на Гърция. Тази компания е предложила най-ниската цена за доставка. Българските потребители на природен газ ще се възползват от новата по-ниска доставна цена през есенно-зимния период на 2019-2020 г., когато закупените на търга и съхранени количества в размер на 1 532 000 MWh ще бъдат доставени на крайните клиенти - както битовите потребители в страната, така и българската индустрия, посочват от \"Булгаргаз\". Планира се цялото количество да бъде нагнетено и съхранявано в газохранилището в Чирен. Това е първата тръжна процедура, която \"Булгаргаз\" ЕАД обявява за покупка на природен газ. Търгът е в резултат на извършен от \"Булгаргаз\" ЕАД подробен анализ на спот пазара на природен газ в Европа през 2019 г. Анализът е показал, че има условия и възможности за доставки в България на по-ниски цени от действащите в страната. Затова е било взето решение за провеждането на открита процедура за закупуване на природен газ, пише в съобщението.", "date": "2019.04.02", "title": "\"Булгаргаз\" приключи първата процедура за доставка на природен газ на по-ниска цена"}
{"url": "https://www.faktor.bg/bg/articles/ministar-petkova-zapozna-sindikatite-s-izpalnenieto-na-merkite-za-stabilizirane-na-tets-maritsa-iztok-2", "text": "Изпълнението на кратко-, средно- и дългосрочните мерки за стабилизиране на ТЕЦ \"Марица-изток 2\" бе в центъра на разговора на енергийния министър Теменужка Петкова с представители на Конфедерацията на независимите синдикати в България и Конфедерацията на труда \"Подкрепа\". Министър Петкова ги увери, че запазването на работата на комплекса \"Марица-изток\" е задача от първостепенна важност за правителството, съобщиха от пресцентъра на Министерството на енергетиката. Набелязаните краткосрочни мерки за стабилизиране на централата са изпълнени, е информира министърът. Тя е припомнила, че \"Български енергиен холдинг\" ЕАД закупи необходимите квоти за работата на ТЕЦ \"Марица-изток 2\" до март 2020 г. Проведени са няколко срещи с Комисията за енергийно и водно регулиране по отношение на използването от страна на ТЕЦ-а на така наречения Механизъм за компенсиране на разходите за критична инфраструктура. Такава възможност е предвидена в Закона за енергетиката. Министър Петкова е посочила, че тези разходи, в размер на около 500 млн. лв., са включени в обосновката на ТЕЦ-а за цените през новия регулаторен период.  Възможността да бъде капитализиран дългът на ТЕЦ \"Марица-изток 2\" е обсъдена с Главна дирекция \"Конкуренция\" в Европейската комисия, информирала още тя. Очаква се крайното решение за увеличаване на капитала на централата да бъде взето до средата на годината.  До края на юни \"Електроенергиен системен оператор\" ЕАД ще анализира пазара на електроенергия. Това е една от предвидените дългосрочни мерки за стабилизиране на ТЕЦ \"Марица-изток 2\", като анализът следва да послужи за разработване и нотифициране пред Европейската комисия на така наречения Механизъм за капацитет. Механизмите за капацитет са признат от ЕК легитимен метод, чрез който държавите-членки могат да гарантират сигурност на доставките. Намерението на Министерството на енергетиката е през есента на 2019 г. да депозира пред ЕК избрания механизъм, така че нотификацията от страна на комисията да стане факт до края на годината.  Министър Петкова е припомнла и получената безсрочна дерогация на ТЕЦ \"Марица-изток 2\", която също е необходимо условие за бъдещата й работа.", "date": "2019.04.02", "title": "Теменужка Петкова: Запазването на \"Марица-изток 2\" е първостепенна задача за кабинета"}
{"url": "https://www.faktor.bg/bg/articles/strandzhanskiyat-manov-med-veche-e-s-ofitsialno-zashtiteno-naimenovanie-za-proizhod-v-es", "text": "Осми хранителен продукт от България беше включен от Европейската комисия в списъка със защитени наименования за произход на Европейския съюз - това е Странджанският манов мед. Продуктът „Странджански манов мед\" , наричан още „Maнов мед от Странджа\", е с тъмнокафяв цвят и се добива в района на Странджа, който е част от мрежата от защитени зони в ЕС „Натура 2000\". Пчеларството отдавна е важен поминък в региона, доказателство за което са още съществуващи тръвни и дънери с пчели, които датират от края на 19 век. Комисарят по земеделие и развитие на селските райони Фил Хоган и комисарят по цифровата икономика и цифровото общество Мария Габриел ще връчат официално утре в Брюксел сертификата за вписването на г-н Манол Тодоров, председател на пчеларско сдружение „Странджански манов мед\" и г-жа Елка Божилова, представител на Министерството на земеделието, храните и горите на Република България. Странджанският манов мед ще се присъедини към повече от 1445 други продукти, които вече са защитени в базата данни.", "date": "2019.04.02", "title": "Странджанският манов мед вече официално е защитено наименование за произход в ЕС"}
{"url": "https://www.faktor.bg/bg/articles/ikonomika/biznes/fitch-povishi-perspektivata-pred-reytinga-na-balgarskata-banka-za-razvitie", "text": "Международната рейтингова агенция Fitch повиши перспективата на дългосрочния кредитен рейтинг на Българската банка за развитие от „BBB\" със стабилна на „BBB\" с положителна перспектива. Това е най-високият възможен кредитен рейтинг за финансова институция в България. Оценката на рейтинговата агенция се базира на надеждната подкрепа на суверена - българската държава, на добрите финансови резултати на ББР, както и на ролята й в подкрепа на икономическата политика на правителството. Положителната перспектива показва наличието на баланс в рисковете, свързани с оценяването на кредитния рейтинг. В съобщението на агенцията е посочено, че в случай на следващо повишение на рейтинга на България този на ББР най-вероятно също ще бъде повишен.  Към края на 2018 г. активите на Българската банка за развитие нараснаха с 22% спрямо същия период на 2017 г. и надхвърлиха нивото от 3 млрд. лв. Банката поддържа най-високите нива на ликвидност и капиталова адекватност в българската банкова система: капиталовата й адекватност възлиза на 40,5% при средно 20%, като коефициентът на ликвидно покритие е над 1300% при средно 228%. Предоставените на бизнеса кредити през 2018г. са в размер на почти 400 млн. лв. - в сравнение със 120 млн. лв. за 2017, а броят на подкрепените предприятия чрез он-лендинг програмите на ББР нарастна 4 пъти.  През 2018 г. банката е договорила дългосрочен инвестиционен ресурс на стойност над 1,5 млрд. евро от чуждестранни финансови институции, сред които Китайската банка за развитие и Китайската ексим банка. ББР си партнира активно също с Европейската инвестиционна банка, Банката за развитие към Съвета на Европа, Немската банка за развитие KfW и др.  Бяха създадени и три нови дъщерни дружества на Българската банка за развитие - Фонд за капиталови инвестиции, ББР Лизинг и ББР Факторинг, които заедно с Националния гаранционен фонд и Микрофинансиращата институция „Джобс\" превръщат институцията в пълноценна финансова група.", "date": "2019.04.02", "title": "Fitch повиши перспективата пред рейтинга на Българската банка за развитие"}
{"url": "https://www.faktor.bg/bg/articles/ikonomika/turizam/darzhavata-predlaga-na-hotelierite-pri-dve-noshtuvki-tretata-da-e-bezplatna", "text": "При две платени нощувки през април и май туристите да получават трета безплатна за сметка на хотелиерите, предлага на бизнеса Министерството на туризма. Ведомството смята, че по този модел ще се стимулират пътуванията и ще се насърчат хората да преоткрият възможностите за почивка в България, а активният зимен и летен туристически сезон ще се удължи, съобщи министерството. Инициативата носи името \"Неочаквана ваканция\", а ведомството на Ангелкова приканва всички хотелиери, които искат да се включат, да се регистрират на сайта на кампанията. До този момент в списъка на \"Неочаквана ваканция\" са се включили 4 хотела - три се намират в Слънчев бряг и един в Поморие.", "date": "2019.04.02", "title": "Ангелкова стимулира туризма с безплатни нощувки"}
{"url": "https://www.faktor.bg/bg/articles/tol-taksite-nyama-seriozno-da-povliyayat-na-tsenite-na-stokite", "text": "\"Тол таксите няма да се отразят сериозно на цените на стоките\", каза пред журналисти в Сливен министърът на регионалното развитие и благоустройството Петя Аврамова, съобщава БТА. Според нея, твърденията за голямо увеличение са спекулация. Тя обясни логиката на определяне на тол тарифите - в категорията от 3.5 до 12 тона, които са най-масовият транспорт и осъществяват вътрешния превоз на стоки, ще бъдат с по-ниски тарифи, така че да не се отрази на цените на хранителните продукти. Според изчисленията в потребителската кошница най-голямо отражение ще има спрямо цените за минерална вода и безалкохолните напитки - около 4%. В другата категория - тежкотоварни, важи принципът, че който руши и замърсява повече, ще плаща повече. В третата категория попадат автобусните превози, които са с ниска тол тарифа, защото те изпълняват и социална функция. Тези средства, които държавата взима под формата на винетна такса, ще бъдат заплащани като тол тарифи. Преразпределението ще бъде вътрешно в сектора, като който пътува повече, ще заплаща повече, защото таксата е на база изминато разстояние. В понеделник са били проведени първите срещи с превозвачите, като министърът очаква накрая да бъде постигнат консенсус. След като министерството предостави поискана от превозвачите информация, ще бъдат насрочени нови срещи, вероятно следващата седмица. „До 2020 година МРРБ има готовност да размрази обекта \"Пречиствателна станция за питейни води в Сливен\", да бъде актуализиран проектът, да бъдат довършени останалите десет процента от него”. Това каза още министър Аврамова. На 25 март ВиК - дружеството е подало апликационна форма по ОП \"Околна среда\", като определените за област Сливен средства са в размер на над 112 милиона лева без ДДС.", "date": "2019.04.02", "title": "Министър Аврамова: Тол таксите няма сериозно да повлияят на цените на стоките"}
{"url": "https://www.faktor.bg/bg/articles/obshtestvo/ulitsata/mon-bez-zadalzhitelna-matura-po-matematika", "text": "Министерството на образованието и науката /МОН/ не предвижда въвеждането на задължителна матура по математика, заяви днес образователният министър Красимир Вълчев. За втора задължителна матура настояха работодателите от Асоциацията на индустриалния капитал в България и обосноваха това с недостига на инженерни кадри у нас. „Засега не предвиждаме да предложим промяна в Закона за предучилищното и училищното образование, което не означава, че не се вслушваме в становището на бизнеса, но ще търсим други инструменти, с които да мотивираме интереса на учениците към математиката“, коментира Красимир Вълчев. Той посочи като добър индикатор ръстът на учениците, които тази година са пожелали да се явят на матура по математика, макар техният брой да е все още малък. Образователният министър добави, че следващата година за първи път в страната ще има външно оценяване на знанията по математика след десети клас. Според него все повече изпити у нас ще стават интегрални и в образователната ни система ще се залага на повече интердисциплинарност, а не толкова на знания по определен предмет. „През тази година със Закона за държавния бюджет на училищата са предоставени допълнително средства за организиране на дейности по интереси и обобщените данни показват, че 60 на сто от тези занимания са в областта на математиката, техниката и природните науки“, подчерта министърът на образованието. Красимир Вълчев заяви, че в следващите двайсет години се очаква повсеместен недостиг на специалисти и все по-малко българи ще се включват в пазара на труда. „Затова предизвикателствата пред образователната система са да обхванем, задържим и приобщим всички деца, както и да осигурим модернизация на системата, да направим преход от документа към креативния учител“, убеден е министърът.", "date": "2019.04.02", "title": "МОН: Без задължителна матура по математика"}
{"url": "https://www.faktor.bg/bg/articles/vkaraha-v-zatvora-vuycho-i-pastrok-bludstvali-s-13-godishno-momiche-navrah-velikden", "text": "Вуйчо и пастрок влизат в затвора, след като срещу тях беше повдигнато обвинение за блудство с 13-годишно момиче. Гаврата с детето се разкрива през пролетта на 2015 година. По това време доведеният баща на момичето Петър Александров посегнал за първи път на детето, което веднага уведомило майка си за случилото се. Последвал скандал между двамата възрастни, като подсъдимият заплашил съпругата си, от която имали обща дъщеря, да не ходи да се оплаква с полицията, „за да не стане по-лошо“. Поради тази причина жената не посмяла да се обърне към органите на реда. Няколко седмици по-късно обаче Александров решил да утоли сексуалните си страсти, докато гостувал със семейството си на вуйчото на детето - Николай Георгиев, в дупнишкото село Яхиново. След стабилна почерпка навръх Великден, пастрокът и вуйчото замъкнали 13-годишното дете в една от стаите и започнали да се гаврят с него. Двамата мъже, които имат и други присъди за блудство, били заварени със свалени гащи пред детето. В продължение на повече от час те опипвали невръстното момиченце, а свидетел на случилото се станал гост на празника. Веднага след случая е двамата мъже били задържани, а от вчера вече те са с наложени присъди от Кюстендилския окръжен съд. Пастрокът Петър Александров е осъден на 8 години затвор при „строг“ режим на изтърпяване, а вуйчото Николай Георгиев влиза също на топло за 4 години в затвора. Двамата напълно са признали вината си и са сключили споразумение с прокуратурата. Решението е окончателно и не подлежи на обжалване.", "date": "2019.04.02", "title": "Вкараха в затвора вуйчо и пъстрок, блудствали с 13-годишно момиче навръх Великден"}
{"url": "https://www.faktor.bg/bg/articles/petak-13/prevrashtat-sbzh-v-putinska-podloga-propagandirat-hibridnoto-dvizhenie-za-mir-na-abv", "text": "Съюзът на българските журналисти тотално  се обезличава като независима и надпартийна творческата организация, превръщайки се в подлога на путински партии и хубридната война, която Кремъл води срещу България. Водещата роля за падението на СБЖ естествено се дължи на неговия председател Снежана Тодорова. Съюзът се оказа забъркан и в поредната хибридка, която се опитват да представят на българите като Движение за мир. Инициативата за него тръгна от АБВ и нейния лидер Румен Петков, но се оказа, че СБЖ е част от организаторите. Това става ясно от официалната покана, разпратена до медиите от АБВ и СБЖ, които утре от 11 часа в клуб „Журналист” в столицата ще представят Движение за мир. Неговата основна цел е под привидната форма да пазим мира. Имат дори идея да се проведе и национален референдум в тази посока. В същото време мълчат, че Черно море се превръща от Кремъл в руско, а Крим - в ядрена база срещу Европа. Ето как първият български военен представител в НАТО ген. Съби Събев коментира идеята на АБВ и СБЖ за създаване на Движение за мир: „Аз не съм политик и не ми се ще да давам политически оценки. Но мога да дам експертна оценка, че това застрашава и подронва устоите на националната сигурност на България, която е с много ясно реализиран приоритет и тя трябва да го отстоява и развива, а не да прави крачка назад. Какво е това движение за мир! Нима НАТО не иска мир? Нима НАТО е агресивен съюз? Нека се запознаят с политиките на НАТО, да прочетат много внимателно стратегическата концепция на Алианса, да проследят действията на организацията, операциите, които провежда и пр., за да издигат някакви нови идеи за мир. стабилността и сигурността, особено в нейната зона на отговорност, както и извън нея. И това е доказано в 70-годишната история на организацията. Защото, ако не беше сдържащият потенциал на НАТО, най-вероятно студената война щеше да стане \"гореща\". НАТО реално предотврати тази гореща война и слава Богу тя си остана само в стадий \"студена\". Притегателната сила на Алианса се състои именно в това -  отстояването на демократичните ценности, правата  и свободите на хората и тяхната защита. Това е един широк съюз от демократични държави, които строго спазват тези демократични ценности – лични права и свободи, върховенство на закона, пазарна икономика, държавен суверенитет и пр., на които се базира просперитетът на нациите, особено от Западна Европа. Държавите членки от Източна Европа има още какво да учим в отстояването и реализирането на демократичните ценности, защото не се приобщаваме достатъчно бързо към западните стандарти на икономическо развитие, свобода словото, върховенството на закона и т.н. И това много ясно трябва да се каже. А такива призиви, които издига една или друга политическа партия, трябва просто да се разобличават като неадекватни и продиктувани от интересите на страни, извън НАТО.” В случая АБВ не е просто политическа партия, а крайно пропутинска и дори единствената българска формация, която е подписала с „Единна Русия”  меморандум за общи политически действия. Така СБЖ се превръща в жалък инструмент на Кремъл срещу българските интереси. Най-циничното е, че това едва ли е позицията на редовите му членове, със сигурност никой не се е допитал до тях. Но шефът на съюза, осветена като агент на ДС, открито подкрепя през последните години хибрудните руски политики срещу България. Преди месец поднесе цветя на паметника на съветския окупатор на България, а преди седмица се включи в пропагандна инициатива на Руското посолство, представяща „постиженията” на Крим след анексирането му.", "date": "2019.04.02", "title": "Превръщат СБЖ в путинска подлога – пропагандират хибридното Движение за мир на АБВ"}
{"url": "https://www.faktor.bg/bg/articles/stroyat-nay-visokata-sgrada-v-zapadna-evropa-v-grad-sas-7-000-zhiteli", "text": "Pъĸoвoдcтвoтo нa мoдния гигaнт Веѕtѕеllеr cи e пocтaвилo интepecнa цeл, ĸoятo нямa oбщo c тexния бизнec - дa пocтpoи нaй-виcoĸaтa cгpaдa в Зaпaднa Eвpoпa пpи тoвa дa гo нaпpaви в мaлъĸ гpaд в Дaния c eдвa 7000 житeли, съобщава Money.bg.  Πpeди ĸoмпaниятa дa oбяви cвoитe плaнoвe зa изгpaждaнeтo нa 320-мeтpoв нeбocтъpгaч, вepoятнo нe мнoгo дaтчaни ca имaли пpeдcтaвa ĸъдe тoчнo ce нaмиpa гpaдчeтo Бpaндe, paзĸaзвa Тhе Guаrdіаn. Идeятa нa Веѕtѕеllеr e пoвeчe aмбициoзнa, ĸaтo в cлyчaй, чe тя ce ocъщecтви, здaниeтo щe бъдe пo-виcoĸo oт нaй-виcoĸaтa cгpaдa в Лoндoн - Ѕhаrd, и щe бъдe нa пъpвo мяcтo в Зaпaднa Eвpoпa. Πpoeĸтът зa нeбocтъpгaчa e дeлo нa дaтcĸoтo apxитeĸтypнo cтyдиo Dоrtе Маndruр, a ceгa пpeдcтoи дa зaпoчвaнe и cтpoeжът, пишe Вuѕіnеѕѕ Іnѕіdеr. \"Hиe cмe мнoгo дoвoлни, чe плaнoвeтe ни бяxa oдoбpeни oт мecтнитe влacти и cмe гopди oт пoдĸpeпaтa, ĸoятo пoлyчи нaшия пpoeĸт нa мecтнo нивo\", ĸaзвa пpoджeĸт мeниджъpът нa Веѕtѕеllеr Apдepc Kpьoг в oфициaлнo cтaнoвищe. Избopът нa мaлĸoтo дaтcĸo гpaдчe нe e cлyчaeн. Имeннo oт Бpaндe вoди нaчaлoтo cи мoднaтa ĸoмпaния, ĸaтo тaм ceмeйcтвoтo нa нacтoящия глaвeн изпълнитeлeн диpeĸтop Aндpec Xoлx Πoвлceн oтвapя пъpвия cи мaгaзин зa дpexи пpeз 1975 гoдинa. Днec Aндpec e нacлeдниĸ нa мoдния гигaнт и e нaй-бoгaтият чoвeĸ в Дaния c нeтнo cъcтoяниe oт 7,2 милиapдa дoлapa.", "date": "2019.04.02", "title": "Строят най-високата сграда в Западна Европа в град със 7 000 жители"}
{"url": "https://www.faktor.bg/bg/articles/dva-novi-varianta-za-ogranichiteli-na-myastoto-na-perkite-po-graf-ignatiev", "text": "Експертният съвет към главния архитект на София е избрал два варианта за монтиране на ограничители за пешеходците по ул. \"Граф Игнатиев\". Досегашните ниски пирамиди, които бяха сравнявани с \"перки на акули\", ще бъдат премахнати заради няколко инциденти с минувачи, които пострадаха при ненадейно спъване в тях. Избраните два модела представляват минималистични метални маркиращи елементи тип \"габърчета\", които се предлагат в три размера - с диаметър от 100 до 150 мм и с височина от 16 до 35 мм след монтаж. Илюстрациите от \"А.Д.А.\" показват, че ограничителите могат да се монтират в плочите по пътното платно на \"Граф Игнатиев\" или да бъдат поставени между и по \"перките\" от бетон. Вторият вариант, предпочетен от експертния съвет, е колче от лят чугун тип \"Болард\", което ще се достави от румънски производител, с височина от 400 до 640 мм. Окончателният избор ще бъде обявен до 13 април, след като се направят проби на място. На дирекция \"Зелени системи\" е възложено да предложи вариант за кашпи, които да бъдат обсъдени като допълнителен маркиращ елемент.", "date": "2019.04.02", "title": "Два нови варианта сменят перките на \"Граф Игнатиев\""}
{"url": "https://www.faktor.bg/bg/articles/krayat-na-edna-bezpretsedentna-manipulativna-lazha-v-amerika", "text": "Вече е очевидно, че докладът на Мюлер е голямо срамно петно и ще остане като такъв в американската история. Това, което се случи, беше двегодишен заговор на демократическата партия, основната преса и което е най-най-тревожно, на министерството на правосъдието и голяма част от разузнавателната общност, включително ФБР и ЦРУ, целящ отстраняването на легитимно избран американски президент. Да започнем с пресата. Способният анализатор Лий Смит е написал много точно в списанието „Таблет”: „Нищо от случилото се през последните две години не би било възможно без участието на пресата като незаменим партньор в най-големия политически скандал за едно поколение“. Цялата мейнстрийм преса, включително „Ню Йорк Таймс“, „Вашингтон пост“, „Лос Анджелис Таймс“, CNN и MSNBC, „Новата република“, „Атлантик“, „Слейт” и „Салон“ и безброй други, бяха ежедневно заети с разпространяването на лъжливи наративи и откровени фалшиви новини и са достойни за наградата Пулицър за своите лъжи. В продължение на две поредни години те убеждаваха обществеността, която все още ги чете или следи, че е само въпрос на време безчестният и свален от поста си предател Доналд Тръмп да бъде изведен от Белия дом и изпратен  в затвора. Всички тези твърдения не се опираха на  никакви доказателства, а само на фалшива информация, платена от Хилари Клинтън. Повечето от тези хора продължават да отричат собствената си крещяща нечестност, но историята няма да им прости. А какво да кажем за политическата класа? Знаем, че много републиканци никога не са били привърженици на Тръмп, но нямаше нито един демократ за тези две години, който да се изправи и да каже „Спрете тази безсмислена атака!”. Затова нека не се учудваме, че сега това е партията, която иска да забрани пътуването със самолет и да спре кравите да се оригват! Освен това, остава и казусът с Хилари Клинтън, която изтри официална електронна поща, постави нелегален компютърен сървър и унищожи безнаказано правителствени доказателства. Как е възможно такава дълбоко корумпирана личност не само да избeгне наказателното преследване, но и да създаде и по някакъв начин да управлява и контролира целия този фалшив наратив. Сега намесата на втори специален прокурор е абсолютно задължителна, особено след като вече знаем, че американските граждани са шпионирани заради фалшивата информация, платена от Клинтън и предоставена на съда по Закона за наблюдение на чуждите разузнавателни служби  не веднъж, а три пъти. И в рамките на това разследване, специалният прокурор трябва да разгледа внимателно ролята във всичко това, която изигра Джо Байдън, както и самият президент Обама. И накрая, Конгресът трябва да направи анализира по-сериозно (сенаторът Греъм от комисията за съдебната власт вече обеща това,) демонстрираната корупция на най-високите нива на правоприлагането и разузнаването. Как беше възможно Джон Бренън, шеф на ЦРУ, да твърди, че Тръмп е руски шпионин на базата на нулеви доказателства. Или директорът, както и заместник-директорът на ФБР да работят усърдно и често дори да лъжат, с цел да свалят Тръмп. И защо разследването на Мюлер отне две години, когато беше ясно, че не е извършено престъпление. На тези и много други въпроси за широко разпространената корупция на най-високо ниво в американското правителство трябва да се отговори, преди американците да могат да се върнат към ежедневните си грижи. Едва тогава ще може да се каже, че тези травматични две години са приключили.", "date": "2019.04.02", "title": "Краят на една безпрецедентна манипулативна лъжа в Америка"}
{"url": "https://www.faktor.bg/bg/articles/obyaviha-za-nezakonno-ot-dnes-imeto-na-partiya-zelenite", "text": "Използването на името на Политическа партия „Зелените“, която е част от коалицията „Демократична България“, вече е незаконно след окончателното решение на Върховния касационен съд (ВКС). Това заяви Христо Николов, член на политическия съвет на „Партия на зелените“, която организация е спечелила делото за автентичност на 26 февруари 2019 г. Според съда използването на „Зелените“ в името на партията е незаконно още от 2008 г. насам и трябва да го сменят, в противен случай ще се постанови заличаването ѝ. Решението на Софийски градски съд и потвърдено от ВКС е, че осъжда политическа партия „Зелените“, регистрирана по фирмено дело №622/2008 г. , да преустанови носенето и служенето с наименованието политическа партия „Зелените“ по иска на политическа партия „Партия на зелените“, регистрирана по ф. дело 114/2001 г. и да заплати 300 лв. разноски по делото. \"При лингвистична, семантична и граматическа съпоставка на вписаните наименования на двете партии, настоящата инстанция намира, че е налице пълно съвпадение на наименованията\", се казва още в решението на съда. И подчертава, че не се допуска повтаряне на наименованието или абревиатурата на друга партия, както и прибавянето към тях на думи, букви, цифри, числа. \"При фонетичната и граматическа съпоставка на пълните наименования на двата правни субекта - Политическа партия „Партия на Зелените “ и Политическа партия “Зелените“ е невъзможно да бъде установена разлика в двете наименования\", категорични са магистратите.   Така те се съгласяват с нашата жалба от \"Партия на зелените\", че законът гарантира правото на изключителен носител на името по-рано регистрирана партия и отстраняват грешката, която е допуснал Софийският градски съд, регистрирайки \"Зелените\" през 2008 г., обясни Христо Николов. Нашата „Партия на зелените“ е основана през 2001 г. и само тя може да използва името, допълни той. „Да не си мислят, че ако използват други наименования със „зелен“, като например „Зелен алианс“ или „Зелена алтернатива“, номерът им ще мине. Има една „Партия на зелените“ и това е нашата“, подчерта Николов. “Въпреки че всички са информирани за окончателното решение на ВКС преди повече от месец, медии продължават да рекламират ПП “Зелените” абсолютно незаконно. Вече са записани няколко репортажа, в които с огромни букви е изписано “Зелените”, каза Николов. Той очаква ЦИК да спре репортажите за незаконните екополитици във връзка с предстоящите европейски избори. Николов призова медиите да не използват името на партия „Зелените“, защото при всяко нарушение ще информират ЦИК и съда да налагат санкции. „Партията на зелените“ ще участва самостоятелно на предстоящите избори за Европейски парламент на 26 май 2019 г., като ще излъчи собствена листа от кандидати.", "date": "2019.04.02", "title": "Обявиха за незаконно от днес използването на името \"Партия на зелените\""}
{"url": "https://www.faktor.bg/bg/articles/timoshenko-izborite-v-ukrayna-sa-farshifitsirani", "text": "Класиралият се на трето място кандидат за президент на Украйна Юлия Тимошенко нарече резултатите на действащия държавен глава Петро Порошенко фалшифицирани, предаде ТАСС. „Мога твърдо да кажа, че те не просто са фалшифицирани, а направо изкривени“, каза тя на пресконференция, на която осъди „мръсните технологии“. „Една от тези технологии е регистрирането на 39 кандидати, за да се разхвърлят гласовете и за да има шанс Порошенко да стигне до втори тур“, подчерта бившата украинска премиерка. На първия кръг от изборите в неделя Тимошенко получи малко над 13% от гласовете. На балотаж на 21 април срещу Порошенко (16%) ще се изправи комикът Владимир Зеленски, който получи най-голяма подкрепа - 30 на сто. Тимошенко заяви, че не подкрепя нито Зеленски, нито Порошенко за втория тур.", "date": "2019.04.02", "title": "Тимошенко изригна: С фалшификации пратиха Порошенко на балотаж"}
{"url": "https://www.faktor.bg/bg/articles/antichnite-pametnitsi-v-skopie-ostavat-s-ugovorkata-che-sa-drevnogratski", "text": "Премиерите на Македония и Гърция Зоран Заев и Алексис Ципрас заявиха, че паметниците от проекта на бившия македонски премиер Никола Груевски „Скопие 2014“ ще останат столицата на югозападната ни съседка, но на тях ще бъдат сложени табелки, на които ще се обяснява, че са част от античната история на Гърция и принадлежат на древногръцката цивилизация, предава скопското електронно издание „Сакам да кажам“. „Паметниците от „антична Македония“ са част от гръцкото антично минало и култура. Тези паметници принадлежат на света. Ние сме горди от това, че ги има. Ще ни бъде драго на тях да се отбележи, че принадлежат на гръцката цивилизация“, заяви Ципрас по време на историческото първо официално посещение на гръцки премиер в Македония.", "date": "2019.04.02", "title": "„Античните“ паметници в Скопие остават с уговорката, че са древногръцки"}
{"url": "https://www.faktor.bg/bg/articles/sadat-opravda-stsenarista-na-slavi-koyto-skasa-snimkata-na-rosen-plevneliev", "text": "Софийският административен съд оправда сценариста от \"Шоуто на Слави\" Филип Станев, който през 2016 г. скъса в ефир снимка на тогавашния президент Росен Плевнелиев и го нарече \"политически труп. Новината съобщи водещият на шоуто Слави Трифонов във Фейсбука си.  \"Става въпрос за случая, в който моят колега Филип Станев скъса в ефир снимката на президента Плевнелиев. Не знам дали си спомняте този случай, не знам дали си спомняте и този президент. Ако не си го спомняте този президент, може да се поразровите из светската хроника – днес ще го откриете там, отговаря за астрология и метеорология. Та, с решение номер 2221 от 29.03.2019 г. съдът защити невербалната свобода на изразяване на Филип Станев и постанови, че не са нарушени нито законите, нито Конституцията на страната\", написа в социалната мрежа Трифонов.", "date": "2019.04.02", "title": "Съдът оправда сценариста на Слави за скъсаната снимка на Росен Плевнелиев"}
{"url": "https://www.faktor.bg/bg/articles/koyto-zagubi-istanbul-gubi-i-turtsiya", "text": "Изречението \"Който спечели Истанбул, печели цяла Турция\" принадлежи на Ердоган. Неговият възход започна през 1994 година с избирането му за кмет на милионния град. В неделя обаче партията на Ердоган претърпя поражение на местните избори. Тъкмо поради това, че изборите бяха изцяло подчинени на национални теми, Партията на справедливостта и развитието (ПСР) загуби гласове в цялата страна. Нито един от десетте най-големи града в Турция няма да бъде управляван от Ердогановата партия през следващите пет години. Най-горчива бяха загубите в Анкара и в Истанбул, защото партията на президента вече няма да може по същия начин да използва мрежите си от връзки, покровителствани досега от ПСР. Партията на Ердоган все още е най-силната партия в страната - и то още от 2002 година насам. Може би се задава нова партия в политическия център? В неделя обаче, политическата карта на Турция се промени. Сега ПСР остава най-силна политическа сила само в половината от всичките 81 турски провинции. Очевидно партията е надхвърлила зенита си. Многократно Ердоган се оплакваше от \"преумора\" в партийните редици. В ПСР междувременно има предостатъчно \"дисиденти\", които са готови да основат нова партия в десния политически център и да се завърнат към реформаторските идеи, с които едно време беше създадена ПСР. И Ердоган има значителна заслуга за това развитие. С поведението си той успя да си създаде врагове сред голяма част от политиците. Местните избори се превърнаха в референдум за управлението на Ердоган, чийто правомощия на държавен глава бяха разширени през лятото на 2018 година. Сега идва и отмъщението за това, че си присвои цялата власт. Колкото по-силно турците усещат на гърба си последствията от икономическата криза, толкова по-бързо спада популярността на Ердоган. Победите на опозицията на тези местни избори обаче не променят нищо по отношение на властта в Анкара. Те не ограничават обширните компетенции на президента. Като правителствен ръководител той дори може да ограничи притока на пари към градовете. Все още актуална си остава и заплахата му, че няма да признае част от изборните резултати и може за пореден път да назначи служебни кметове. Въпреки това натискът над Ердоган расте. Но следващите избори са чак след четири години.", "date": "2019.04.02", "title": "Който загуби Истанбул, губи и Турция?"}
{"url": "https://www.faktor.bg/bg/articles/novini/svyat/-feysbuk-obmislya-da-pusne-stranitsa-za-visokokachestvenata-i-dostoyna-za-doverie-zhurnalistika", "text": "\"Фейсбук\" работи по създаването на \"страница с новини\" на платформата си с цел да подкрепи финансово \"висококачествената и достойна за доверие\" журналистика. Това заяви основателят на социалната мрежа Марк Зукърбърг, цитиран от Франс прес. \"Искаме това да позволи на преден план да се поставя висококачествената и достойната за доверие информация\", каза Зукърбърг по време на дискусия с Матиас Дьопфнер, президента на германския медиен гигант Аксел Шпрингер.  Според него 10 до 15 процента от потребителите на \"Фейсбук\" (сега те са 2,3 милиарда души) ще бъдат заинтересовани от новото пространство, посветено на новините. Без да навлиза в детайли за формата на тази нова оферта, Зукърбърг просто уточни, че тя се нуждае от известен подбор сред публикуваната информация и добави, че се надява да я изгради заедно с големите медийни групи. Зукърбърг увери, че тази оферта ще позволи да се участва финансово в трудния преход на медийните групи към цифровите технологии. \"Съществува истинска възможност да се предложи на редакторите по-добро комерсиализиране на тяхното съдържание посредством отделна информационна услуга, отколкото чрез потока от новини на Фейсбук\", каза Зукърбърг и допълни, че Фейсбук може да има директни връзки с издателите, за да се увери, че тяхното съдържание е на разположение. Запитан за възможността социалната мрежа да плаща лиценз за експлоатация, което ще й позволи да финансира използването на статии от пресата, Зукърбърг отговори, че \"това е със сигурност нещо, което трябва да е предмет на размисъл\". Той освен това каза, че не иска да превърне Фейсбук в \"издател\" и пледира за партньорски статут с пресата. \"Няма да имаме журналисти, които да се занимават с новините\", уточни той.", "date": "2019.04.02", "title": "\"Фейсбук\" обмисля да пусне страница за \"висококачествената и достойна за доверие\" журналистика"}
{"url": "https://www.faktor.bg/bg/articles/novini/balgariya/prouchvane-nay-mnogo-romi-balgaromohamedani-i-turtsi-rabotyat-izvan-balgariya", "text": "Почти всеки трети българин (29%) е работил в друга страна от ЕС или има роднини, които работят или са работили там през последните 5 години, сочат данните от национално проучване на „Афис“. 18,9% от анкетираните отговарят, че те или друг член от домакинството им е работил през последните 5 години в страни от Европейския съюз. Сумарно близо една трета от пълнолетното население временно или за постоянно е работило на европейски трудов пазар. Парадоксално, но „най-европеизираните“ българи на практика са ромите, българомохамеданите и турците. Данните от изследването показват, че членове на българските домакинства, които работят в други страни на ЕС са: 28,9%  българи, 59,5%  българи-мюсюлмани (помаци), 50,9% роми, 45,9% турци. Образователната характеристика, очертана от Евростат, показва, че България се отличава от останалите източноевропейски страни с тенденция за нарастване именно на ниско квалифицираната емиграция към други страни-членки. 33% спрямо 6 милиона пълнолетно население, т.е. 2 милиона, живеят в ЕС. Данните на Евростат, които сумират национални статистики за пребиваващите граждани на едни страни-членки в други, сочат, че българите в ЕС са около 900 хиляди; други данни от експертен тип  (оценки на нашите посолства в ЕС) вдигат това число над два пъти – до 2.1 милиона.", "date": "2019.04.02", "title": "Проучване: Най-много роми, българомохамедани и турци работят извън България"}
{"url": "https://www.faktor.bg/bg/articles/maya-manolova-obyavi-kray-na-dvoyniya-standart-pri-hranite-v-es", "text": "Огромен успех за България в битката с двойния станадарт при храните. Тази новина обяви омбудсманът Мая Манолова в предаването “Плюс минус” по Нова тв. По думите й ще се сложи край на производството на храни с една и съща марка, но с различно качество. Това е победа на гражданите на Европа, заяви тя. Извървяхме дълъг път. Водя тази битка от повече от две години и половина. Подадохме петиция в европарламента, организирах форум в рамките на българкото европредседателство, именно на него бяха обявени промените в законодателството. Ще се приключи с тази обидна практика за продажба на храни с по-лошо качество, коментира тя. Тази практика ще бъде обявена за измамна. Фирмите ще бъдат глобявани с до 10 милиона евро, каза Мая Манолова.", "date": "2019.04.02", "title": "Мая Манолова обяви край на двойния стандарт при храните в ЕС"}
{"url": "https://www.faktor.bg/bg/articles/inspektoratat-prekrati-proverkata-sreshtu-lozan-panov-ne-otkri-narusheniya", "text": "Инспекторатът към Висшия съдебен съвет (ИВСС) прекрати проверката си срещу председателя на Върховния касационен съд (ВКС) Лозан Панов и обяви, че не е открил данни за нарушения, съобщава lex.bg. Поводът Панов да бъде проверен от инспектората беше проверката, възложена от самия него на делата за мерките за неотклонение на бившата кметица на „Младост“ Десислава Иванчева и заместничката ѝ Биляна Петрова в Апелативния специализиран наказателен съд (АСНС). Заради нея 11 съдии от АСНС писаха на ВСС и поставиха два въпроса на кадровия орган. Първият беше: „Правомерно и допустимо ли е да се нарежда проверка включваща и неприключило производство по чл.270 от НПК, в срока на произнасяне на компетентния съд, без никакви данни и посочване на каквито и да е фактически основания за отклонения в разписаните правила за организацията на дейността на съдебния орган, и съставлява ли това опит за оказване на влияние върху вътрешното убеждение на съдиите, на които предстои да се произнесат по спорния предмет?“. А вторият – дали това „съставлява проява на тенденциозно отношение към специализираните съдилища и в частност към АСНС, предвид обстоятелството, че спрямо никой друг съдебен орган в страната, не са били предприемани проверки при идентични условия?“. Това накара колегията да поиска от апелативните спецсъдии да кажат нарушена ли е била всъщност независимостта им с тази проверка. А отговора, който получиха, беше: „Не твърдим и в становището си не сме твърдели, че е нарушена независимостта ни (изводима от понятието „проверка за независимост“ по чл. 175к, ал. 3 ЗСВ)“. Така, при обсъждането на казуса с проверката, разпоредена от Панов, писмото на апелативните спецсъдии и отговорът им, че независимостта им не е накърнена, се стигна до предложение случаят да бъде проверен от ИВСС. На 14 декември Съдийската колегия го изпрати на ИВСС, като решението беше взето със 7 на 6 гласа. Проверката на инспектората е по два текста от Закона за съдебния власт (чл. 175к, ал. 3 и ал. 4). Те регламентират два вида проверки – за независимост на магистрат и за установяване на действия, които накърняват престижа на съдебната власт. Днес от ИВСС съобщиха лаконично, че на 20 март 2019 г. дейността им по случая е приключила с „доклад, съдържащ становище за липса на достатъчно данни за извършени нарушения по чл. 175к, ал. 3 и чл. 175к, ал. 4 от ЗСВ“. А въз основа на доклада и на събраните доказателства, на заседание в понеделник ИВСС е приел решение за прекратяване на проверката на Лозан Панов.", "date": "2019.04.02", "title": "Инспекторатът прекрати проверката срещу Лозан Панов, не откри нарушения"}
{"url": "https://www.faktor.bg/bg/articles/pusnaha-pod-domashen-arest-shefkata-na-telk-lovech", "text": "Окръжният съд в Ловеч промени постоянната мярка за неотклонение \"задържане под стража\" на председателя на ТЕЛК - Ловеч, д-р Донка Минкова, в по-лека - \"под домашен арест\", съобщава БТА. Тя бе задържана преди два месеца и привлечена като обвиняема за вземане на подкуп за издаване на ТЕЛК решения. Мотивите на съда са, че обвиняемата няма опасност да се укрие или извърши друго престъпление. Съдът прие и заключението на съдебно-медицинска експертиза, направена от три вещи лица, която е показала, че условията в ареста не са подходящи за здравословното състояние на обвиняемата. Определението на съда може да се обжалва в тридневен срок пред Апелативен съд - Велико Търново. От прокуратурата заявиха, че ще обжалват.  Още в началото на днешното съдебно заседание д-р Минкова поиска обсъждането на заключението на вещите лица, касаещо здравословното й състояние, да се проведе при закрити врати, което бе уважено от съда. Адвокатът на обвиняемата Стефан Гецов бе поискал Минкова да бъде освободена под парична гаранция. Той каза пред журналисти, че няма доказателства д-р Донка Минкова да е взела подкупи, тъй като няма нейни отпечатъци нито върху парите, нито върху документите и папките, които са били открити в дома й. Както БТА съобщи, при претърсване на жилището на Минкова е била намерена голяма сума пари, както и три папки с медицински документи, необходими за издаване на ТЕЛК решения. Във всяка папка е имало по 500 лева.", "date": "2019.04.02", "title": "Пуснаха под домашен арест шефката на ТЕЛК - Ловеч"}
{"url": "https://www.faktor.bg/bg/articles/obshtestvo/zakon-i-red/na-kalotina-zaloviha-turchin-izbyagal-ot-avstriyski-zatvor", "text": "23-годишен турски гражданин, избягал от австрийски затвор, е задържан на граничен пункт „Калотина” при опит да влезе в страната, съобщиха от МВР.  При проверката на личните му документи, граничният служител установил несъответствие между снимката на паспорта му и външния му вид. Мъжът е отведен за допълнителнапроверка на втора линия. При опит да бъде идентифициран, пътникът блъснал в земята и повредил единия от четците за пръстови отпечатъци към системата. Малко по-късно признал, че ползва документите на братовчед си и съобщил на властите истинското си име.  Граничните полицаи от ГКПП „Калотина” поискали съдействие от австрийските власти. Пристигналите биометрични данни са сравнени и анализирани с тези на арестувания.  Установено е, че мъжът е австрийски гражданин, избягал от местен затвор през август 2018 г. Властите във Виена го определят като опасен. Той е  издирван  за тежка телесна повреда, квалифициран случай на изнудване и незаконно проникване в частна собственост. По случая в ГПУ „Калотина” е образувано досъдебно производство. Уведомена е и Районната прокуратура в Сливница. На 23 – годишния чужденец е повдигнато обвинение за повреждане на държавно имущество и опит за незаконно влизане в страната с чужд документ за самоличност. Работата по случая продължава.", "date": "2019.04.02", "title": "На \"Калотина\" заловиха турчин, избягал от австрийски затвор"}
{"url": "https://www.faktor.bg/bg/articles/obshtestvo/zakon-i-red/samo-za-10-chasa-nad-7-000-zaloveni-s-previshena-skorost", "text": "В рамките на само 10 часа са установени над 7000 случая на шофиране с превишена скорост по пътищата на страната. Това сочи статистика на МВР, която е отчела периода от 06:00 часа до 16:00 часа във вторник. 7023 са общо нарушенията за превишаване на максимално допустимата скорост за движение. Те са установени на 409 места за контрол, със 154 автоматизирани технически средства и системи. От тях със стационарни камери са установени 133 нарушения, със СПУКС – триноги са установени 3341 нарушения, а с мобилни камери, с които са оборудвани служебни автомобили, са установени 3549 нарушения. Най-много нарушения са констатирани на територията на СДВР – 713, а най-малко на територията на ОДМВР Добрич – 55. Констатирани са 34 случая на водачи превишили скоростта с повече от 50 км в населено място, както и 255 други нарушения на ЗДвП. Настъпили са 37 пътнотранспортни произшествия с материални щети и 5 катастрофи с ранени. Няма данни за пътни инциденти със загинали.", "date": "2019.04.02", "title": "Само за 10 часа: Над 7 000 заловени с превишена скорост"}
{"url": "https://www.faktor.bg/bg/articles/gratskite-vvs-shte-pazyat-vazdushnoto-prostranstvo-na-makedoniya", "text": "Един от документите, подписани между правителството на Република Северна Македония и правителствената делегация, оглавявана от гръцкия премиер Алексис Ципрас, е меморандум между Министерствата на отбраната на двете страни, който предвижда гръцките военновъздушни сили да защитават и патрулират въздушното пространство на Македония. Както заявиха двамата министър-председатели на пресконференцията във вторник, това би способствало за сигурността и сътрудничеството между Атина и Скопие, пише македонският „Фокус“. При това Ципрас добави, че тази услуга от страна на Гърция ще бъде изцяло безплатна. „Компенсацията ще бъде в по-голямата стабилност на нашия регион. Това получаваме в замяна. Искаме съсед, който е стабилен от гледна точка на политиката и сигурността. Гърция притежава най-добрите умения и познания в областта на авиацията. Ние имаме възможностите, способността да подкрепяме Северна Македония в нейните усилия за гарантиране на стабилност и сигурност“, подчерта гръцкият премиер. Както обясни той, Северна Македония ще получи помощ от Гърция чрез обучения, както и техническа помощ чрез радара в Солун, за да повиши безопасността на полетите. „Това е важно, защото предотвратява незаконни действия, както и произшествия, гарантира безопасни комуникации, както и транспорт на нашите граждани. Когато пътувам с правителствения самолет винаги забелязвам, че пилотът се отклонява от пътя, за да избяга от въздушното пространство над БЮРМ, това се случваше по-рано. Тази глупост ще спре днес. Сега можем да спрем и да се поздравим, за да можем да стигнем по-бързо до нашата дестинация“, обясни Ципрас. Македонският премиер Зоран Заев каза, че такова сътрудничество е нормално, защото Македония няма собствена авиация. „Нашата страна няма авиация и защита на нашето небе. Това означава, че един от нашите съседи, който е страна-членка на НАТО, трябва да направи това. Вече имаме сътрудничество с България за танкове и учения, с Турция за образоване на нашите кадри от армията, а с Гърция сега имаме договор тя да пази нашето небе, за да бъде обезпечена сигурност и стабилност. Това е добре за всички, за целия регион, НАТО се грижи за това. Когато нямате авиация, стигате до съседите си“, заяви Заев.", "date": "2019.04.02", "title": "Гръцките ВВС ще пазят въздушното пространство на Македония"}
{"url": "https://www.faktor.bg/bg/articles/nato-zasilva-prisastvieto-si-v-cherno-more-v-otgovor-na-ruskata-agresiya-v-ukrayna", "text": "Съюзниците ще засилят присъствието си в Черноморския регион в отговор на руската агресия в Украйна, а НАТО ще се обвърже със Северна Македония тази година, 30-ата поредна членка на пакта, каза посланикът на САЩ в НАТО Кей Бейли Хътчинсън. На видеопресконференция, организирана във връзка със 70-годишнината от създаването на НАТО, която ще бъде отбелязана тази седмица във Вашингтон, Хътчинсън заяви, че Русия продължава да дестабилизира Украйна и милитаризира Кримския полуостров. \"Агресията с пленяването на украински военни кораби и задържането на моряците е напълно неприемлива и ние призоваваме незабавно да бъдат освободени\", каза Хътчинсън. Тя добави, че съюзниците ще засилят присъствието си в Черноморския регион, с повече наблюдение на терена и по-голямо военно присъствие с кораби на страните от НАТО. Що се отнася до решението за провеждане на 70-годишнината на два пъти - във Вашингтон и Лондон - Хътчинсън посочи, че американската столица ще бъде домакин само на Съвета на външните министри на страните членки на НАТО, а в Лондон ще бъде проведена среща на върха на лидерите на държавите.", "date": "2019.04.02", "title": "НАТО засилва присъствието си в Черно море в отговор на руската агресия в Украйна"}
{"url": "https://www.faktor.bg/bg/articles/novini/svyat/barnie-brekzit-bez-sdelka-izglezhda-vse-po-veroyaten", "text": "През последните дни стана по-вероятно Великобритания да напусне Европейския съюз без сделка, каза днес главният преговарящ от ЕС Мишел Барние, цитиран от Ройтерс. \"През последните дни сценарий за напускане без сделка стана по-вероятен, но все още можем да се надяваме да го избегнем\", каза Барние и добави, че ЕС е готов да приеме Великобритания да остане в митническия съюз на ЕС или да установи отношения, сходни с тези, които общността има с Норвегия. Главният преговарящ каза, че сега Великобритания има три възможности преди датата за напускане 12 април - да посочи пътя, по който ще върви напред, или да посочи план. Все още може да приеме и блокираната сделка, договорена от Мей, добави Барние и за пореден път повтори, че това е единственият начин Великобритания да напусне блока по организиран начин. Другите възможности са разрушително напускане без сделка или дълго отлагане напускането. Барние изтъкна също, че британският парламент трябва да поеме отговорността за тези варианти. Барние припомни, че евентуално дълго отлагане на Брекзит ще повлече след себе си организиране на избори за Европарламент и в Обединеното кралство през май и това Лондон да определи свои представители в новата Европейска комисия. \"Да сме подготвени за излизане без сделка, не означава, че всичко ще мине гладко. Ще има разриви, ще има проблеми. Да сме подготвени, означава всички непредвидени разриви да могат да бъдат овладявани от ЕС\", каза Барние. Лидерите на ЕС, включително и Тереза Мей, ще се срещнат на 10 април в Брюксел, за да решат какви ще се следващите им стъпки.", "date": "2019.04.02", "title": "Барние:  Брекзит без сделка изглежда все по-вероятен"}
{"url": "https://www.faktor.bg/bg/articles/70-godini-nato-na-mushkata-na-kremal-i-pod-kritikite-na-tramp", "text": "Седемдесет години след създаването на НАТО руската \"заплаха\" продължава да е причината за съществуването на организацията, която празнува годишнина тази седмица във Вашингтон. Пред Алианса вече има и ново предизвикателство: непрестанните критики от страна на домакина на тържествата, президента на САЩ Доналд Тръмп, коментира Шон Тандън от Франс прес, цитиран от БТА. Министрите на външните работи на 29-те страни членки на НАТО ще се срещнат в сряда и четвъртък в американската столица, за да отпразнуват 70-ата годишнина на Алианса. Създадена, за да се противопостави на Съветския съюз в Европа, НАТО продължава да води борба с Москва в един международен контекст, създаващ впечатлението за нова Студена война. Държавният секретар на САЩ Майк Помпео заяви в сряда, по време на изслушване в Конгреса, че се надява съюзниците \"да обявят нова поредица от съвместни мерки срещу действията на Русия в Крим\" - анексирания през 2014 г. от Москва украински полуостров. Вниманието обаче ще бъде съсредоточено върху Доналд Тръмп, който от идването си в Белия дом в началото на 2017 г. непрестанно отправя нападки към НАТО, обвинявайки най-близките съюзници на Съединените щати, че по въпросите на отбраната разчитат прекалено много на Вашингтон и на неговите колосални разходи за отбрана. Милиардерът републиканец също така заяви поучително миналото лято на срещата на върха на НАТО в Брюксел, че всяка страна членка трябва да увеличи военните си разходи до два процента от своя брутен вътрешен продукт - цел, която все още е доста далечна за много от държавите, като се започне с Германия, която е първата икономическа сила на Европа. Президентът на САЩ освен това често поставя под съмнение обвързаността си с този стълб на отношенията с Европа, както когато попита дали наистина си заслужава да бъде защитавана малка страна членка като Черна гора, например. Майк Помпео защити американската позиция, уверявайки, че целта на Съединените щати е \"НАТО да съществува и след 70 години\". \"Когато разговарям с колегите си, те започват разговора с думите: \"Америка трябва да направи X и Y заради руската заплаха\", каза в четвъртък Помпео на форум във Вашингтон. Когато обаче ги попиташ какво са готови да направят те самите, \"отговарят: трудно е, избирателите ни не обичат да харчим пари за отбрана\", добави той с усмивка, посочвайки за пореден път Берлин като един от \"слабите ученици\". Честванията на 70-годишнината, които ще бъдат на министерско равнище, се очертават скромни. Те ще бъдат в рязък контраст с 50-годишнината, отпразнувана с голяма тържественост под егидата на американския президент Бил Клинтън. Този път Доналд Тръмп ще приеме утре генералния секретар на НАТО Йенс Столтенберг преди самата среща. В сряда Столтенберг ще произнесе реч пред Конгреса на САЩ. Дерек Шоле, член на администрацията на бившия американски президент от Демократическата партия Барак Обама, е на мнение, че министрите трябва да подчертаят предимствата на Алианса. \"Причината за безпокойство обаче е Тръмп\", чиято сянка тегне над бъдещето (на НАТО), казва Шоле, който сега е вицепрезидент на базирания в САЩ мозъчен тръст \"Германски фонд Маршал\". Независимо дали са го \"чули директно, при закрити врата или са го прочели в печата\", европейските лидери знаят, че президентът на първата световна сила \"смята, че Алиансът не е полезен за Съединените щати. По тази причина те се опасяват да не би страната основател на НАТО да се превърне в най-непредсказуемата, дори най-слабата\", добавя той. На фона на засилващите се атаки на популистката десница срещу Алианса, една част от пацифистката левица също отдавна се противопоставя на съществуването на организацията и има намерение да организира демонстрации във Вашингтон по време на годишнината. \"През XXI век НАТО трябваше да излезе в пенсия, а не да се превръща в средство за доминация\", смята Джоузеф Герсън от \"Америкън френдс сървис комити\" - християнска пацифистка организация. Без намерение да прави апология на Владимир Путин, той твърди, че съюзниците е трябвало да предвидят, че Русия ще отвърне на разширяването на границите на Алианса. \"Искаме също така хората да разберат, че НАТО се е превърнала в глобален съюз, който се е отдалечил от това да има за единствена задача отбраната на Европа\", добавя Герсън. Доналд Тръмп предложи в организацията да бъде приета Бразилия, чийто нов президент, крайнодесният Жаир Болсонаро, бе приет с почести в Овалния кабинет. НАТО освен това от 17 години е разположила свои войници в Афганистан. Въпреки че Русия продължава да е основната заплаха за Алианса, Дерек Шоле очаква страните членки да дискутират все повече предизвикателствата, които създава Китай. \"Въпреки проблемите си НАТО е уникална организация, подобна на която допреди това не е имало и от чието съществуване САЩ трябва да са много радостни\", казва той, подчертавайки, че Москва и Пекин не могат да се похвалят, че имат толкова много партньори, готови да се защитават взаимно, водени от принципа \"един за всички, всички за един\".", "date": "2019.04.02", "title": "70 години НАТО: На мушката на Кремъл и под критиките на Тръмп"}
{"url": "https://www.faktor.bg/bg/articles/mrezha-ot-falshivi-akaunti-atakuva-protivnitsite-na-netanyahu-sedmitsa-predi-izborite", "text": "Двама изследователи от Израел разкриха мрежа от стотици фалшиви акаунти в \"Туитър\", които приветстват успехите на премиера Бенямин Нетаняху и атакуват политическите му противници седмица преди националните избори, предаде Ройтерс. Специалистите Ноам Ротем и Ювал Адам не са открили пряка връзка между мрежата и Нетаняху или партията му \"Ликуд\". Според анкетни проучвания премиерът и основният му противник - центристът Бени Ганц, са с изравнени позиции преди изборите на 9 април. Ротем и Адам твърдят, че зад изобличените повече от 150 акаунта стоят хора (имат съмнения, че стотици други също са свързани с мрежата), а не \"ботове\". \"Анализът показва, че мрежата е достигнала до повече от 2,5 милиона израелци\", е записано в доклада на експертите, като според тях броят на съобщенията в туитър от началото на предизборната кампания са повече от 130 000.  Населението на Израел е 8,9 милиона. Нетаняху определи доклада за \"фалшиво проучване\", публикувано от враждебни спрямо него медии. \"Първоначално си помислих, че е Първоаприлска шега\", заяви той. \"Те не са подготвени да приемат, че Вие, гражданите на Израел, ме подкрепяте\", добави премиерът. Според доклада съобщения с \"фалшиво\" съдържание са били разпространявани на вълни - например, когато главният прокурор на Израел заяви през февруари, че обмисля да разследва Нетаняху за корупция. Нова вълна е заляла профилите на потенциално милиони израелски граждани в \"Туитър\", когато партията на Ганц \"Синьо и бяло\" оповестява намерението си да участва на изборите. \"Изградена е цяла мрежа, която е финансирана с много пари, за да отмъкне победата на изборите\", отбеляза Ганц по време на пресконференция след публикуването на доклада. \"Откритията трябва да бъдат разследвани\", допълни той.", "date": "2019.04.02", "title": "Мрежа от фалшиви акаунти атакува противниците на Нетаняху седмица преди националните избори"}
{"url": "https://www.faktor.bg/bg/articles/razocharovanieto-na-yunker-kameran-e-rushitel-na-modernite-vremena", "text": "Председателят на Европейската комсиия Жан-Клод Юнкер определи бившия министър-председател на Обединеното кралство Дейвид Камерън като „един от най-големите разрушители на модерните времена\". Като аргумент на своята теза политикът подчерта, че именно Камерън е забранил на изпълнителния орган на ЕС да играе каквато и да била роля в кампанията за референдум за \"Брекзит\", съобщава \"Политико\", цитиран от \"Фокус\".   „Сега знаем какво не иска британският парламент. Но все още не сме успели да разберем какво искат. В сравнение с парламента в Лондон, Сфинксът е отворена книга. Трябва да накараме Сфинкса да говори. Достатъчно дълго продължи мълчанието“, казва в изявление пред регионалния парламент в германската провинция Заарланд, председателят на ЕК „На нас ни беше забранено да присъстваме по какъвто и да е начин в кампанията за референдум от страна на Камерън, който е един от най-големите разрушители на модерните времена, защото – според него, Комисията е още по-малко популярна в Обединеното кралство, отколкото в други държави-членки на ЕС\", казва още люксенбургският политик. „Ако бяхме в състояние да участваме в тази кампания, можехме да зададем - и също така да отговорим - на много въпроси, които се задават сега\", подчертава шефът на Еврокомисията Жан-Клод Юнкер.", "date": "2019.04.02", "title": "Разочарованието на Юнкер: Камерън е рушител на модерните времена"}
{"url": "https://www.faktor.bg/bg/articles/eksploziya-izbuhna-vav-voennata-akademiya-na-sankt-peterburg", "text": "Във Военнокосмическата академия „А.Ф. Можайски“ в Санкт Петербург е избухнала експлозия, съобщава РИА Новости, позовавайки се на представител на службите за спешна помощ в региона. Според първоначалната информация четирима курсанти са пострадали. Експлозията е избухнала в петия факултет на Можайската академия. В резултат на това стълбището се е срутило, като на третия етаж в момента са блокирани 15 души. Все още няма официално потвърждение от академията на тази информация. Военнокосмическата академия “А.Ф. Можайски“ е един от най-големите военни университети в Русия. Академията обучава служители на ВВС и други видове и клонове на въоръжените сили, както и федерални органи на изпълнителната власт.", "date": "2019.04.02", "title": "Експлозия избухна във Военната академия на Санкт Петербург"}
{"url": "https://www.faktor.bg/bg/articles/kandidatite-v-akademiyata-na-siderov-iskame-da-se-varne-sotsializma", "text": "Волен Сидеров стартира кастинга си \"Политическа академия\" по Алфа ТВ, където заедно с Десислав Чуколов и Явор Нотев избират кандидати за евродепутати. Първите трима участници буквално искат да върнат страната в мрачните времена на социализма. Добри Добрев, например, поиска да се национализира всичко в страната, както е било по времето на Тодор Живков, за да няма бедни и гладни хора. Преди него пък Ива Колева заяви, че ако стане евродепутат, ще спре продаването на земи на чужди инвеститори, като по този начин ще стимулира българското производство. Фармацевтът Димитър Димитров, който също е кандидат за европарламента, щял да гласува против санкциите срещу Русия.  Кандидатите изказват тези, които галят ухото на журито с председател Волен Сидеров. Думите им на практика са взети от речите на журито и на практика няма разминаване в позициите между кандидати и изпитващи. Очертава се много трудна задача пред Волен Сидеров, който вероятно ще трябва да оценява кой повече е гледал Алфа ТВ и е ходил по митинги и протести на \"Атака\", за да попива знания.", "date": "2019.04.02", "title": "\"Академиците\" на Сидеров връщат България в Живково време"}
{"url": "https://www.faktor.bg/bg/articles/vizhte-koy-shte-vodi-listata-na-dvizhenie-21-na-tatyana-doncheva", "text": "Заместник-председателят на партия „Движение 21“ Данаил Георгиев ще оглави листата ѝ за европейските избори на 26 май.  В интервю за БНР той коментира, че и останалите имена в листата са ясни, но подредбата ще бъде утвърдена окончателно в началото на следващата седмица. „Движение 21“ ще участва, за да представи на първо място идеите си за развитие на Европейския съюз. Ще се застъпва за развитие и за запазване на привлекателността на модела на Европейския съюз. В никакъв случай няма да залагаме на евроскептицизма. В същото време ясно ще заявим, че има нужда от промяна и от нови лидери в ЕС, нова визия за развитие на ЕС.  Хората в партията са решили, че е е по-уместно тя да се яви самостоятелно на евровота, допълни Георгиев. „Участието в избори е необходимо не само и единствено за да реализираш мандат. Това е добра възможност да се опитаме да убедим хората, че нашата платформа и нашата програма е най-подходяща и уместна за развитието на ЕС и също така да се опитаме да ги привлечем за лицата, които предлагаме, а пък мандатът може да дойде изненадващо. Това, което се случва в момента, е едно съвсем разбираемо следствие от модела, по който хората в ГЕРБ възприемат участието си във властта - като единствено и само средство за облагодетелстване, било то лично или на партията си или на бизнес група, която ги подкрепя“, заяви Георгиев по повод актуалните вътрешнополитически скандали.  „Не смятаме, че алтернативата трябва да се търси в този фалшиво натрапван двуполюсен модел между ГЕРБ и БСП, защото не би следвало да очакваме нещо положително както от управление на ГЕРБ, така и от управление на БСП, поне в тази си форма и с това ръководство“, допълни той.", "date": "2019.04.02", "title": "Вижте кой ще води листата на \"Движение 21\" на Татяна Дончева"}
{"url": "https://www.faktor.bg/bg/articles/panov-ostavi-bez-komentar-skandala-s-apartamenta-na-zhena-mu", "text": "Шефът на Върховния касационен съд (ВКС) Лозан Панов се появи за първи път след отпуска. Той пристигна във ВСС на заседание на съдийската колегия, което председателства, съобщи вестник „24 часа”. Панов обаче отказа да коментира информацията, че жена му Елисавета е купила апартамент на по-ниски от пазарните цени от фирма \"Артекс\". ВСС ще решава как да накаже съдията от Софийския градски съд Мирослава Тодорова за бавно правосъдие. Казусът беше отлаган няколко пъти като последната дата - 26-ти март, беше пренасрочена за днес по искане на самия Панов, за да може да участва в дебатите за наказанието на съдийката. Според запознати тя може да бъде понижена в ранг или в длъжност. Тодорова не за първи път е наказвана за забавяне на дела.", "date": "2019.04.02", "title": "Лозан Панов остави без коментар скандала с апартамента на жена му"}
{"url": "https://www.faktor.bg/bg/articles/reorganizirat-dvizhenieto-v-sofiya-zaradi-poseshtenieto-na-papata", "text": "Посещението на папа Франциск в началото на май ще създаде доста неудобства за хората в София, стана ясно от думите на главния секретар на МВР Ивайло Иванов, предаде БТА. Причината - визитата на главата на Римокатолическата църква се смята за високорискова. За организацията на мероприятието вече има и създаден щаб. Едновременно с това започва работа и по сигурността на двата вота тази година, обобщи вътрешният министър Младен Маринов след отчета за работата на столичната полиция за миналата година. Папа Франциск пристига на апостолическо пътуване в България на 5 май. Той ще остане в София и Раковски до 7 май, когато ще отпътува за Скопие. През февруари експерти по сигурността, логистиката и протокола от Ватикана огледаха възможните маршрути, по които ще се движи делегацията от Светия престол. Най-вероятно за посещението в Раковски самолетът на папа Франциск ще кацне на военното летище в Граф Игнатиево. След това Негово светейшество ще продължи към Раковски с прословутия папамобил.", "date": "2019.04.02", "title": "Реорганизират движението в София заради посещението на папата"}
{"url": "https://www.faktor.bg/bg/articles/lek-spad-na-temperaturite", "text": "Днес облачността над страната ще е разкъсана, след обяд над западната половина - значителна, съобщи „Фокус”. На места там, главно в планинските райони ще превали дъжд. Ще духа слаб, в Дунавската равнина и източните райони до умерен североизточен вятър и с него ще проникне по-студен въздух. Максималните температури ще са между 14° и 19°, в Североизточна България и по Черноморието 11°-13°. Атмосферното налягане ще се повиши, ще е по-високо от средното за април. Над Черноморието ще има временни увеличения на облачността, по-значителни над южната част. Ще духа до умерен североизточен вятър. Максималните температури ще са 11°-13°. Температурата на морската вода е 10°-11°. Вълнението на морето ще бъде 3-4 бала. Над планините облачността ще е променлива, по-значителна в следобедните часове и главно в Рило-Родопския масив ще превали дъжд, над 1800 м – сняг. Ще духа умерен до силен североизточен вятър. Максималната температура на височина 1200 метра ще бъде около 8°, на 2000 метра - около 1°.", "date": "2019.04.02", "title": "Лек спад на температурите"}
{"url": "https://www.faktor.bg/bg/articles/sotsiologat-boryana-dimitrova-liderite-na-listite-shte-reshat-evrovota", "text": "10,3% са на мнение, че няма проблем при придобиването на апартаменти и смятат, че това е предизборна атака. 66,6% са на мнение, че придобиването на апартаменти е злоупотреба с власт. В казуса с апартаментите имаме една чисто човешка оценка. Над 47% от избирателите на ГЕРБ смятат, че придобиването по този начин на апартаменти е неправилно. Това каза в сутрешния блок на Нова телевизия социологът от \"Алфа рисърч\" Боряна Димитрова, която коментира последното проучване на агенцията. \"При БСП няма ръст в количествено отношение. В момента наблюдаваме една мобилизация сред техните симпатизантите, като 80% от тях са готови да гласуват на евроизборите. При коалицията ГЕРБ/СДС този процент е над 60. Ако изборите бяха днес - ГЕРБ взимат 33.9%, БСП - 33.4%, ДПС - 10%. Демократична България с вот от 5.1% е все още малко под бариерата от 5.88%, необходима за спечелването на мандат. Партиите от коалицията Обединени Патриоти, които в рамките на настоящото проучване са измервани поотделно, постигат следните резултати: ВМРО- 4,1%, НФСБ - 2.2%, Атака - 2.1% от решилите да гласуват\", разкри тя.  \"Позитивното отношение към правителството спада с 4 пункта – от 17% на 13%, отрицателното нараства до 52%, като отлив на доверие е налице дори сред вътрешния кръг симпатизанти на управляващите партии. Негативен е ефектът и върху персоналния рейтинг на премиера Бойко Борисов (28% доверие срещу 43% недоверие). Това се дължи на едно наслагване. Говоря за протестите на различни браншови организации, проблемите около вероизповеданията, сега апартаментите. Сред министрите, с най-високо доверие продължава да се ползва Томислав Дончев, следван от Екатерина Захариева и Красен Кралев. Позитивен индекс (превес на положителните над негативните мнения) имат също образователният министър Красимир Вълчев, на туризма Николина Ангелкова и на транспорта Росен Желязков\", каза още Димитрова. Според нея решаващо за резултатите от евровота ще бъде кой е водач на партийната листа.", "date": "2019.04.02", "title": "Боряна Димитрова: Лидерите на листите ще решат евровота"}
{"url": "https://www.faktor.bg/bg/articles/elena-yoncheva-vnasya-iskane-v-ministerstvoto-na-energetikata", "text": "От 11:00 часа водачът на листата на \"БСП за България\" за европейските избори и говорител на ПГ на \"БСП за България\" Елена Йончева и депутати от групата на левицата ще внесат в Министерството на енергетиката (ул. \"Триадица\" 8) искане за предоставяне на информация и документи относно концесията за добив на въглища от Пернишкия въглищен басейн. Това съобщиха от пресцентъра на Националния съвет на БСП. От партията припомнят, че жителите на село Дивотино и собственици на земи протестират срещу заграбването на нивите им.", "date": "2019.04.02", "title": "Предизборно: Елена Йончева внася искане в Министерството на енергетиката"}
{"url": "https://www.faktor.bg/bg/articles/ryanair-v-top-10-na-zamarsitelite-v-es", "text": "Ирландският нискобюджетен авиопревозвач Ryanair влезе в първата десетка на замърсителите в Европейския съюз, написа британският в. Гардиън. \"Компанията през миналата година е изхвърлила 9,9 мегатона парникови газове\", посочи още изданието, което се позова на статистика на Брюксел. По този начин фирмата, която превозва около 130 млн. пътници годишно, се нареди след девет въглищни мини в 28-те. \"На първо място е предприятието за добив на твърдо гориво в централния полски град Белхатув, което е изхвърлило в атмосферата 39 мегатона парникови газове през 2018 г. След полската мина се наредиха германските им посестрими в Нойрат, Нидераусем,  Йеншвалде, Вайсвайлер, Шварце пумпе, Липендорф, българската \"Марица Изток\" и Боксберк (в Германия)\", посочи още лондонската медия. Изданието припомни думи на директора на Ryanair Майкъл  O’ Лиъри отпреди две години. \"Той тогава определи загрижеността за климатичните проблеми като напълно неоснователна\", написа още Гардиън.", "date": "2019.04.02", "title": "Ryanair и  \"Марица Изток\" в топ 10 на замърсителите в ЕС"}
{"url": "https://www.faktor.bg/bg/articles/ds-da-ti-proveri-politicheskoto-polozhenie", "text": "След като извършва чистките в армията след 9 септември 1944 г. комунистическият режим се насочва към проверка на запасните офицери, като целта е да се приведат в известност, да се заведат на отчет и да се провери тяхното политическо положение. Това разкрива документ, запазен в архивите на Държавна сигурност, който   публикува онлайн. Той представлява поверително писмо от министъра на народната отбрана до министъра на вътрешните работи от октомври 1950 г. и до отдел „Управа на Народните съвети” в Министерския съвет. С документа те са информирани, че предстои проверка на запасните офицери. Поискано е съдействие от околийските и градски народни съвети, както и от Държавна сигурност и нейните органи по места. За установяване на политическото положение на запасните офицери ДС няма проблеми, тъй като разработва армията и особено онези военни с пагони, които са имали кариера в армията преди 9 септември 1944 г. ДС разработва най-изявените то тях, докато стигнат пределна възраст, което става през 60-те години на миналия век.", "date": "2019.04.02", "title": "ДС да ти провери политическото положение"}
{"url": "https://www.faktor.bg/bg/articles/mazh-prebi-priyatelkata-si-s-buhalka-v-dragoman", "text": "Към 1.50 часа на 1 април служител на бензиностанция в Драгоман сигнализирал в полицията за жена с видими рани от побой, потърсила помощ при тях. На място незабавно били изпратени служители на РУ - Сливница, които веднага извикали екип на Спешна помощ. 39-годишната жена споделила пред униформените, че около полунощ мъжът, с когото живее на семейни начала, й е нанесъл побой с дървена бухалка. Пострадалата била транспортирана в столична болница с фрактури на двете ръце, без опасност за живота. Въпреки опита му да се укрие от органите на реда, 53- годишният извършител е задържан след няколкочасово активно издирване, предприето от полицейските служители.  В хода на образуваното по случая досъдебно производство е извършено претърсване на домашния му адрес, откъдето са иззети дървена бухалка, дръжка за брадва и др. веществени доказателства, съотносими към извършеното криминално деяние. След оказана медицинска помощ потърпевшата доброволно е напуснала болничното заведение. Извършената по случая справка сочи, че автопатрул на РУ - Сливница няколко пъти се е отзовавал на подадени от нея във времето сигнали на тел. 112 за домашен скандал и тормоз, за които впоследствие е отказвала да внесе официално жалба.  В резултат на експедитивните действия на разследващия екип и своевременен доклад на събраните доказателства в Районната прокуратура, по-късно същия ден на криминално проявения и осъждан извършител е повдигнато обвинение за причиняване на средна телесна повреда при условията на домашно насилие (съгласно най-новите изменения на НК). С прокурорско постановление на обвиняемия е наложена 72-часова мярка за неотклонение „Задържане под стража“.", "date": "2019.04.02", "title": "Мъж преби приятелката си с бухалка"}
{"url": "https://www.faktor.bg/bg/articles/na-iztok-balgariya-granichi-s-dogan", "text": "Бизнес експанзията на Ахмед Доган е красноречив пример за това как в България човек може да излезе от парламента само с един деклариран хонорар от 1,5 милиона лева, а в следващите пет години да стане собственик на имоти и бизнеси за милиони. През това време нито една институция в държавата - НАП, дирекция за финансово разузнаване, прокуратура, вече и КПКОНПИ, не проявява интерес към произхода на парите и начина, по който са придобити. Макар да става дума за човек, чиито единствени официално документирани доходи са заплатите му на народен представител плюс онези милион и половина, платени за консултантска помощ за четири хидроенергийни проекта, от които само един е факт. Но пък какъв факт - половин милиард евро за 80 мегавата инсталирана мощност, каквато представлява хидровъзел „Цанков камък“. Най-новият проект на бизнесмена Ахмед Доган, който в същото време продължава да бъде и политик (все пак е почетен председател на ДПС - тоест, лидер на лидера, пожизнен бащица), предвижда изграждането на пристанище на мястото на въглищния терминал на ТЕЦ „Варна“, която също е Доганова собственост. Разкритията на вестник „Капитал“ показаха, че негов бизнес партньор отново е бившият транспортен министър в кабинета „Орешарски“ Данаил Папазов, който в продължение на близо 13 години беше шеф на държавното пристанище Варна. Именно децата на Папазов придобиха първоначално ТЕЦ „Варна“, а впоследствие 70% от семейната фирма „Сигда“, чрез която бе осъществена сделката, бяха продадени на Ахмед Доган. Проектът за новия порт, който ще се нарича„ТЕЦ Езерово“, се развива скорострелно веднага след това. Тихомир Безлов от Центъра за изследване на демокрацията коментира за Дойче Веле, че макар пристанището да изглежда като машина за пари, все още не е ясно дали при сериозната конкуренция на местния пазар бизнесът ще бъде развит успешно. „Вижте какво стана с „Булгартабак“ - тези, които взеха холдинга, мислеха, че ще се справят, а всъщност затриха бизнеса. Освен това малко се съмнявам, че ще успеят да отнемат бизнеса от индустриалния пръстен на Варна, който се развива добре, а има и чисто логистични предимства“, казва Безлов и добавя: „Почетният председател на ДПС си търси проксита, които му дават проекти, но тепърва ще видим дали ще може да развие успешен бизнес от тези проекти”. Позиционирането на Доганови бизнеси на северното черноморско крайбрежие няма да е толкова лесно и предвид публично известния факт за интересите на варненска групировка, която доминира от години в района. А отношенията между нейните собственици и почетния председател на ДПС трудно може да бъдат определени като приятелски. В същото време държавата всячески услужва на Доган. Помним и как през декември 2013 Борисов заяви, че „Ахмед Доган си остава най-добрият политик на този преход, до ден-днешен“. Ако за едни предприемачи преодоляването на административните пречки отнема години, струва много нерви и сериозно количество пари, за бизнесмена Доган институциите действат така, сякаш е чуждестранен автомобилен концерн. Неучастието на държавната ТЕЦ „Марица изток 2“ например помогна на ТЕЦ „Варна“ да спечели договорите за студен резерв. А за проекта за порт министрите на транспорта и на регионалното развитие Росен Желязков и Петя Аврамова още през януари са издали съвместна заповед, разрешаваща изработване на генерален план за новото пристанище. Планът предвижда обединяване на няколко имота около порта, като един от тях - кейовата стена, е собственост на държавното предприятие „Пристанищна инфраструктура“, което ни най-малко не възразява срещу „Езерово“. В нормалните държави може да се проследи всяка бизнес история. Схемите работят от години и така инвеститори, акционери и общество имат яснота кой какво придобива и откъде идват парите. В България обаче фирма с 3 лева капитал и 1000 лева активи може да купи ценен държавен имот като Дипломатическия клуб в Бояна за 8,5 милиона лева, а НАП да не открие нищо нередно в това. Митологизирането на Доган като „този, който разпределя порциите“, като „инструмент на властта“, като „владетеля на сараите“ изглежда до такава степен е форматирало масовото съзнание, че разкритията за една или друга многомилионна придобивка - била тя самите сараи, лятна резиденция с яхтен порт, ТЕЦ или пристанище, така и не успяват да предизвикат такъв шум, какъвто вдигна например казусът с луксозните апартаменти, напазарувани евтино от политици на ГЕРБ. Означава ли това, че след още серия подобни разкрития ще обръгнем дотолкова, че ще приемаме като нормалност всяка политическа безнаказаност?", "date": "2019.04.02", "title": "На изток България граничи с Доган"}
{"url": "https://www.faktor.bg/bg/articles/severna-makedoniya-ochakva-bum-na-investitsiite-ot-gartsiya", "text": "Правителството на Северна Македония очаква бум на инвестициите в страната от Гърция след подписването и ратификацията на Преспанското споразумение. Съответното заяви министър-председателя на югозападната ни съседка Зоран Заев на срещата с гръцкия си колега Алексис Ципрас в Скопие, предава електронното издание на македонския „Фокус“. „Идват големи компании с годишни приходи от милиарди“, увери Заев. Той допълни, че гръцките компании са обещали да инвестират 500 млн. евро в енергийния сектор на страната и – съгласно думите му, предстоят гръцки инвестиции в строителния и селскостопанския сектор. „Република Северна Македония ще има огромни икономически ползи от споразумението“ от Преспа, подчерта лидерът на кабинета в Скопие", "date": "2019.04.02", "title": "Северна Македония очаква бум на инвестициите  от Гърция"}
{"url": "https://www.faktor.bg/bg/articles/dmitriy-gordon-vazhnoto-e-poroshenko-da-ne-stane-prezident-video", "text": "Известните украински журналисти Дмитрий Гордон и Алеся Бацман коментираха пред руското Радио „Свобода“ резултатите от първия тур на изборите в Украйна.  \"Не е добре, че Петро Порошенко стигна до втория кръг. След 5 години с него Украйна трябваше да направи избор, но така се получи. Сега важното е той да не стане президент\", заяви Гордон, който е и политик, отявлен враг на политиката на руския президент Владимир Путин и неговите \"шпиони\" в Украйна. Той смята, че социологическите резултати преди изборите са били чиста манипулация, а Порошенко не се противопоставя достатъчно твърдо на Кремъл. Но пък признава, че в Украйна има свобода на словото и той самият може да говори всякакви \"гадости\" за Порошенко. Неща които мисли, ала никой няма да го санкционира за това.  Действащият президент няма шансове, смята Гордон. Колкото повече Порошенко говори какъв шут е Зеленски, толкова повече точки ще набира Зеленски, категоричен е той. Има опасност Порошенко да се изкуши да тръгне по пътя на Путин,  твърди Алеся Бацман. И двамата журналисти са съгласни, че Игор Семашко е направил почти чудо, спечелвайки 6 %, без никаква медийна подкрепа.  „Украйна буксува заради подкупването на избиратели. Не ги осъждам, защото са доведени до нищета, но тези, които не плащат данъци, не трябва да имат право да гласуват. Тогава нещата ще са съвсем различни“, заяви Гордон .  Победата на Зеленски над Порошенко е класическа победа на хладилника над телевизора, смятат гостите.", "date": "2019.04.02", "title": "Дмитрий Гордон:  Важното е Порошенко да не стане президент (ВИДЕО)"}
{"url": "https://www.faktor.bg/bg/articles/ivaylo-kalfin-korneliya-ninova-ne-tarsi-da-svali-gerb-ot-vlast", "text": "АБВ и още 6 партии избраха името \"Коалиция за България\", с което ще се явят на евроизборите на 26 май. С това име БСП и други по-малки партии се явяваха на избори преди. Социалистите са категорични, че АБВ прави опит да прехвърли в актива си част от гласовете на БСП. Темата в \"България сутрин\" коментира членът на Националното ръководство на АБВ Ивайло Калфин. \"Няма провокация. Предложихме на БСП съвместно явяване на изборите, БСП отказа. Никой няма право да ни спира. Ако някой сериозно има намерение да свали това управление, той трябва да търси коалиция. Г-жа Нинова не търси да свали ГЕРБ от власт\", заяви Ивайло Калфин пред Bulgaria ON AIR. Бившият социален министър разкритикува БСП за бойкота на парламента, който наложиха в последните седмици.  \"Излизането от парламента никога не съм го разбирал. Не е това начинът да участваш в политиката\", подчерта той. \"Ние се опитваме да създаваме алтернатива, различна от тази на другите партии\", допълни още той. По думите му основната им задача е търсене на нови идеи. Калфин уточни, че целта му е била да направи смислена програма за това какво трябва да се прави в Европейския парламент, не толкова да бъде представител в евролистата. Според него в една партия трябва да има различни хора, не да се олицетворява само с едни и същи лица.", "date": "2019.04.02", "title": "Ивайло Калфин: Корнелия Нинова не търси да свали ГЕРБ от власт"}
{"url": "https://www.faktor.bg/bg/articles/binali-yaldaram-ne-dava-istanbul-az-sam-kmetat", "text": "Аз победих на изборите и аз съм кметът на Истанбул, заяви бившият турски премиер Бинали Йълдъръм, предаде Би Би Си. Кандидатът за управител на най-големия град в страната е заявил, че няма да признае резултатите от вота. \"Жителите на Истанбул гласуваха за Партията на справедливостта и развитието (ПСР), за нашия държавен глава Реджеп Ердоган и за мен. Ние получихме мнозинство в 24 от 39 района на града и смятаме да обжалваме резултатите\", е заявил Йълдъръм след загубата от претендента на основната опозиционна сила Народнорепубликанската партия (НРП) Екрем Имамоглу. Турските граждани на 31 март гласуваха за местни органи на властта. Вчера Централната избирателна комисия обяви официалните резултати при преброяването на 100% от действителните бюлетини. На първо място се класира ПСР (44,31 на сто), а на второ - НРП (33 процента). Двете основни политически сили са последвани от \"Добра партия\" (7,45%), съюзната на ПСР Партия на националистическото действие (7,31%) и прокюрдската Демократическа партия на народите (4,24 на сто). Другите над десет политически формации си разделиха останалите гласове. Анкара реши да признае победата на първия комунистически кмет в страната. Мехмед Фатих Мачоглу победи във вота за управник на източното анадолско селище Тунджели.", "date": "2019.04.02", "title": "Бинали Йълдъръм не дава Истанбул: Аз съм кметът!"}
{"url": "https://www.faktor.bg/bg/articles/hds/hss-ukrayna-ne-mozhe-da-si-pozvoli-da-razchita-na-neopitno-rakovodstvo-v-konflikt-s-rusiya", "text": "Фракцията на Съюза (ХДС/ХСС) в Буденстага призова лидера на първия тур на президентските избори в Украйна Владимир Зеленски да уточни политическите си позиции и да представи екипа, с който планира да работи, съобщава киевското електронно издание „Европейская правда“. „Зеленски трябва през следващите три седмици преди гласуването конкретно да посочи за какво се бори и кой екип от политици ще го подкрепи”, цитира изявлението на председателя на фракцията ХДС/ХСС Давид Вадефул киевското издание. „Украйна не може да си позволи да разчита на неопитно ръководство в конфликт с Русия и в трудната й икономическа и социална ситуация\", допълва германският депутат. Според Вадефуля подобна ситуация „само ще насръчи Москва да засили политиката си на дестабилизация спрямо Украйна\". „Зеленски също трябва да изясни как иска да постигне целта си – дали ще лиши олигарсите от власт, като се има предвид, че Игор Коломойски до голяма степен подкрепи предизборната му кампания?\", попита германският политик. Вадефул вярва, че високият процент на гласувалите за Зеленски е показател за намаляващото доверие в политическите елити и разочарованието от реформата на президента Петро Порошенко. „По-голямата част от населението се надява, че Зеленски ще поведе решителна борба срещу корупцията и влиянието на олигарсите\", добави германецът. „Новият неуспех на Юлия Тимошенко свидетелства, че избирателите не вярват на нейната неразбираема вътрешна и външна политика. Първо, тя не можеше да убеди избирателите в ползите от скъпите, но трудно осъществими изборни обещания, които само ще влошат развитието на Украйна\", обобщи фракционният председател на Съюза (ХДС/ХСС).", "date": "2019.04.02", "title": "ХДС/ХСС:  Украйна не може да си позволи да разчита на неопитно ръководство в конфликт с Русия"}
{"url": "https://www.faktor.bg/bg/articles/ankara-zlonamereni-sredi-opitvat-da-navredyat-na-tursko-balgarskoto-priyatelstvo", "text": "На приятелството ни не може да бъде навредено с подобни игри. Смятаме, че злонамерени кръгове се опитват чрез публикации в българските медии да наранят турско-българското приятелство. Това заяви говорителят на турското външно министерство Хами Аксой във връзка с изявления, които по думите му се приписват на турския външен министър по повод закона за вероизповеданията в България, съобщи информационната агенция Ихляс хабер ажансъ. Преди дни в изказване на предизборен митинг турският външен министър Мевлют Чавушоглу е заявил, че Анкара се е намесила при поправките на Закона за вероизповеданията в България. Вицепремиерът и министър на външните работи Екатерина Захариева определи думите на Чавушоглу като \"крайно неприемливи\" и го призова да се въздържа да прави подобни изказвания. Говорителят на турското МВнР обаче подчерта, че Турция поддържа много близки и добри отношения с България и уточни: \"Сънародниците в България внасят специално допълнително значение на отношенията ни с България.  Турция и България като две съседни, приятелски и съюзнически страни полагат грижи за ненамеса във вътрешните си работи. В същото време външните министри на двете страни осъществяват конструктивен и дружески диалог помежду си, провеждат консултации по много въпроси и това е напълно естествено. В този контекст наскоро нашият министър е споменал за разговор, който е провел преди време с българския външен министър във връзка с промените в приетия от българския парламент Закон за вероизповеданията и международните норми в това отношение, но думите му са били погрешно преведени и са изкоментирани по различен начин и изопачени в българските медии. Някои злонамерени среди се опитват по този начин да навредят на турско-българското приятелство\". Хами Аксой подчертава, че приятелството между Турция и България е поставено върху здрави основи и не може да му бъде навредено с подобни игри.", "date": "2019.04.02", "title": "Анкара: Злонамерени среди опитват да навредят на турско-българското приятелство"}
{"url": "https://www.faktor.bg/bg/articles/prebiha-plemenitsata-na-sergey-skripal", "text": "Племенницата на бившия полковник на руското Главно разузнавателно управление (ГРУ) Сергей Скрипал - Виктория е била нападната и пребита снощи в град Ярославъл, съобщиха руските медии.  Самата Виктория разказа пред журналисти, че тя и съпругът й са били нападнати от бившия председател на Асоциацията на собствениците на жилища, който неотдавна е бил свален от поста.  \"Вчера по време на събрание на членовете на асоциацията, той започна да ни обижда - мен и съпругът ми. Крещеше, че чичо ми е предател и трябва да се откажа от него. След това ни нападна. Удари ме силно в лицето, след това ме ритна в корема, а на мъжа ми му счупи пръст\", обясни племенницата на Сергей Скрипал. Виктория Скрипал допълни, че годината, след като чичо й бе отровен с \"Новичок\" е била \"година на мъчения\" за семейството й. По думите й, все още има надежда, че ще се разбере истината за случилото се, както и че ще види роднините си, но до момента няма никаква информация за Сергей и Юлия Скрипал.  В края на февруари посланикът на Великобритания в Русия Лори Бристоу заяви, че бившият агент на ГРУ и дъщеря му са живи, намират се на сигурно място и задължение на Лондон е да ги защити.  (източник: dir.bg)", "date": "2019.04.02", "title": "Нападнаха и пребиха племенницата на Сергей Скрипал"}
{"url": "https://www.faktor.bg/bg/articles/ek-odobri-33-miliona-evro-ot-byudzheta-na-es-za-vrazka-mezhdu-gazoprovodite-na-balgariya-i-gartsiya", "text": "Европейската комисия одобри днес отпускането на 33 милиона евро от бюджета на ЕС за изграждането на връзката между газопроводите на България и Гърция.      Средствата ще послужат за строителството на газопровод с дължина 182 километра между Комотини и Стара Загора. Газопроводът е европейски проект от общ интерес за целите на енергийния съюз, отбелязва ЕК.      Газовите системи на двете държави ще бъдат свързани за първи път и това се очаква да доведе до разнообразяване на енергийните източници в региона, с повишаване на енергийната сигурност. По-голямото съревнование на пазара на газ ще доведе до по-ниски цени за потребителите, допълва комисията.", "date": "2019.04.02", "title": "Одобриха 33 млн. евро от бюджета на ЕС за връзка между газопроводите на България и Гърция"}
{"url": "https://www.faktor.bg/bg/articles/toma-bikov-i-anton-todorov-razgadaha-algoritama-na-feyk-novinite", "text": "Дискусия на тема “Фалшивите новини” с членове и симпатизанти на ГЕРБ се проведе в София, като неин специален гост бе политологът Антон Тодоров. В срещата взеха участие още народният представител Тома Биков и общинският съветник и координатор на ГЕРБ за столичния 25 МИР Татяна Георгиева. Антон Тодоров разясни пред всички присъстващи начините за противодействие на фалшивите новини. Политологът обстоятелствено обясни технологията на фалшивите новини от създаването на сайт с невярна информация до натрупването на посетители на този сайт от нереални профили, създадени от ботове.  Пред ГЕРБ-София политологът добави, че все още много хора не знаят, че могат да бъдат създавани неистински профили с фалшиви снимки, които генерират харесвания и коментари от нереални потребители. Той каза, че едно от решенията за борба с дезинформацията е да се създаде софтуер, който да подбира фалшивите профили. Антон Тодоров поясни как може да бъде различена фалшивата информация, като се открие първоизточникът и кой стои зад него.  По време на срещата депутатът Тома Биков посочи, че един от големите проблеми на фалшивите новини е, че те се разпространяват от институционализирани хора, депутати, кандидати за народни представители и др. „Идеята на фалшивите, новини независимо дали се пускат от народни представители ,или сайтове, е да разрушат доверието в обществото, не само от страна на хората към институциите, но и между самите хора. Големият проблем за едно общество е кризата на доверието, а това да се подклажда е вече безотговорно“, подчерта Биков. Според него едва ли в предстоящата кампания ще остане време да се говори за проблемите на Европа. „Всеки вижда какво се случва, когато нашите опоненти управляват. Те са объркани и заради тази обърканост водят страната към криза. Докато те се карат кой под какво име да се яви на изборите, ние от ГЕРБ подадохме ръка на СДС. Политиката събира хората, не ги разделя. Печели този, който може да събира, а не този който може да изважда“, каза още депутатът от ГЕРБ.  „Изборите са важни за управляващото мнозинство, важни са за това да имаме стабилно управление, което да се ползва с доверието на хората. Алтернативата на сегашното управление е хаос, безвластие и бързи печалби“, обясни Биков. По думите му целта на ПП ГЕРБ не е да руши, а да носи отговорност за управлението на страната. „Имаме силна европейска листа с водач Мария Габриел. Най-логичното нещо е една партия да сложи за водач на листата си най-влиятелния си човек в Европа. Това е европейски комисар с авторитет в Европа. А какво направиха БСП –  в момента са си вложили цялата енергия да премахнат председателя на ПЕС Сергей Станишев от тяхната европейската листа“, отбеляза народният представител. Пред симпатизантите на ГЕРБ Антон Тодоров с факти и документи обясни как са действали офшорните фирми с участието на Елена Йончева. Политологът подчерта, че като опонент на предстоящите избори ГЕРБ ще има човек с повдигнато обвинение за пране на пари в особено големи размери, който няма никакви познания по европейските въпроси.", "date": "2019.04.02", "title": "Тома Биков и Антон Тодоров разкриха технологията на \"фейк\" новините"}
{"url": "https://www.faktor.bg/bg/articles/fandakova-za-vodnata-stena-na-pl-garibaldi", "text": "Премахването на водната стена от пл.\"Гарибалди\" няма да бъде за сметка на общинския бюджет, каза пред журналисти кметът на София Йорданка Фандъкова, цитирана от \"Фокус\". \"Заявих още преди няколко дни, че съм възложила да бъде премахната т.нар. водна стена. Това е процедура, трябва да се подготви, затова е сложена и оградата. Но тя ще бъде премахната, като няма да бъде за сметка на общинския бюджет. Чух, че самата стена струва около 25 000 лв., премахването не вярвам да е скъпо, но така или иначе тези пари няма да бъдат от бюджета на Общината\", обясни кметът. Фандъкова каза още, че имало искане от възложителя в лицето на зам.-кмета за съгласуване за промяна в цвета, но такова съгласуване не е дадено. \"Така че промяната от бял на черен камък не е разрешена от Общината\", подчерта кметът. Тя коментира и темата за проекта \"Златен век\", като посочи, че позиция ѝ остава такава, каквато е и на главния архитект. \"Това, което като община е трябвало да направим, сме го направили по отношение на проекта \"Златен век\". Моята позиция от самото начало е, че толкова висока сграда нямаше място там, точно затова възложих на главния архитект да не удължава строителното разрешително\", поясни Фандъкова. На въпрос как си обяснява разминаването между главния архитект и ДНСК кметът отговри, че то ще се обясни от проверките, които в момента вървят.  Фандъкова присъства на старта на инициативата за очни прегледи на деца - \"Усмихнати очи\", която се провежда от Столична община, УМБАЛ \"Александровска\" и Организацията на евреите в България \"Шалом\".", "date": "2019.04.02", "title": "Фандъкова: Няма да платя и стотинка за свалянето на водната стена на пл.\"Гарибалди\""}
{"url": "https://www.faktor.bg/bg/articles/premierat-borisov-prie-pochetniya-karaul-na-voennovazdushna-uchebna-baza-georgi-benkovski", "text": "Премиерът на Република България Бойко Борисов, военният министър Красимир Каракачанов, заедно с началника на отбраната генерал Андрей Боцев приеха почетния караул на Военновъздушна учебна база \"Георги Бенковски\" - Долна Митрополия. Министър-председателят бе посрещнат с военни почести на летище \"Долна Митрополия\", изпълнен бе националният химн. По-късно с ръководството на Националния военен университет \"Васил Левски\" бе обсъден статутът на Авиационния факултет и развитието му във висше военновъздушно училище. \"Цивилните университети се разраснаха до 50. Тази година ще се дадат милиарди за военновъздушните сили. Няма логика от толкова пари за самолети, ако наземният състав, хората не са готови за тях\", каза премиерът пред факултета \"Авиационен\" към Националния военен университет. \"Ако сме живи и здрави, на 6-ти май може да сме възстановили военновъздушното училище. Този месец ще направим и няколко копки на магистрала \"Хемус\".\" Предстои среща с личния състав на базата и факултета.", "date": "2019.04.02", "title": "Борисов: На 6-и май може да сме възстановили военновъздушното училище"}
{"url": "https://www.faktor.bg/bg/articles/propravitelstveni-izdaniya-glasovete-za-psr-na-erdogan-sa-otkradnati", "text": "Твърдения за нередности в Истанбул, които променили резултата от местните избори в полза на кандидата на опозицията, поместват турски проправителствени издания тази сутрин. \"Гласовете за ПСР са били занулени!\", гласи заглавието по темата на в. \"Йени шафак\", който твърди, че \"само от 309 урни са били откраднати 17 400 гласа\", предаде БТА. \"Излязоха наяве протоколи, които ще променят посоката на изборите в Истанбул\", пише още вестникът и добавя, че само в пет изборни протокола, с които \"Йени шафак\" се е запознал, близо хиляда гласа за кандидата на Републиканската коалиция Бинали Йълдъръм били писани на други партии.", "date": "2019.04.02", "title": "Проправителствени издания: Откраднати са гласове за ПСР на Ердоган в Истанбул"}
{"url": "https://www.faktor.bg/bg/articles/maduro-uvolni-energiyniya-ministar", "text": "Социалистическият венецуелски президент Николас Мадуро смени министъра на енергетиката в момент, в който страната е парализирана от поредица от големи прекъсвания на тока, предаде БТА. Мадуро уволни Луис Мота Домингес, който заема поста от август 2015 г., и на негово място назначи Игор Гавирия Леон. Той го определи като „работник в енергийната промишленост с 25-годишен опит и инженер, който е имал много отговорности“. Гавирия Леон ще оглави и националната електрическа корпорация Корпоелек.", "date": "2019.04.02", "title": "Мадуро уволни енергийния министър"}
{"url": "https://www.faktor.bg/bg/articles/ekspert-pobedata-na-zelenski-v-ukrayna-n-e-chast-ot-protses-v-svetoven-mashtab", "text": "Победата на първи тур на президентските избори в Украйна на Володимир Зеленски е част от процес в световен мащаб - антисистемен политик, който влезе неочаквано в съревнованието и в последния момент обяви, че ще участва в надпреварата. Така доц. Александър Сивилов, преподавател по история в СУ „Климент Охридски“, коментира пред БНР развитието на политическата ситуация в Украйна. В предаването „12+3“ на програма „Хоризонт“ на БНР Сивилов отбеляза, че е трудно да се прецени кой има повече шансове на втория тур - Зеленски или настоящият държавен глава Петро Порошенко: „Не е ясно до каква степен ще се активизира традиционният електорат, който може да застане зад Порошенко. В този случай може до голяма степен да бъдат изравнени силите“. „Голямата разлика между двамата е, че Зеленски за момента не носи някакво класическо политическо послание. Той избяга от външнополитическата тематика, а същевременно се обърна към социалните проблеми и ще се опита да даде повече пари за социални плащания“, коментира Сивилов. Той припомни, че преди да се впусне в политическата надпревара, Зеленски финансира неформален батальон, който участва в антитерористичната операция в Донбас на Киев. „Винаги може да се очакват фалшификации на изборите, имаше спекулации, че Порошенко може да се опита да отмени резултата от първия тур, но засега не виждам такъв вариант“, каза още историкът и допусна, че при такъв сценарий отново може да има безредици в Украйна. По повод третото място във вота, заето от Юлия Тимошенко, той прогнозира, че едва ли ще успее да мобилизира привържениците си, за да организира нов майдан.", "date": "2019.04.02", "title": "Експерт: Победата на Зеленски в Украйна е част от процес в световен мащаб"}
{"url": "https://www.faktor.bg/bg/articles/zaplashvat-plamen-georgiev-pazi-go-nso", "text": "Пламен Георгиев вече е пазен от НСО, заради отправени заплахи към него, съобщи самият шеф на КПКОНПИ пред медиите. Той нарече атаката към него за жилището му компроматна война. \"Единственият човек, който публично излезе пред медиите и си публикува нотариалните актове, съм аз. Повече с тези компроматни глупости аз няма да се занимавам\", отсече Георгиев, цитиран от Канал 3. \"Очевидно е, че това е абсолютна компроматна атака и е видно кой я прави. Има хора с медии олигарси, на които ние запорирахме имущество, които имат 198 милиона причини да водят тази компроматна война\", намекна той.", "date": "2019.04.02", "title": "Заплашват Пламен Георгиев, пази го НСО"}
{"url": "https://www.faktor.bg/bg/articles/naslednichkata-na-merkel-ruskite-vlasti-se-opitvat-da-destabilizirat-es-tryabva-da-ima-yasna-reaktsiya", "text": "Руските власти усилено се опитват да отслабят и дестабилизират ЕС и близките му съседи, заяви председателят на германския Христиандемократически съюз Анегрет Крамп-Каренбауер пред телевизия ZDF. Трябва да има ясна реакция на тези действия, подчерта тя. По думите й, страните от ЕС трябва да бъдат единни в отпора срещу намесата на Русия. Крамп-Каренбауер отправи критики срещу популистките партии, получаващи подкрепа от Москва. Председателката на коментира и строителството газопровода \"Северен поток 2\". Тя подчерта, че това е \"труден проект\" и че трябва да се отчитат проблемите в сферата на сигурността - на Украйна и страните от региона.", "date": "2019.04.02", "title": "Наследничката на Ангела Меркел: Русия се опитва да дестабилизира ЕС, трябва да има ясна реакция"}
{"url": "https://www.faktor.bg/bg/articles/novini/balgariya/valeri-simeonov-nyama-kak-da-imame-obshta-evrolista-s-rusofilite-ot-vmro-i-ataka", "text": "„Формулата за самостоятелно явяване на евроизборите беше предопределена от нашите партньори от ВМРО. Ние направихме всичко възможно, за да отидем заедно на вота, но за съжаление тяхната кампания се разрасна. Няма как да гледаме билбордовете им отстрани и да не предприемем собствена кампания. Освен това се прави нещо нечистоплътно – опити за привличане на наши структури от страна на ВМРО. Коалицията „Обединени патриоти“ продължава да съществува, но по отношение на външната политика не можем да излъчим кандидати за евродепутати, които са на различно мнение спрямо Русия“. Това каза в предаването „Свободна зона“ по ТВ Европа лидерът на НФСБ Валери Симеонов.   „Когато се обявих срещу това, руският патриарх Кирил да се меси в българската история, не ДПС и БСП, а „Атака“ и ВМРО излязоха с декларации срещу моите думи. Красимир Каракачанов е в предизборна ситуация и му се иска да дръпне част, колкото са останали, от русофилите в България. НФСБ 99% ще се яви сама на евроизборите. Няма да градим кампания, която ще е съобразена с нашите партньори в парламента. Ние ще заемем проевропейска позиция в интересна България. Не съм привърженик на празнословията и на високопарните шаблони. С ВМРО работим от 4 години. Понякога партията прави залитания към идеите на \"Атака\" по отношение на Русия“, каза още бившият вицепремиер.  „Малкият и средният бизнес трябва да се развива в западна и северна посока. Всички представители на партии са се устремили към топлото място на Европарламента. Те ще изпълняват дори не толкова това, което им се казва от България, а от големите политически семейства. Евродепутатите ни са безлични. Ако попитате някого на улицата какво са направили, надали ще ви отговори. Трябва да се направи анализ, дали България трябва да е член на ЕС? Има ли полза? До тук сме взели 30 млрд. евро. България има полза от това, че циганите са в Дуисбург. Те се връщат с друго възпитание, купуват си големи къщи и плазми. Преминавайки през трудовия пазар на Европа, се връщат интегрирани. Красимир Каракачанов открадна концепцията на НФСБ за интеграция на циганите, но в нея той влага само политически лозунги. Ако се махнат всички незаконни постройки в гетата, както искат от ВМРО, къде ще живеят тези 600-700 хиляди бежанци? Каракачанов мисли за евроизбори и черпи медийни дивиденти\", коментира Симеонов.", "date": "2019.04.02", "title": "Валери Симеонов: Няма как да имаме обща евролиста с русофилите от ВМРО и \"Атака\""}
{"url": "https://www.faktor.bg/bg/articles/mobilnost-vliza-v-dnevniya-red-evroparlamenta", "text": "Европейският парламент ще обсъди отново промените в правилата за дейността на международните превозвачи. Това се съобщава в сайта на парламентарната комисия по транспорт. Предвижда се комисията да заседава извънредно днес, за да подготви текстовете за гласуване в пленарна зала в сряда.  Заради многото поправки по плана  \"Мобилност\" миналата седмица председателят на ЕП Антонио Таяни свали текстовете от дневния ред на депутатите в Страсбург, припомня Канал 3. Ако спорните поправки минат в транспортната комисия,  пактът \"Мобилност\" ще бъде гласуван в пленарната зала. Това сочи програмата на ЕП за сесията на 3 и 4 април в Брюксел.  Ако тогава гласуването на първо четене бъде успешно, то ще очертае становището на ЕП в преговорите с председателството на Съвета на ЕС и Европейската комисия. Едва когато тези тристранни преговори завършат с успех, ЕП ще трябва да гласува промените и на второ четене. Очаква се, ако тази седмица гласуванията не доведат до напредък, въпросът да остане за евродепутатите от следващия парламент, избрани на предстоящите избори през май. Миналата седмица премиерът Бойко Борисов писа на колегите си в Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати по пакета \"Мобилност\". Сред спорните въпроси е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други подходящи спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача.Освен това т.нар. каботаж трябва да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Собствениците на фирмите за превоз трябва да осигуряват на водачите възможност да се връщат у дома поне веднъж на четири седмици.", "date": "2019.04.02", "title": "\"Мобилност\" влиза в дневния ред Европарламента"}
{"url": "https://www.faktor.bg/bg/articles/us-vlastite-poiskaha-ot-boing-podobreniya-v-sistema-za-stabilizirane-na-poleta", "text": "Американските власти поискаха от „Боинг“ да подобри измененията, които е внесла в системата за стабилизиране на полетите, за която се подозира, че е изиграла роля в катастрофата със самолета „Боинг 737 Макс 8“ на индонезийската „Лайън еър“ през октомври, предаде БТА.  „Боинг“ трябва да се увери, че внесените промени в системата отговарят точно на съответните проблеми“, се казва в изявление на американското Федерално управление за гражданско въздухоплаване, съобщи АФП. „Боинг“ представи на 27 март актуализация на системата срещу аеродинамичен срив. Компанията се надяваше бързо да получи разрешение от Федералното управление, за да разгърне актуализацията във флотилията си от самолети 737  Макс, спрени от полети след катастрофата с етиопския самолет от този модел на 10 март. „Ще разработим методичен подход, за да развием и изпитаме актуализацията на системата и да се уверим, че разполагаме с колкото време ни е нужно, за да доведем това до успешен край“, реагира говорител на „Боинг“ Федералното управление смята, че е нужно повече време, за да се извърши допълнителна работа и се надява да получи от „Боинг“ корекциите на системата в идните седмици. Няма да одобрим инсталирането на коригирания софтуер, докато не сме удовлетворени от актуализацията, допълни управлението. То беше упрекнато, че е поверило част от сертификацията на самолетите „Боинг 737 Макс“, сред които и на системата за стабилизиране, на служители на „Боинг“ съгласно процедура, която е била в сила от десетина години. Министерството на транспорта извършва одит на процедурите за сертифициране. Министерството на правосъдието пък започна разследване за развитието на модела 737 Макс. „Боинг“ отхвърля идеята, че поисканите от нея промени в концепцията на системата за стабилизиране показват, че тя не е била достатъчно качествена. На 27 март компанията представи промени, предназначени да направят системата „по-солидна“. Същевременно етиопските власти казаха, че предварителният доклад от катастрофата от 10 март вероятно ще бъде публикуван по-късно тази седмица. Черните кутии на разбилия се самолет се анализират във Франция, където експерти работят с американски и етиопски колеги, за да определят причините за катастрофата. Преди броени дни запознат източник каза, че системата за стабилизиране на самолета, заподозряна за катастрофата в Индонезия, се е била задействала и в етиопския самолет, малко преди той да се разбие. Тази информация е била извлечена от черните кутии и била предадена на американските власти, каза източникът.", "date": "2019.04.02", "title": "Вашингтон поиска от „Боинг“ подобрения в система за стабилизиране на полета"}
{"url": "https://www.faktor.bg/bg/articles/klati-li-se-sultanat-na-moderna-turtsiya", "text": "Съдбоносни избори в Турция. Президентът Ердоган загуби в мегаполиса Истанбул, откъдето започва историческата му кариера като кмет.   Неговата партия печели повече кметски места в страната, но пък губи и в други големи градове като столицата Анкара. Всичко това, след като за предизборната кампания бяха впрегнати всички сили. Дори беше използвано и името на България. Според мнозина резултатите от този избор ще бъдат знак за бъдещето на управлението на Ердоган, което все по-често бива определяно като режим, а самият той като султан на модерна Турция. \"Трябва да се обърне внимание на предизборната кампания, която самият Ердоган водеше. Тук става въпрос за местни избори, а единственият глас, който се чуваше през цялото време, беше на президента - пълен абсурд. Турският държавен глава противопоставяше обществото, като нееднократно обяви за \"терористи\" всички поддръжници на опозиционните партии\", коментира в студиото на \"България сутрин\" на Bulgaria ON AIR. журналистът Тайфур Хюсеинов. Междувременно изказването на турския външен министър за намеса на Анкара в промените в Закона за вероизповеданията у нас предизвика остри реакции. Премиерът Борисов от своя страна го отдаде на предстоящите избори в югоизточната ни съседка. Но припомни, че страната ни също се намира пред такива. \"Никоя чужда страна няма право да се меси по такъв начин в работите на която и да било държава. Друг е въпросът дали това наистина се е случило. Факт е обаче, че Турция не се извини\", отбеляза лидерът на Народна партия \"Свобода и достойнство\" Орхан Исмаилов пред Bulgaria ON AIR.", "date": "2019.04.02", "title": "Клати ли се султанът на модерна Турция ?"}
{"url": "https://www.faktor.bg/bg/articles/martin-dimitrov-ako-prez-may-nyama-mashinno-glasuvane-tova-shte-e-izklyuchitelen-skandal", "text": "Мартин Димитров от „Демократична България“ предупреди в ефира на БНР, че ако и този път се намери повод и причина да не се въведе машинно гласуване на евроизборите през май, това вече ще бъде изключителен скандал. По думите му, от действията на големите партии – ГЕРБ, БСП и ДПС, личи, че те не искат машинно гласуване. Сегашната изборна система им върши перфектна работа и не искат модерните технологии, смята той. По думите му големият печеливш обаче от това да няма машинно гласуване е ДПС. „Изборите са отговорност не само на ЦИК, но и на Министерския съвет. Призовавам персонално Томислав Дончев още тази седмица, още днес да се занимае с този въпрос, който е елементарен за решаване – или с подзаконов нормативен акт, или по друг начин да задължи примерно Агенцията по стандартизация и метрология да поеме сертификацията на машините за изборите. Това е стандартен въпрос и не би трябвало да виси по този начин. Евентуалното му отлагане ще изглежда крайно съмнително“, категоричен е Димитров. „Фактът, че занимават цялото общество с тази тема и фактът, че ЦИК казва, че нямало кой да сертифицира машините, показва, че за пореден път сме свидетели как на властта в България не им се иска да въведат машинно гласуване и търсят обходни начини – или сроковете да са кратки, или нещо друго да се случва“, каза още Димитров. Според него не е достатъчна сертификацията на машините. Нужно е да има независим граждански експертен контрол върху тези машини, смята той и е категоричен, че тестът за машините трябва да е отворен за граждани и медии, както и граждански експерти да ги проверят пред всички. Мартин Димитров попита защо отново са кратки сроковете за процедурата за машинното гласуване. „Има нещо дълбоко гнило в цялата работа“, смята той и добави: „Време е законът да бъде изпълнен. Това призовавам ЦИК и правителството“. Димитров е убеден, че ще има последствия за ГЕРБ след имотния скандал. Той предупреди обаче, че скандалите могат да доведат до голям отлив на избиратели и на предстоящите избори активността да спадне значително.", "date": "2019.04.02", "title": "Мартин Димитров: Чака ни огромен скандал, ако през май няма машинно гласуване"}
{"url": "https://www.faktor.bg/bg/articles/aleksandar-yordanov-1-4", "text": "Спомням си, когато загубихме избори преди две години, когато тази десницата наша беше разделена на три парчета и пропиля гласовете на 300 000 избиратели. Това трябваше Комарнитски да нарисува как се хвърлят във водата, в канала, гласовете на над 300 хиляди души. Тогава именно Радан Кънев каза: ”Нашето разделение изпрати десетки хиляди избиратели да гласуват за ГЕРБ, за да спрат комунистите” И каза: \"Сега ще обикаляме сградата на парламента отвън, защото нямахме акъл\". Ако искаме отново да влезем в него, няма да стане с уличния перформанси.  Това заяви Александър Йорданов, бивш председател на Народното събрание, в сутрешния блок на  Би Ти Ви. \"Който се е хванал на хорото на политиката, сатирата му е гайдарят\", смята Йорданов, който беше номиниран за кандидат-евродепутат на ГЕРБ-СДС. Освен карикатуристи имаме скулптори-шегаджии, каза той по повод първоаприлския \"паметник на премиера\" на столичния пл. \"Гарибалди\". Не съм одобрявал поведението на Борисов и правителството по отношение на определени действия, във връзка с опитите за намеса на Русия във вътрешната политика на България.  Как да го кажа по ясно?  Аз заемам една по-крайна позиция по въпроса за Русия, да го кажем така. Смятам, че България като член на ЕС и НАТО трябва да водим изцяло политика, която отговаря на нашите национални интереси, а те са да има повече България и повече НАТО.  Г-н Борисов като ръководител на правителството, в което не е Александър Йорданов, не е \"Демократична България\", не е това правителство, което беше с Реформаторския блок. То е друг тип коалиция. За да го има България това правителство, една от причините е разделението на десницата, която не влезе в парламента. Следователно Борисов се съобразява в поведението си като премиер с формулата на това коалиционно управление. Виждате, че в тази коалиция има политици, които са изцяло антиевроепейски настроени, придължи той. Не съм имал възможност да разговарям с Борисов от 6-7 години. Какви ли не хора се изредиха при него, даже и като министри, а след това го критикуваха. Това е присъщо на българина , заяви той. Думите ми, казани срещу Борисов са извадени от контекста. Те бяха казани в края на конференцията, в неформална обстановка. Мимикрия...Става дума, когато имаме поведение като държава, което не винаги одобрявам. Не съм одобрявал поведението на Борисов по отношение на определени действия и опити за намеса на Русия във вътрешните ни работи. За Русия заемам по-крайна позиция. Г-н Борисов като ръководител  на правителството, не е това правителство, което беше с РБ. За да го има това правителството, причината е разделена десницата. Борисов се съобразява с формулата на това коалиционно управление, продължи той.", "date": "2019.04.02", "title": "А. Йорданов: Една от причините, за да го има това правителство, е разделението на десницата"}
{"url": "https://www.faktor.bg/bg/articles/othvarliha-i-chetirite-alternativni-varianta-za-brekzit", "text": "Британските депутати отхвърлиха и четирите алтернативни варианта на сделката за Брекзит, предложени за гласуване, предаде БТА. Депутатите се бяха събрали, за да търсят алтернативен вариант на Брекзит, на този, предлаган от премиера Тереза Мей. За гласуване бяха предложени по принцип общо 8 алтернативни варианта с кратко наименование от Ей до Ейч (латински букви А-Н). От тях в крайна сметка председателят на парламента Джон Бъркоу одобри за вот четири - Си, Ди, И и Джи (С, D Е и G). Предложение \"Си\" на консерватора Кен Кларк задължаваше правителството да преговаря за постоянен и всеобхватен за Обединеното кралство митнически съюз с ЕС като част от сделка за Брекзит. Това би дало на Обединеното кралство възможност за по-тесни търговски връзки с ЕС и би намалило нуждата от някои проверки по ирландската граница. Предложението беше отхвърлено с 276 гласа \"против\" срещу 273 гласа \"за\", тоест само с три гласа разлика. Миналата седмица същото предложение беше отново отхвърлено в парламента, но този път с разлика от 6 гласа. Предложението Ди на консерватора Ник Боулс предвиждаше присъединяване към Европейската асоциация за свободна търговия и Европейското икономическо пространство. Това означаваше, че Обединеното кралство ще остане част от европейския единен пазар и ще запази свободата на движение, така че британските граждани да запазят правото да живеят и работят в ЕС и обратното. Това предложение беше отхвърлено с 282 гласа \"за\" срещу 261 гласа \"против\". Една от стъпките беше удължаване на срока за преговори по член 50 на Лисабонския договор, ако Великобритания не разполага с ратифицирана сделка за Брекзит до два дни преди датата, на която тя би трябвало да напусне ЕС. Ако подобно удължаване не бъде одобрено от ЕС, предложението предвиждаше в деня преди насроченото излизане от ЕС, депутатите да бъдат попитани какво избират - излизане без сделка от ЕС или анулиране на задействането на член 50 и прекратяване на Брекзит. Това предложение беше отхвърлено с 292 гласа \"против\" срещу 191 гласа \"за\". След гласуването стана ясно, че Демократичната юнионистка партия от Северна Ирландия е гласувала против четирите варианта. Лидерът на Лейбъристката партия Джереми Корбин пък призова за нов шанс парламентът да гласува по предложенията в сряда. Той изрази съжаление, че по нито един от вариантите не е имало консенсус тази вечер. След вота лидерът в парламента на Шотландската националистическа партия предупреди, че наближава денят, в който шотландския народ ще реши своето бъдеще като независима страна. След гласуването британският министър за Брекзит Стивън Баркли каза, че Великобритания може и да избегне продължително удължаване на процеса на Брекзит, ако парламентът приеме сделката за Брекзит тази седмица. Парламентът вече отхвърли на три пъти сделката за Брекзит на Тереза Мей - два пъти в цялостния й вид и един път само в едната й част. По време на дебатите голи протестиращи прекъснаха заседанието на британския парламент. Дебатите бяха нарушени от 11 мъже и жени в оскъдно облекло. Те всъщност не протестираха срещу напускането на Европейския съюз. Каузата им беше свързана с промените в климата и недостатъчните мерки, които взимат политиците, за да се борят с тях.", "date": "2019.04.02", "title": "Голи протестиращи прекъснаха Брекзит-заседанието на британския парламент"}
{"url": "https://www.faktor.bg/bg/articles/kmetitsata-na-torino-poluchi-pratka-s-eksploziv", "text": "Кметицата на италианския град Торино - Киара Апендино, получи пратка с взривно вещество, предадоха АНСА и ТАСС, цитирани от БТА. Пакетът е бил пратен с обикновена поща, адресиран до офиса на кметицата, без подател върху него, както и без изписано името на Апендино. Сапьори били извикани незабавно в кметството и експлозивът бил обезвреден. Започнало е разследване, като се подозира, че пратката е била пусната от членове на анархистка групировка, свързана със социален център за младежи, изразяващи леви възгледи, закрит по разпореждане на кметицата на 7 февруари. \"Ако някой си мисли да ме сплашва, се лъже жестоко\", написа кметицата Апендино в социалните мрежи и допълни, че е по-решена отпреди да действа. Италианският премиер Джузепе Конте изрази в Туитър солидарност с кметицата и каза, че държавата няма да позволи подобни заплахи да пречат на длъжностните лица да изпълняват задълженията си. Киара Апендино е избрана начело на Торино от антисистемното Движение Пет звезди. Всички политически партии в Италия изразиха солидарност с кметицата на Торино.", "date": "2019.04.02", "title": "Кметицата на Торино получи пратка с експлозив"}
{"url": "https://www.faktor.bg/bg/articles/r-petkov-kak-mozhe-korneliya-ninova-mozhe-da-tvardi-che-neshto-e-otkradnato-sled-kato-ne-e-neyno", "text": "БСП отдавана се отказа от името \"Коалиция за България\", малко е нередно да искат права върху наименованието. Не разбирам позицията на Корнелия Нинова. Как може да твърди, че нещо  ѝ  е откраднато, след като не е нейно. Това не е “Техноимпекс”, от който може нещо да се открадне. Това е политика, заяви лидерът на АБВ Румен Петков в сутрешния блок на БНТ.  \"За политика сме от скандал в скандал. Само форматът \"Коалиция за България\" говори за мир в Европа. Ще отстояваме сигурна и силна Европа в европарламента\", каза още той.  \"Обърнахме се писмено към БСП, да сформираме коалиция, за да \"пометем\" ГЕРБ. Това управление е отровно, а несъгласието им за коалиция, ми намеква, че опозицията работи за ГЕРБ\", допълни лидерът на АБВ.  \"България няма адекватни инструменти за самозащита. Борисов искаше някой да му се извини, като се унижава. Не можем да защитим интереса си, а хленчим някой да ни се извини\", разкри Петков.  \"България трябва да се пребори с корупцията и европейските ценности. Цветанов беше жертва на лакомия. Скандалът с апартаментите не донесе нищо добро на БСП. Изпусна се реалният дебат за политиките\", завърши Румен Петков.", "date": "2019.04.02", "title": "Р. Петков: Как може Корнелия Нинова да твърди, че нещо ѝ е откраднато, след като не е нейно"}
{"url": "https://www.faktor.bg/bg/articles/emanuil-yordanov-zam-shefat-na-kpkonpi-tryabva-da-svika-zasedanie-za-sluchaya-s-plamen-georgiev", "text": "Трябва да се прегледат архитектурния проект на обекта. Очевидно става въпрос за едно цяло. Няма как терасата да се отдели от съответния апартамент. Когато дойде ден, банката да продава апартамента, тя ще го направи заедно с терасата.  Това заяви бившият вътрешен министър и настоящ адвокат Емануил Йорданов в сутрешния блок на БТВ. Той коментира казуса с апартамента на шефа на антикорупционната комисия Пламен Георгиев, след като стана ясно, че е ипотекирал в банка част от жилището си, за която е категоричен, че не е негова собственост. По думите на Йорданов към момента на създаване на закона подобни казуси не са съществували. Не мога да си обясня дащо управляващите проявяват такава голяма страст към апартаменти с размерите на футболно игрище, вметна той.  Емануил Йорданов  допусна, че председателят на КПКОНПИ е премълчал за терасата, за да избегне неудобни въпроси. На въпрос кой трябва да провери Пламен Георгиев за това дали има разминаване в нотариалния му акт, Йорданов заяви: „Зам.-председателя трябва да свика заседание, да се уведоми НС и да се вземат мерки.   „При един евентуален съдебен спор може да се стигне до извода, че това е обща част. Как е реализиран този обект е друг въпрос“, посочи Йорданов.  „В нотариалния акт се вписват данъчните оценки. Когато бях народен представител се прие изменение в закона и те бяха завишени“, припомни юристът.", "date": "2019.04.02", "title": "Е. Йорданов: Зам.-шефът на КПКОНПИ да свика заседание за случая с Пламен Георгиев"}
{"url": "https://www.faktor.bg/bg/articles/tsipras-pristiga-dnes-na-istoricheska-vizita-v-skopie", "text": "Гръцкият премиер Алексис Ципрас пристига днес на историческа визита в Скопие, предадоха световните агенции. Това е първата визита на гръцки премиер в бившата югославска република, отбелязва ДПА. Според Франс прес визитата е първата на гръцки лидер в Скопие от много години насам. Ципрас ще е придружаван от 10 министри и десетки бизнесмени от сектора на енергетиката, инфраструктурите, селското стопанство и хранителновкусовата промишленост. Посещението става почти два месеца, след като бившата югославска република се съгласи да се преименува на Северна Македония. Миналата година Ципрас и премиерът на Република Северна Македония Зоран Заев сключиха историческо споразумение, което сложи край на 28-годината междудържавна криза за името на бившата югославска република. Това проправи и пътя на Скопие към членство в НАТО и към сближаване с ЕС. Очаква се по време на визитата двамата лидери да демонстрират, че икономиките на двете страни ще извлекат полза от споразумението от Преспа, отбелязва Франс прес. Двете държави ще подпишат няколко договора за сътрудничество, предаде ДПА. Гръцки компании вече обещаха да инвестират над 500 милиона евро в енергетиката на Северна Македония, по-специално в газовите и соларните централи, каза вчера Заев пред Франс прес. Заради историческото споразумение от миналата година двамата премиери бяха номинирани за Нобелова награда за мир от тунизиеца Уидед Бушамауи, който бе един от лауреатите на отличието преди четири години, припомня агенцията.", "date": "2019.04.02", "title": "Ципрас пристига днес на историческа визита в Скопие"}
