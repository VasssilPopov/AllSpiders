{"url": "https://faktor.bg/bg/articles/obshtestvo-mihail-konstantinov-kato-gledam-blatoto-v-koeto-e-izpadnala-velikobritaniya-sam-silno-gord-che-sam-balgarin", "text": "\"100 % честни избори няма. Ще има опити за манипулация. Но за 30 години се научихме да правим доста добри избори. Манипулациите не са на техническо ниво, а търговия с гласуване. Също и неизпълнените обещания, раздаване с пълни шепи на абсолютно неизпълними  обещания\", с тези думи започна интервюто си преди Местни избори 2019 в предаването \"Беновска пита\" по Канал 3 проф. Михаил Константинов, управляващ \"Информационно обслужване\". \"Като гледам блатото, в което е изпаднала Великобритания, съм силно горд, че съм българин. Във всяка секционна комисия има представители на различни политически сили. Няма СИК без представители на ГЕРБ или БСП. По дефиниция взаимно се контролират. По време на броенето на гласовете има кой ли не – представители на политическите сили, журналисти, граждани. След като протоколите бъдат обработени се качват в сайтовете на общините и в сайта на ЦИК\", каза още той. \"Всеки, който има компютър може да провери резултатите. Наши социолози са професионалисти. Още вечерта ще се знае кои ще са избрани и къде ще има балотажи. Избирателната активност е ниска, но от това не зависи кой ще бъде кмет. В София има 1 млн. избирател, ако един единствен пусне глас, а други пуснат недействителни, този един глас ще избере кмета. Избирателната активност е ирелевантна. За да има избран президент важи правилото за 50+1 %. В списъците са 6,217 млн., а 5,5 млн са наличните избиратели, 400 хиляди са мъртвите души. Те не променят изборния резултат\", сподели Константинов. \"Политиците трябва да приемат закон, който да включва активна регистрация. Мъртвите души трябва да се изчистят. Трябва да вземе 1/61 част, 1,7 % някой независим, за да влезе в общинския съвет. Това са поне 7000 гласа\", заяви той.  \"Като искаш да си 100 % сигурен, че изборите са честни, прати си наблюдател. Вярата е необяснимо явление – или вярваш, или не вярваш. Техническите стандарти на нашите избори са на много високо европейско ниво. Много от нещата ги няма в други страни, но там си вярват\", коментира проф. Михаил Константинов.", "date": "2019.10.20", "title": "Михаил Константинов: Като гледам блатото, в което е изпаднала Великобритания, съм силно горд, че съм българин"}
{"url": "https://faktor.bg/bg/articles/slancheva-nedelya", "text": "Днес времето над страната отново ще бъде слънчево. Преди обяд в източните райони и на места по поречието на Дунав все още ще има ниска облачност или мъгла. В Източна България ще духа слаб югоизточен вятър. Максималните температури, в повечето райони, ще бъдат между 21° и 26°, в София 24°-25°.  Атмосферното налягане ще се задържи без промяна – малко по-високо от средното за месец октомври, съобщи „Фокус”.  Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб югоизточен вятър. Максималните температури ще бъдат между 19° и 21°. Температурата на морската вода е 20°-21°. Вълнението на морето ще бъде 1-2 бала. Над планините ще бъде слънчево. Ще духа слаб до умерен южен вятър, който до края на деня в масивите от Западна България ще се ориентира от север. Максималната температура на височина 1200 метра ще е около 20°, на 2000 метра - около 13°.", "date": "2019.10.20", "title": "Октомври ни подарява още един топъл и слънчев ден"}
{"url": "https://faktor.bg/bg/articles/prodalzhava-spetsializiranata-politseyska-operatsiya-v-nesebar", "text": "Продължава специализираната полицейска операция в Несебър. Това каза за \"Фокус\" Божидар Димитров, говорител на Специализираната прокуратура. Акцията започна в събота и продължава и през днешния ден. Очаква се подробна информация да бъде предоставена в понеделник.", "date": "2019.10.20", "title": "Продължава специализираната полицейска операция в Несебър"}
{"url": "https://faktor.bg/bg/articles/semeystvo-s-dve-malki-detsa-e-zaginalo-pri-katastrofata-na-patya-sofiya-varna", "text": "Няма оцелели при катастрофата край с. Камбурово на главния път София-Варна. На място са загинали петима души - четиримата, пътували в единия автомобил /семейство с две деца/, и един - във втория. Те са починали преди пристигането на екипа от медици, каза за БТА дежурната сестра Бахтишен Ниязиева в Спешното отделение на МБАЛ-Омуртаг. Заради катастрофата пътят продължава да е затворен. Осигурен е обходен маршрут. По предварителна информация от полицията, пътното произшествие е станало между два леки автомобила, движещи се в противоположни посоки. Единият, по неустановени засега причини, навлязъл в лентата за насрещно движение и се ударил челно в движещ се правомерно в платното автомобил. На мястото са екипи на Районното полицейско управление в Омуртаг, на пожарната служба. Извършва се оглед на местопроизшествието. Заради катастрофата пътят беше затворен и беше осигурен обходен маршрут. От Агенцията \"Пътна инфраструктура\" съобщиха, че движението по пътя I-4 Велико Търново - Търговище, в участъка Кьосевци - Камбурово, е възстановено.", "date": "2019.10.20", "title": "Огромна трагедия: Семейство с две малки деца загина при челен сблъсък"}
{"url": "https://faktor.bg/bg/articles/eksperti-dogodina-shte-spre-rastat-na-tsenite-na-nedvizhimite-imoti", "text": "Догодина ще спре ръстът на цените на недвижимите имоти, лихвите по ипотечните кредити ще останат ниски, което ще направи годината сравнително благоприятна за покупката на имоти. Това прогнозираха специалисти в сектора в предаването \"Денят започва с Георги Любенов\" по БНТ. Според данните средната цена на тристаен апартамент в София вече достига до над 400 хиляди евро в по-търсените квартали. Основната причина за високите цени на имотите в София и големите градове е продължаващото завишено търсене. В столицата спрямо миналата година то се е увеличило с 8% по данни на Агенцията по вписванията. \"За съжаление, основно се развиват четири основни града в страната - София, Варна, Пловдив и Бургас. Така че, да, хората, които вече са в София, жилищата им стигат, вярно е, има много необитаеми жилища поради реституционни претенции, но има и много прииждащи хора в София, които идват тук да търсят препитание\", заяви Тихомир Тошев, кредитен консултант. Все по-често хората се насочват към по-големи апартаменти или към къщи извън столицата. \"Специално при покупките с кредит тристайните изпреварват двустайните, но ако гледаме и кешовите сделки, наистина двустайните остават най-търсени, но българинът иска да си повиши стандарта на живот\", допълни Тошев. \"През 2018 година беше премината психологическата граница от 100 хиляди лева за средностатистически апартамент, това означава първи имот на младо семейство\", коментира Пепи Димитрова, ПР консултант в недвижимите имоти. \"Готов тристаен в София от по-крайните квартали - 90-95, до центъра - 300-400 хиляди евро\", каза Тихомир Тошев. Не само високите цени обаче са проблем. \"Обикновено най-евтините имоти, които излизат, обявите са фалшиви или с някакъв проблем или са опит на некоректни брокери да привлекат нови клиенти с много обаждания, или има някакъв проблем, така че много евтините имоти трябва да ги гледаме внимателно\", допълни той. Все по-често хората купуват и имоти с инвестиционна цел, тоест с мотив да спечелят. \"15% от сделките ново строителство са точно такива - с инвестиционна цел, тоест купуваш на картинка, от инвеститор, на който имаш пълно доверие, и когато сградата е готова преди акт 16, го продаваш на много по-висока цена\", коментира Пепи Димитрова. Най-желаните райони на София остават кварталите \"Изток\" и \"Изгрев\" и района около градината на докторския паметник. Предпочитанието към определени райони обаче създава и проблеми. \"Съществуващите сгради в момента и техният капацитет могат да поемат съществуващото население в София. Това, което се случва в южните квартали, е изключително проблемно, тъй като там няма необходимата инженерна инфраструктура, създава се илюзорен имидж от брокерите къде да се купува и там да се купуват жилищата и това е един проблем и се неглижират северните територии\", заяви Емил Христов, урбанист. Според данните на анализатора в момента в София има достатъчно апартаменти, за да задоволят цялото търсене, въпреки това продължава да се строи заради проблеми с вторичния пазар - препродаването на имоти. Експертите коментираха и начина на финансиране на жилищата у нас. \"Няма банки, които да отпускат по 100%, и това в цял свят е нещо, което в последните години се прави, за да се ограничи максималното финансиране, от друга страна, се допуска сто процента финансиране, но то може да стане в комбинация с потребителски кредит, това пък става малко рисково\", завърши Тихомир Тошев, кредитен консултант.", "date": "2019.10.20", "title": "Експерти: Догодина ще спре ръстът на цените на недвижимите имоти"}
{"url": "https://faktor.bg/bg/articles/vladislav-goranov-se-sreshtna-s-upravlyavashtiya-direktor-na-mvf-kristalina-georgieva", "text": "Министърът на финансите Владислав Горанов се срещна с новия управляващ директор и председател на Изпълнителния съвет на Международния валутен фонд (МВФ) Кристалина Георгиева. Това съобщиха от пресцентъра на Министерството на финансите. Срещата се състоя по време на редовните годишни срещи на Съветите на управителите на Групата на Световната банка и на МВФ, които се провеждат  в периода 18-20 октомври 2019 г. във Вашингтон, САЩ. Това е първата официална среща между двамата, след като Кристалина Георгиева беше избрана да застане начело на МВФ на 25 септември 2019 година. В рамките на разговора бяха обсъдени глобалното икономическо развитие и възможностите за насърчаването му, както и приоритетите в областта на икономическата политика в световен мащаб за осигуряване на по-силен и устойчив растеж. Министър Горанов се срещна и с Аксел ван Тротсенбърг, управляващ директор „Операции“ в Световната банка, който пое позицията на Кристалина Георгиева в Банката. По време на срещата беше дадена висока оценка на установеното от близо три десетилетия партньорство между България и СБ. Обсъдени бяха също така възможности за издигане статута на страната ни в Групата на Световната банка, включително чрез донорско участие в Международната асоциация за развитие.", "date": "2019.10.20", "title": "Горанов се срещна с управляващия директор на МВФ Кристалина Георгиева"}
{"url": "https://faktor.bg/bg/articles/rasistki-skandiraniya-spryaha-mach-za-kupata-na-angliya", "text": "Срещата от четвъртия квалификационен кръг на Купата на Англия между \"Харингей Бороу\" и \"Йовил\" бе прекратена заради расистки скандирания. Гостите от \"Йовил\" водеха с 1:0, когато двубоят бе спрян в 64-ата минута, съобщи Gong.bg. Единственият гол е от дузпа, която бе в основата на проблемите. Имаше дълго забавяне преди да бъде изпълнен наказателният удар. Малко след като Рис Мърфи се разписа от бялата точка, двубоят бе спрян. 35 минути по-късно бе обявено, че мачът е прекратен, а причината е расистки скандирания към вратаря на Харингей Дъглас Паятат, който дори е бил наплют от фенове на гостите. Седмица по-рано Българският национален отбор по футбол загуби от Англия с резултат 0:6, а мачът беше спиран два пъти заради расизъм по трибуните през първото полувреме. Расистките обиди на мача България - Англия станаха основна тема в медиите във Великобритания.", "date": "2019.10.20", "title": "Расистки скандирания спряха мач за Купата на Англия"}
{"url": "https://faktor.bg/bg/articles/kralev-nyama-da-stava-shef-na-bfs-angazhimentat-mi-kam-premiera-e-dalgosrochen", "text": "Нямам никакво намерение да се кандидатирам за президент на Българския футболен съюз. Имам дългосрочен ангажимент към премиера Бойко Борисов и ми предстои да извървя още дълъг път с него. Моето място е в Министерство на младежта и спорта. Това заяви Красен Кралев пред журналисти в Русе. Той коментира, че има още много работа като спортен министър, която според него няма кой друг да свърши. „Бъдещето ми и кариерата ми са свързани с Министерството”, подчерта Кралев. По думите му, има достатъчно кадърни хора във футболните среди. „Има много кадърни мениджъри, които могат да се справят със задачата. Ако изборът за председател протече по правилата на новия конгрес, държавата ще продължи да помага на футбола, защото е изключително важен спорт, с много голямо социално значение. Ние не сме безразлични към развитието на футбола, а напротив - продължаваме да стоим зад думите си, че мястото и ролята на държавата е да помага. Особено на детско-юношеските школи”, коментира още Красен Кралев. Той отказа да коментира ситуацията в БФС заради разследването за дейността на съдиите, което тече в момента. Има разследване и за расистките прояви на стадиона.  „Не мога да коментирам нищо, преди да приключат разследванията”, каза Кралев. Красен Кралев е в Русе за откриването на реконструираното спортно училище, в което държавата е вложила близо 3 милиона. „Искам да видя също и условията, при които тренират русенските боксьори, защото това е една от школите, с които най-много се гордеем. Половината момичета от националния отбор са възпитанички на тази школа - Севда Асенова, Габриела Димитрова, Стойка Петрова”, обясни той. Спортният министър ще посети и залата за вдигане на тежести в града.", "date": "2019.10.20", "title": "Кралев няма да става шеф на БФС: Ангажиментът ми към премиера е дългосрочен"}
