{"url": "https://faktor.bg/bg/articles/novini-balgariya-borisov-svika-saveshtanie-za-koronavirusa", "text": "Министър-председателят Бойко Борисов свиква по-късно днес съвещание във връзка с мерките за ограничаване и разпространение на коронавируса в България, съобщи правителствената пресслужба На срещата в Министерски съвет ще присъстват вицепремиерът и министър на външните работи Екатерина Захариева, министърът на здравеопазването Кирил Ананиев и министърът на вътрешните работи Младен Маринов.", "date": "2020.02.01", "title": "Борисов свика съвещание за коронавируса"}
{"url": "https://faktor.bg/bg/articles/novini-balgariya-p-simeonov-borisov-ima-zhelanie-da-balansira-mezhdu-sasht-i-rusiya", "text": "\"Има няколко нови неща в страната, които трябва да наблюдаваме внимателно. Едното е активизацията на прокуратурата. То можеше да се очаква. Второто, което трябва да наблюдаваме много внимателно е партньорството със САЩ\", заяви пред БНТ политологът Първан Симеонов. Според него премиерът Борисов ще се опита съчетае руски и американски интереси в държавата. Умора от ГЕРБ има, каза Симеонов, но отбеляза и, че през 2019 година управляващите са отбелязали много сериозни победи. Едно от най-важните неща, които премиерът е успал да направи е \"стопяването на ледовете\" с Тръмп. \"Струва ми се, че в тази последна година от своя мандат Борисов ще мисли за мястото си в историята. Ще се опита да прави сериозни неща\", каза още той. \"Активизацията на прокуратура довежда до някакво съживяване, макар и плахо. Моето лично усещане е, че обществото ще хареса такива действия.\", добави той. Пред БНТ той подчерта нагласата на новия главен прокурор Иван Гешев да бъде активен и да решава проблемите. Напомни, че преди него с такива действия са се откроявали Бойко Борисов и Цветан Цветанов - едният като главен секретар на МВР, другият - като вътрешен министър. \"Зад протестите срещу г-н Гешев стоеше, така наречената, либералната прозападна общност. По-скоро г-н Гешев обаче изглежда като вестители на Запада. За Запада е важно да сме стабилни. За пръв път България е по-скоро важна. По-скоро американците са заинтригувани от България, вместо Европа и за тях е важно ние да сме стабилни, защото ни разглеждат като предна линия срещу Русия\", обясни Симеонов и подчерта, че Борисов има желание да балансира между САЩ и Русия.  Първан Симеонов коментира актуалната тема около напрежнието по оста Гешев-Радев.  По думите му засега президентът не е изгубил доверието на хората във връзка с изтеклите записи, от които се разбира, че държавният глава говори с шефа на Военновъздушните сили за договори на жена му Десислава Радева. Последва и разкритие, че от президентството са изпратили смс на Гешев с искане за среща.", "date": "2020.02.01", "title": "П. Симеонов:  Борисов има желание да балансира между САЩ и Русия"}
{"url": "https://faktor.bg/bg/articles/novini-svyat-szo-smartnostta-ot-koronavirusa-ne-e-visoka", "text": "Говорителят на Световната здравна организация Тарик Ясаревич заяви за „Хоризонт“, че СЗО, които не са добре подготвени за справянето с китайския коронавирус. Световната здравна организация обяви новия вирус за „извънредна заплаха за общественото здраве от глобален мащаб“, но се въздържа от призив за ограничаване на търговията и пътуванията. „Предварителните данни сочат, че смъртността е между 2 и 4%, което всъщност не е чак толкова високо ниво. Изключително притеснително обаче е, че много хора могат да изгубят живота си заради този вирус. Процентът на смъртност може и да падне, тъй като с разработването на по-добра диагностика, вероятно ще откриваме все повече и повече хора, които са преболедували или в момента боледуват почти без симптоми или с много леки симптоми“, каза Ясаревич.", "date": "2020.02.01", "title": "СЗО: Смъртността от коронавируса не е висока"}
{"url": "https://faktor.bg/bg/articles/novini-balgariya-muravey-radev-valutniyat-bord-e-usmiritelna-riza-za-nestabilni-pravitelstva", "text": "\"Едно от най-важните неща, които нашето правителство направи някога беше вкарването на валутния борд законодателно. Имаше крещяща нужда от това, затова защото хазартното управление на страната от предишното социалистическо правителство на Жан Виденов, доведе до едно безразборно печатане на пари\", припомни бившият финансов министър Муравей Радев. \"Валутният борд е \"усмирителна риза\" на нестабилни правителства и на недостатъчно сериозни и отговорни политици и държавници\", коментира той. Като \"пълно безумие\" определи твърдението, че някой отвън може да ни свали борда.  \"Хората, които си позволиха да се заиграят със страховете на българина, извършиха много лоша услуга на България. Някои го направиха умишлено. След 30 януари българският парламент изчисти съмненията, защото вече курсът е фиксиран и фактът, че получихме писмо от ЕЦБ, показва, че всичко е изчистено\", смята Радев.  \"Бюджетната комисия с политически консенсус на второ четене прие текста, който е достатъчен, за да може българското законодателство и европейската законова рамка за чакалнята да нямат противоречия. Поправката казва, че България ще влезе в чакалнята единство с фиксиран курс, равен на централния\", обясни той. Според него, правителството е опитало да предотврати политизирането на темата, но не е успяло.", "date": "2020.02.01", "title": "Муравей Радев: Валутният борд е \"усмирителна риза\" за нестабилни правителства"}
{"url": "https://faktor.bg/bg/articles/novini-svyat-sasht-obyaviha-izvanredno-polozhenie-zaradi-koronavirusa", "text": "Американското правителство обяви извънредно положение в общественото здравеопазване заради епидемията от коронавируса в Китай и съобщи, че временно забранява влизането в САЩ на чужди граждани, които може да представляват потенциална опасност, предаде БТА. От неделя американските граждани, пътували до китайската провинция Хубей в последните две седмици, ще бъдат поставяни под задължителна 14-дневна карантина, каза министърът на здравеопазването и социалните служби Алекс Азар на брифинг с журналисти в Белия дом. Правителството ограничава също полетите от Китай до седем американски летища. Всички самолети от Китай ще бъдат насочвани към нюйоркското летище \"Дж. Ф. Кенеди\" и летищата в Чикаго, Сан Франциско, Сиатъл, Атланта, Хонолулу и Лос Анджелис, уточнява Франс прес. \"Действията, които предприехме и продължаваме да предприемаме, допълват работата, извършвана от Китай и Световната здравна организация, за ограничаване на епидемията в рамките на Китай, каза Азар. Това са превантивни мерки, рискът в САЩ е малък, отбеляза той. Директорът на Центровете за контрол и превенция на болестите д-р Робърт Редфийлд също подчерта, че рискът за американците е нисък. Той каза, че в САЩ има шест потвърдени случая на коронавируса, а 191 души са под наблюдение. В четвъртък Държавният департамент на САЩ издаде предупреждение за американските граждани да не пътуват до Китай заради епидемията.", "date": "2020.02.01", "title": "САЩ обявиха извънредно положение заради коронавируса"}
{"url": "https://faktor.bg/bg/articles/novini-balgariya-boyko-borisov-poklon-pred-pametta-na-zhertvite-na-komunisticheskiya-rezhim", "text": "\"Днес в България почитаме паметта на жертвите на комунистическия режим. Точно на 1 февруари преди 75 години са произнесени присъдите на Първи и Втори състав на престъпния Народен съд. Винаги съм казвал, че демокрацията и мирът са най-ценните неща в днешния свят. Радостен съм, че сега българите живеят в разбирателство и взаимно уважение, но това не означава, че не трябва да помним подобни режими в човешката история и поуките от тях.  Ето защо благодарение на усилията на правителството в новите програми за десетокласниците вече влиза изучаване на комунизма в България. Важно е да се знае цялата историческа истина за тоталитарните режими, но още по-важно е никога повече да не ги допускаме и остро да осъждаме всяко посегателство върху достойнството на човека. Поклон пред паметта на жертвите на комунистическия режим\", написа премиерът  Бойко Борисов в профила си във Фейсбук по повод Деня за отдаване на почит на жертвите на комунистическия режим.", "date": "2020.02.01", "title": "Бойко Борисов: Поклон пред паметта на жертвите на комунистическия режим"}
{"url": "https://faktor.bg/bg/articles/novini-balgariya-zadarzhaniyat-bivsh-nachalnik-na-agentsiya-mitnitsi-e-krasimir-keremedchiyski", "text": "По информация на БНТ задържаният бивш началник на агенция \"Митници\", заради открито голямо количество наркотици, е Красимир Керемедчийски. Той е бил шеф на Столичната митница за кратко, през 2001-ва година.  Бизнесът му в момента е транспорт и спедиция. Вчера, при мащабна акция беше открито голямо количество наркотици в склад на борсата в Слатина, в камион с цитрусови плодове.", "date": "2020.02.01", "title": "Задържаният бивш началник на агенция \"Митници\" е Красимир Керемедчийски"}
{"url": "https://faktor.bg/bg/articles/novini-balgariya-predsedatelyat-na-darzhavnata-komisiya-po-hazarta-aleksandar-georgiev-e-napravil-palni-samopriznaniya", "text": "Задържан е председателят на Държавната комисия по хазарта Александър Георгиев и е привлечен като обвиняем по разследването срещу Васил Божков, съобщи БНТ.  След повдигането на обвинение Георгиев е дал обяснение и е направил пълни самопризнания за престъпната схема, по която лорарийните игри на Васил Божков са заплащали по-ниски от законноопределените такси. Очаквайте подробности!", "date": "2020.02.01", "title": "Арестуван е председателят на Държавната комисия по хазарта Александър Георгиев"}
{"url": "https://faktor.bg/bg/articles/novini-svyat-prof-rumen-kanchev-traen-mir-v-blizkiya-iztok-nyama-da-ima-oshte-dalgo", "text": "Световната общност остава разделена след обявения тази седмица от президента на Съединените щати Доналд Тръмп мирен план за Близкия изток, определен от американския държавен глава като „Сделката на века“. В осемдесет страничния документ, подготвян две години и представен в присъствието на премиера на Израел - Бенямин Нетаняху, Тръмп предложи създаване на палестинска държава със столица източно предградие на Ерусалим и признаване на израелския суверенитет над еврейски селища на Западния бряг, както и цялата долина на река Йордан. Палестинският президент Махмуд Абас отхвърли предложенията и изрази готовност за преговори с Израел, но под егидата на международния квартет от посредници за района на Близкия Изток - Русия, Съединените щати, ООН и Европейския съюз. Има ли възможност - Доналд Тръмп да стане политикът, успял да разреши израелско - палестинския въпрос и какво бъдеще очаква „Сделката на века“? „Близкоизточният регион е критична зона, тъй като там вече се сблъскват стратегическите интереси на две глобални сили, дори на три – на САЩ, разбира се, на Русия и в последно време, по един по-друг начин, на Китай“, заяви пред БНР експертът по международна сигурност и геополитика и член на Евроатлантическия център за сигурност професор Румен Кънчев. Той посочи, че още дълго време няма да имаме възможност да видим един стабилен мир в Близкия изток. „В този контекст това е опит на американската администрация и на президента Тръмп за някакъв принос към мирния процес в Близкия изток. За съжаление отношението към този план не е еднозначно“, отбеляза проф. Кънчев. Според него негативните реакции към „Сделката на века“ са предизвикани на първо място от липсата на палестинците в целия този процес: „Вероятно те са били поканени, но са отказали, тъй като са категорично против плана и веднага и правителството, и президентът Абас се изказаха по този въпрос“. „Саудитска Арабия, Бахрейн и Оман бяха поканени – съюзниците на САЩ, които внимават в политиката и пъзела в Близкия изток, но малко по-далечните съюзници около зоната на Израел и Палестина – ОАЕ, например, а също и Саудитска Арабия, са по-сдържани, защото за тях голямата заплаха в региона е Иран. Те се страхуват по-скоро от него, защото безспорно той поддържа и Палестина“, заяви експертът. А Иран е най-ярък опонент на плана, страната действа в Палестина чрез „Хамас“ и „Ислямски джихад“ и това са важни организации, които са доста ефективни, когато Техеран им заповяда да нанесат удар по обекти в Израел, допълни Кънчев. Според професора в известен смисъл усилията да се създаде такъв план („Сделката на века“ – б.р.) са похвални: „Но се сещам за двата неуспешни  воаяжа на Доналд Тръмп в Северна Корея. Още преди тях казах, че е абсурд се постигне какъвто и да е успех с КНДР“.", "date": "2020.02.01", "title": "Проф. Румен Кънчев: Траен мир в Близкия изток няма да има още дълго"}
{"url": "https://faktor.bg/bg/articles/novini-svyat-vsichki-ruski-aviokompanii-prekratyavat-redovnite-si-poleti-ot-i-do-kitay-ot-dnes", "text": "Всички руски авиокомпании прекратяват редовните си полети от и до Китай заради епидемията от коронавирус, съобщава  . Мярката се предприема, за да бъде ограничена възможността коронавирусът да проникне на територията на Русия, макар че Министерството на здравеопазването съобщи за два потвърдени случая на заразени китайски граждани.", "date": "2020.02.01", "title": "Всички руски авиокомпании прекратяват редовните си полети от и до Китай от днес"}
