{"url": "https://faktor.bg/bg/articles/obshtestvo-fandakova-proveryava-uchastaka-ot-tretata-liniya-na-metroto-koyato-se-izgrazhda-v-momenta", "text": "Кметът на София Йорданка Фандъкова ще направи проверка на участък от третата линия на метрото, която се изгражда в момента, от 12.00 часа на 2 септември, понеделник. Това съобщиха от пресцентъра на Столична община.  Инспекцията ще започне от метростанция „България”, която се намира на бул. „България” и бул. „Акад. Ив. Гешов”, и ще се осъществи с дрезина по новоизградения релсов път на метрото.", "date": "2019.09.01", "title": "Фандъкова проверява участъка от третата линия на метрото, която се изгражда в момента"}
{"url": "https://faktor.bg/bg/articles/obshtestvo-ulitsata-izlyazoha-novi-podrobnosti-okolo-sluchaya-negovan", "text": "Етикет с цена и фабричен номер върху трите 80-литрови бидона е отвел криминалистите до двамата изверги, убили и разфасовали треньора по борба Йордан Атанасов и съпругата му. Това стана ясно в Софийски градски съд, където беше разгледана мярката за неотклонение на двамата обвиняеми за тежкото престъпление - Пламен Шляпашки и Георги Нанчев, съобщава \"Телеграф\".  Тръгнали да разплитат зловещото престъпление по бидоните. Те били произведени в Румъния. Криминалистите стигнали до фирмата, която ги внася у нас и магазина й.  За късмет в обекта имало охранителни камери, снимащи както вътре, така и вън. Собствениците разполагали с устройство, което съхранявало клиповете от 14 юли.  На видеото се виждат двамата извършители. Двамата слизат от черен джип \"Чероки\", чиито номер бил заснет. Тя била собственост на Пламен Шляпашки. Оттам започнало наблюдението на задподозрените. Справка от мобилен оператор показала, че Георги Нанчев поддържал активна комуникация с убития Йордан.", "date": "2019.09.01", "title": "Излязоха нови подробности около случая \"Негован\""}
{"url": "https://faktor.bg/bg/articles/obshtestvo-ot-utre-izplashtat-obezshteteniyata-na-stopanite-zaklali-dobrovolno-bolni-ot-chuma-prasetata", "text": "Готови са графиците за изплащане на еднократната помощ от 300 лв. на стопаните, заклали доброволно прасетата и дезинфекцирали дворовете си като мярка срещу болестта африканска чума по свинете. Средствата са осигурени в посочения от министерството на земеделието срок и изплащането на парите започва от утре. По 300 лева ще получат всички стопани, които са отглеждали не повече от пет прасета в задния си двор и са изпълнили разпореждането на ветеринарните власти да умъртвят животните и да почистят стопанствата си. Дезинфекцията се доказва с констативен протокол, подписан от кмета. За да имат право на помощта стопаните подадоха заявление, в което декларират, че няма да отглеждат прасета в следващите 12 месеца. С надеждата, че няма да подлежат на такова ограничение някои от тях се отказаха от парите. „Независимо дали стопанинът ще кандидатства за тези триста лева подпомагане или няма да кандидатства, той не би следвало да отглежда тези прасета, защото рискът е изключително голям“, уточни пред БНР доктор  Георги Чобанов от Българската агенция за безопасност на храните. Парите ще бъдат преведени първо на хората, посочили банкови сметки. Останалите ще си ги получават поетапно от представители на агенцията, които ще посетят кметствата в предварително посочен ден и час.", "date": "2019.09.01", "title": "От утре изплащат обезщетенията на стопаните, заклали доброволно болни от чума прасета"}
{"url": "https://faktor.bg/bg/articles/zapochna-natsionalniyat-onlayn-konkurs-kmet-na-godinata", "text": "Търсят се най-добрите кметове! Но не за новия мандат, а измежду сегашните. И не след гласуване с бюлетини, а след онлайн допитване за националния конкурс „Кмет на годината”. „Направихме платформата така, че да е достъпна за всички. Днес стартирахме онлайн допитването, което ще трае 15 дни. Вече над 9 000 човека са посетили платформата”, заяви пред Нова ТВ Боян Томов, директор на сайта за българските общини kmeta.bg. „Единият от интересните въпроси е за кмета и социалните мрежи. Много е важно един градоначалник да бъде активен в социалните мрежи. За мен като гражданин на даден град ще е по-интересно да пиша и да задавам въпроси на директно на моя кмет, или да стига до него и да може да ми отговаря”, коментира Томов. „В малките населени места кметовете са по-активни в социалните мрежи. В големите общини кметовете ползват екипи”. В студиото беше коментиран и кметът на Рейкявик, който е определен като добър градоначалник, дори без диплома за висше образование, но хората го определиха като най-добрият кмет. „Той е доста успешен, с неговите си интересни идеи, които въвежда в общината. Но да не забравяме, че той е от семейство, което е свързано с местното самоуправление. За съжаление, в България нямаме кмет, на който семейството му поколения наред да е било част от политическия живот. Такъв пример е и кметът на Лондон. Много интересна е и историята на кмета на Атина. Кметът на Солун е един млад човек. Идва момент за млади, енергични и атрактивни хора”, коментира Томов.   „Интересно е, че Борис Джонсън тръгва от журналистическата кариера, той е атрактивен, така е бил и в парламентарната си кариера, и като кмет, сега вече и като министър-председател. Сега трябва да внимава заради Brexit”, смята Томов. „Българският кмет трябва да бъде почтен, коректен, колкото по-малко се обещават, но изпълняват - толкова по-добре. Имаме голям проблем в България, защото обещаваме много. Нека обещаваме по-малко, а да изпълним повече”, призова Боян Томов. „В категориите имаме „Смарт сити”, която е изключително важна. Образованието, спортът и туризма са в една категория. За градската среда са много важни и гражданите”, коментира Томов.", "date": "2019.09.01", "title": "Започна националният онлайн конкурс „Кмет на годината”"}
{"url": "https://faktor.bg/bg/articles/obshtestvo-yordanka-fandakova-parviyat-akvapark-v-sofiya-shte-se-prostira-na-25-dka", "text": "\"С проектите, които реализираме в парка \"Възраждане\" тази и през последните години, променяме района и София. Общо 100 декара нов парк създаваме за града. Тази година на площ от 25 декара изграждаме първия аквапарк заедно с ново парково пространство\", заяви кметът на София Йорданка Фандъкова при проверка на обекта, съобщи пресцентърът на Столичната община.  Фандъкова припомни какво е било преди години това място. \"Водихме дълга битка да си върнем собствеността заедно със дружеството \"Софийски имоти\", което бе скандално известно, но също успяхме да променим, и днес инвестираме в изграждането на парка\", е заявила столичният кмет. Изградихме първия етап от парка заедно със спортния комплекс. Сега изграждаме аквапарк с пет открити басейни и зона със закрит плувен басейн. В момента се изпълняват довършителните работи. На покрива на обслужващата сграда е разположена площадка за спускане по водните пързалки. Закритият басейн е с шест коридора с размери - 25 метра на 15,40 метра. Ще има и водоналивен кът за минерална вода. Предстои работа по поливната система и засаждането на 600 дървета\", каза още столичният кмет. Тя е съобщила, че до ноември 2019 г. трябва да приключат строителните работи и след това да започне процедурата за въвеждането на обекта в експлоатация.", "date": "2019.09.01", "title": "Йорданка Фандъкова: Първият аквапарк в София ще се простира на 25 дка"}
{"url": "https://faktor.bg/bg/articles/obshtestvo-ulitsata-otkriha-okarvaven-trup-v-stolitsata-razsledvat-ubiystvo", "text": "Окървавен труп на мъж е открит тази сутрин в столичния кв. \"Изгрев\". Сигналът е подаден в 7,20 ч. от жена, която е разхождала кучето си. На място веднага са пристигнали криминалисти.  Мъжът е криминално проявен. Има регистрации за кражби и шофиране в нетрезво състояние, съобщи БНР. Случаят се разследва от СДВР. На място веднага са пристигнали криминалисти. \"Самоличността на човека е установена, работи се по случая\", лаконични са от МВР.", "date": "2019.09.01", "title": "Откриха окървавен труп в столицата, разследват убийство"}
{"url": "https://faktor.bg/bg/articles/koshmar-v-slanchev-bryag-mlad-mazh-pochina-v-agoniya-pred-mesten-bar", "text": "Млад мъж, на видима възраст около 25-27 години, почина в страшна агония в Слънчев бряг. Ужасът се е разиграл тази нощ пред погледите на стотици туристи в курорта, съобщава \"Флагман\". Мъжът е чужденец, който бил на почивка в Слънчев бряг. Бил на парти в известен нощен клуб, където предрусал с различни наркотици.  \"Около 01:00 ч. го изкараха на улицата пред бара. Крещеше на английски език и се мяташе като луд. Вързаха го, за да не мърда. Секунди по-късно припадна и започна да тече кръв от устата му, след това вече нямаше и пулс, дойдоха полицаи и медицински екип, който констатира смъртта му\", разказва свидетел. Трупът на младия мъж е бил откаран в отделението по съдебна медицина на УМБАЛ-Бургас, където ще бъде извършена аутопсия за установяване на точната причина за смъртта му.", "date": "2019.09.01", "title": "Кошмар в Слънчев бряг: Млад мъж почина в страшна агония пред местен бар"}
{"url": "https://faktor.bg/bg/articles/obshtestvo-ulitsata-avtobus-ubi-33-godishen-mazh-na-am-struma", "text": "Мъж е загинал при катастрофа на автомагистрала „Струма“ между село Кулата и Сандански. Това съобщиха от ОДМВР - Благоевград. Сигналът за инцидента е подаден около 20.25 часа на 31 август 2019 г. По първоначална информация автобус „Неоплан“ е блъснал 33-годишен мъж, пресичащ пътното платно.  Мъжът е загинал на място. Работата по случая продължава.", "date": "2019.09.01", "title": "Автобус уби 33-годишен мъж на АМ \"Струма\""}
{"url": "https://faktor.bg/bg/articles/obshtestvo-dnes-e-kulminatsiyata-na-magnitnata-burya", "text": "Магнитна буря удари Земята. За нея предупреди американският Център за прогнози на космическото време. Причината за геомагнитното смущение е високоскоростен слънчев вятър. В неделя се очаква кулминацията на бурята. „Знаем, че ни влияят, но сме слабо информирани какво ги предизвиква „Магнитните бури се дължат в крайна сметка на въздействието на Слънцето по един или друг начин върху земното магнитно поле”, каза проф. Боян Киров от Института по космически изследвания и технологии. Учените успокояват, че настоящата магнитна буря няма да бъде опасна. „Тази буря, която очакваме, няма да е нищо особено, тя ще бъде слаба, до малко повече от слаба”, допълва проф. Киров пред \"Стандарт\". „Важното за магнитните бури е да знаем, че увеличават чувствителността на хората, които вече имат някаква симптоматика в областта на сърдечносъдовата система”, посочи инвазивният кардиолог д-р Зоран Станков. Космическото явление засяга различни сфери. „Много съществено влияят върху спътниците, затова настъпват смущения. Оказват влияние и върху електроснабдяването. Целият ни живот е много обвързан с магнитното смущение”, допълва проф. Боян Киров. Докато трае поредната магнитна буря, специалистите съветват: „Ако хората са здрави, да не се трогват от това какво са научили от медиите. Ако не са - повече спокойствие”, обясни проф. Боян Киров.", "date": "2019.09.01", "title": "Днес е кулминацията на магнитната буря"}
{"url": "https://faktor.bg/bg/articles/pp-gerb-spazva-traditsiyata-registrira-se-parva-v-tsik-za-mestniya-vot", "text": "Политическа партия ГЕРБ ще спази традицията си и утре - 2 септември, от 9.00 часа, ще се регистрира първа за участие в местните избори, съобщиха от пресцентъра на формацията.  За поредна година партия ГЕРБ ще се регистрира първа, след като в продължение на повече от седмица представители на младежката структура на партията са давали денонощни дежурства пред входа на Централната избирателна комисия /ЦИК/, за да гарантират първото място на ГЕРБ. Необходимите документи ще бъдат внесени в ЦИК от членове на ИК на ГЕРБ.", "date": "2019.09.01", "title": "ПП ГЕРБ спазва традицията, регистрира се първа в ЦИК за местния вот"}
