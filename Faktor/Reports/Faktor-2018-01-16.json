{"url": "http://www.faktor.bg/bg/articles/novini/balgariya/mareshki-smeti-plochata-veche-podkrepya-istanbulskata-konventsiya", "text": "Воля се извъртя от първоначалната си позиция да не подкрепи Истанбулската конвенция. Изненадата сътвори в студиото на \"Референдум\" по БНТ тази вечер лидерът на партията Веселин Марешки. Той бе категоричен, чеи насилието срещу жените трябва да се подкрепи и в този смисъл депутатите на Воля ще гласуват \"за\" конвенцията. Само преди десетина дни от Воля излязоха с декларация, в която категорично се противопоставиха на приемането й. От партия \"Воля\" са категорично против полът да се тълкува като социална роля, вместо като биологичен термин, посочиха тогава от партията на варненския бизнесмен. Днес обаче Марешки вече няма никакви притеснения. Други изненади в политическите позиции на парламентарните партии нямаше. Представителите на БСП и ОП потвърдиха, че са \"против\", а ГЕРБ - съответно, \"за\" документа. В ДПС продължават да нямат мнение по темата и очакват решението да бъде взето от ЦОБ на партията заедно с парламентарната група, обяви Халил Летифов, зам.-председател на ПГ на движението.", "date": "2018.01.16", "title": "Марешки смети плочата - вече подкрепя Истанбулската конвенция"}
{"url": "http://www.faktor.bg/bg/articles/nato-prodalzhava-da-garantira-sigurnostta-na-kosovo-sled-ubiystvoto-na-oliver-ivanovich", "text": "Международните сили под командването на Северноатлантическия алианс (KFOR) ще продължат да гарантират сигурността на Косово. Това заяви за TACC говорителят на НАТО Оана Лунгеску, след като по-рано в най-младата държава на Балканите бе извършено покушение срещу един от лидерите на косовските сърби - Оливер Иванович, предаде \"Фокус\". \"Силите на KFOR продължават да гарантират спокойствието и сигурността, а също и свободата на придвижване в Косово, в съответствие с Резолюция 1244 на Съвета за сигурност на ООН\", подчерта Лунгеску в отговор на въпрос дали НАТО планира да подсили контингента след политическото убийство в Митровица.", "date": "2018.01.16", "title": "НАТО гарантира сигурността на Косово след убийството на Оливер Иванович"}
{"url": "http://www.faktor.bg/bg/articles/premierat-boyko-borisov-predstavi-prioritetite-na-balgarskoto-predsedatelstvo-pred-parlamentarnata-grupa-na-enp", "text": "Министър-председателят Бойко Борисов се срещна с групата на Европейската народна партия в Европейския парламент. Разговорът с членовете на най-голямата парламентарна група беше посветен на приоритетите на Българското председателство на Съвета на Европейския съюз и премина при много голям интерес. Това съобщиха от правителствената информационна служба, предаде \"Фокус\". Дискутирани бяха темите за стимулиране на икономическия растеж и социалното сближаване, които да гарантират бъдещето на Европа и на младите хора. Пътищата за подобряване на свързаността на Западните Балкани и европейската перспектива пред страните и хората от региона. Проблемите пред сигурността и стабилността на Съюза. Повишаването на конкурентоспособността на икономиката чрез цифровизацията й както и развитието на умения и компетентности, адекватни на предизвикателствата, пред които е изправена. Членовете на парламентарната група поздравиха министър-председателя за фокуса, който Българското председателство поставя върху Западните Балкани и за действията, предприети лично от Борисов и от правителството в София за стимулиране на диалога между държавите. Според техните коментари, сигурността в този регион ще допринесе за сигурността и просперитета на целия континент.  Председателят на групата на ЕНП Манфред Вебер посочи: \"Имаме силен лидер в лицето на Бойко Борисов, който винаги се е идентифицирал с Европа и с нейните ценности“. Премиерът Борисов благодари за подкрепата, която страната ни е срещнала от ЕНП и от институциите на ЕС при подготовката си за председателството, както и за даденото й доверие в първите дни след като пое Съвета на ЕС.  \"Това ни задължава да сме още по-активни за намирането на общи решения, които да дадат на всеки европейски гражданин усещането за сигурност, стабилност и солидарност, за перспектива“, посочи министър-председателят. Той изтъкна, че от разговорите си с австрийския канцлер Себастиан Курц е получил увереност в приемствеността, която ще бъде запазена по отношение на темите, започнати в Българското председателство.  \"Това ще е най-яркият израз, че единството ни прави по-силни като Съюз\", каза Борисов. Министър-председателят получи подкрепата на парламентарната група на ЕНП за приоритетите на Българското председателство и пожелания за успех при представянето им в Европейския парламент утре.", "date": "2018.01.16", "title": "Премиерът Бойко Борисов получи подкрепата на ЕНП за приоритетите на Българското председателство"}
{"url": "http://www.faktor.bg/bg/articles/pravitelstvoto-na-maltsinstvoto-v-chehiya-ne-specheli-vot-na-doverie-ot-parlamenta", "text": "Правителството на малцинството в Чехия на премиера Андрей Бабиш не получи вот на доверие от парламента, предаде Франс прес, цитирана от БТА.  Правителството на Бабиш бе подкрепено при гласуването в Камарата на депутатите само от 78-те представители от неговото популистко движение \"Действие на недоволните граждани\" (АНО). 117 техни колеги в долната камара на чешкия парламент гласуваха против, а петима се въздържаха. АНО получи най-много гласове на парламентарните избори през октомври, но не спечели мнозинство. Движението освен това не може да намери коалиционен партньор, припомня ДПА. Позицията на чешкия премиер е подкопана допълнително от повдигнатите му обвинения в злоупотреба с пари от европейски фондове. По-рано политически наблюдатели прогнозираха този развой. Според тях обаче Бабиш вероятно ще намери начин да остане на власт достатъчно дълго, за да се опита да издейства втори вот на доверие, отбелязва ДПА. Чешкият премиер има подкрепата на президента Милош Земан. Държавният глава получи най-много гласове на първия тур на президентските избори в Чехия в петък и събота. Балотажът е на 26 и 27 януари. Дори да не бъде преизбран, Земан ще остане на поста до март, когато изтича сегашният му мандат.", "date": "2018.01.16", "title": "Правителството на малцинството в Чехия не получи вот на доверие от парламента"}
{"url": "http://www.faktor.bg/bg/articles/novini/balgariya/ochakvat-se-poleditsi-v-severozapadnite-rayoni", "text": "Резки промени във времето и усложнена обстановка се очаква през следващото денонощие. За това предупреждават синоптиците. Много ветровито беше днес в планините, съобщи БТВ. На Черни връх и на Мусала поривите бяха малко над 70 километра в час, а на връх Ботев - около 100. В края на утрешния ден се очаква усилване на вятъра в цялата страна, особено в Дунавската равнина. Още тази нощ в Северозападните райони ще превалява дъжд и сняг, а по пътищата и тротоарите ще се образуват поледици. През нощта облачността ще е разкъсана, предимно значителна в северозападните райони, където ще превали дъжд и сняг - на места с условия за образуване на поледици. На много места в Горнотракийската низина ще се образува мъгла или ниска облачност. Почти тихо, с минимални температури между минус 6° и минус 1°. Такава е прогнозата за времето на Националния институт по метеорология и хидрология (НИМХ).", "date": "2018.01.16", "title": "Очакват се поледици в Северозападните райони"}
{"url": "http://www.faktor.bg/bg/articles/novini/balgariya/pet-zlatni-medala-donesoha-balgarskite-matematitsi-ot-olimpiadata-v-kazahstan", "text": "Българските математици донесоха пет златни медали  от олимпиадата в Казахстан. В престижното състезание участваха гимназисти от специализираните училища по математика, физика и информатика в цялата страна, предаде БНТ. В тазгодишното издание на едно от най-престижните математически съревнования - 14-тата Жаутиковска олимпиада в Казахстан, участвaха над 480 ученици от 15 страни, групирани в 72 отбора. След кратка почивка младите математици ще се отправят към следващото националното състезание - Зимните математически празници в Ямбол, които започват след няколко дни.", "date": "2018.01.16", "title": "Пет златни медала донесоха българските математици от олимпиадата в Казахстан"}
{"url": "http://www.faktor.bg/bg/articles/novini/balgariya/manfred-veber-v-litseto-na-borisov-imame-silen-lider-koyto-e-za-evropa-i-tsennostite", "text": "Министър-председателят Бойко Борисов се срещна днес с групата на Европейската народна партия в Европейския парламент. Това съобщиха от правителствената информационна служба.  Разговорът на премиера с членовете на най-голямата парламентарна група беше посветен на приоритетите на Българското председателство на Съвета на Европейския съюз и премина при много голям интерес. Дискутирани бяха темите за стимулиране на икономическия растеж и социалното сближаване, които да гарантират бъдещето на Европа и на младите хора, пътищата за подобряване на свързаността на Западните Балкани и европейската перспектива пред страните и хората от региона, проблемите пред сигурността и стабилността на Съюза, както и повишаването на конкурентоспособността на икономиката чрез цифровизацията й и развитието на умения и компетентности, адекватни на предизвикателствата, пред които е изправена.  Членовете на парламентарната група поздравиха министър-председателя за фокуса, който Българското председателство поставя върху Западните Балкани и за действията, предприети лично от Борисов и от правителството в София за стимулиране на диалога между държавите. Според техните коментари, сигурността в този регион ще допринесе за сигурността и просперитета на целия континент. Председателят на групата на ЕНП Манфред Вебер посочи: „Имаме силен лидер в лицето на Бойко Борисов, който винаги се е идентифицирал с Европа и с нейните ценности“.  Премиерът Борисов благодари за подкрепата, която страната ни е срещнала от ЕНП и от институциите на ЕС при подготовката си за председателството, както и за даденото й доверие в първите дни след като пое председателството. „Това ни задължава да сме още по-активни за намирането на общи решения, които да дадат на всеки европейски гражданин усещането за сигурност, стабилност и солидарност, за перспектива“, посочи министър-председателят.  Той изтъкна, че от разговорите си с австрийския канцлер Себастиан Курц е получил увереност в приемствеността, която ще бъде запазена по отношение на темите, започнати в Българското председателство. „Това ще е най-яркият израз, че единството ни прави по-силни като Съюз“, каза Борисов.  Министър-председателят получи подкрепата на парламентарната група на ЕНП за приоритетите на Българското председателство и пожелания за успех при представянето им в Европейския парламент утре.", "date": "2018.01.16", "title": "Манфред Вебер: В лицето на Борисов имаме силен лидер, който е за Европа и ценностите ѝ"}
{"url": "http://www.faktor.bg/bg/articles/top-faktor/tramp-i-borisov-na-sreshta-na-lideri-ot-tsyal-svyat-v-davos", "text": "Премиерът Бойко Борисов ще участва в Световния икономически форум в Давос, Швейцария, съобщава „Труд“. С него ще пътува и министърът на туризма Николина Ангелкова.  Форумът, който ще се проведе от 23 до 26 януари, ще събере над 340 политически лидери от цял свят. На откриването реч ще произнесе индийският премиер Нарендра Моди.  Американският президент Доналд Тръмп ще говори в края на събитието.  От европейските лидери ще участват италианският премиер Паоло Джентилони, френският президент Еманюел Макрон, министър-председателят на Великобритания Тереза Мей, председателят на ЕК Жан-Клод Юнкер. На форума ще е и канадският премиер Джъстин Трюдо.  От Африка ще участват десетима държавни и правителствени ръководители, от Близкия изток – деветима, от Южна Америка – шестима.", "date": "2018.01.16", "title": "Тръмп и Борисов на среща на лидери от цял свят в Давос"}
{"url": "http://www.faktor.bg/bg/articles/eksperti-bsp-prosto-ne-sa-cheli-istanbulskata-konventsiya-poeha-valnata-na-falshiva-novina", "text": "Прави впечатление, че има различни послания от БСП и ГЕРБ. Едните говорят само за вътрешни проблеми, като се опитват да спечелят точки, а другите са фокусирани върху европредседателството. Червените искат да надвикат ГЕРБ и да направят така, че успеха на България, като председател на Съвета на ЕС да зависи от това дали има или няма корупция. Така пред БТВ политическите анализатори Страхил Делийски и Димитър Ганев описаха ситуацията в момента у нас. \"Изпусната ситуация\", възкликнаха двамата. Те обясниха, че европредседателството няма нищо общо с вътрешния проблем - корупцията. \"Едни и същи хора тичат по две различни писти\". По думите им БСП използва тема, по която получават активна подкрепа от президента Радев. \"Изглежда, че БСП нарочно прави вота сега. Тя има очевиден проблем по мотивите му\", заявиха Ганев и Делийски. Те посочиха, че по всичко личи, че БСП нямат за цел нови избори, защото добре си дават сметка, че отново ще загубят.  Двамата анализатори смятат, че противопоставянето на БСП и ГЕРБ стяга тясно партийните редици но не е позитивно, като цяло, за политическата система в България.  \"Това, което се случи с Истанбулската конвенция е пример за това каква вреда могат да нанесат фалшивите новини. В нея няма трети пол\", заявиха експертите. Те изразиха учудването си, че БСП застана на силно консервативна позиция - нещо, което не е присъщо на истинска левица. По думите им червените имат \"просветен проблем\" и без да са япрочели яхнаха вълната на една фалшива новина. Страхил Делийски и Димитър Ганев смятат за странно още нещо в България, а именно, че \"зелените\" са по-близки до градската десница, докато в цял свят тези формации са леви. За красноречив пример те посочиха, че лозунг издиган навсякъде по света - \"Капитализмът убива природата\" беше смачкан, преди няколко дни на техен протест, а групичката, която го издигна изгонена.", "date": "2018.01.16", "title": "Експерти: БСП не са чели Истанбулската конвенция - поеха вълната на фалшива новина"}
{"url": "http://www.faktor.bg/bg/articles/novini/balgariya/valeri-simeonov-saziram-zagovor-v-protestite-protiv-vtori-lift-v-bansko", "text": "Банско е трън в очите на големи западни курорти, тук става дума за бизнес интереси, които са навсякъде. Затова съзирам заговор в протестите срещу това да се прави втори лифт на Бански. България има интерес да развива планинския туризъм, в това число – да се развива и Банско. Това коментира в студиото на БНТ вицепремиерът Валери Симеонов. Според него протестите против разширяването на планинския туризъм не са носители на позитивна енергия. Те са по-скоро част част от предизборна кампания, защото в тях участват и някои политици. Няма нужда да ги споменавам, някои са на първите редици. Показва го и начина на участието им – публично обявиха в декларация няколко партии, че ще участват и подкрепят тези протести. Провокация е, че 48% от Пирин ще бъде застроена. Кой ще строи, кой ще отиде там да летува, ако се застрои. Няма заявени интереси да се застроява планината. А този, който се ангажира да изгради втори лифт, ще бъде построен за негова сметка. Основният мотив на концесионерът не е бизнес интерес, а възможност на скиорите да се качат по-бързо до пистите. Компенсацията не винаги е парична, затова съм се ангажирал да съдействам на концесионера да реализира своя проект, коментира Симеонов.  Той бе ясен, че има подкрепата на коалиционните партньори в управлението. Коалиционните ми парньори ме подкрепят. Има комуникация, обсъждат се въпросите, има и въпроси, които се решават на коляно, като това за 100 млн. лева повече за полицаите. Но ние ще направим така, че тези пари да не отидат по чантаджиите - раздутия административен апарат. Затова ще изискаме, те да бъдат насочени към борбата с престъпността в малките населени места и към охраната на границата. Търкания има и в коалицията на ОП – нещата скърцат, когато каруцата върви. Въпросът е да има диалог и да има обща позиция, бе категоричен в позицията си вицепремиерът Валери Сименов.", "date": "2018.01.16", "title": "Валери Симеонов: Съзирам заговор в протестите против втори лифт в Банско"}
{"url": "http://www.faktor.bg/bg/articles/politika/hlyab-i-pasti/dve-dati-ot-balgarskata-istoriya-a-patyat-e-strashen-no-slaven", "text": "11 януари 2018 г. – денят, на който Република България не без тържественост пое шестмесечното председателство на Съвета на Европейския съюз, извиква в спомена 11 януари от 1997 г., когато страната бе управлявана от правителство на Българската социалистическа партия начело с Жан Виденов. Този мрачен, но величав ден има своята предистория. За две години червеният кабинет на прекръстилата се Българска комунистическа партия доведе държавата до разруха и до състояние на страна от Третия свят, напълно изолирана от останалия.  От лятото на 1996 г. положението бе станало съвсем нетърпимо. Цените в магазините ежечасно растяха. Продуктите от първа необходимост ежедневно изчезваха. Заплатите и пенсиите се изплащаха нередовно. Горивата и бензинът бяха рядкост. С настъпването на зимата токът и парното спираха често без предупреждение. Кредитните банки една след друга обявяваха фалити и собствениците им обираха безскрупулно и безнаказано  спестяванията на хората. Правителството печаташе нови и нови левове без покритие, безотговорно предизвикващо хиперинфлация. Промишлените предприятия масово се разграбваха от близки на властта лица. По шосетата сновяха криминални типове, облечени като пътна полиция, спираха коли и ограбваха граждани. По кафенета и по улици се стреляше. Мафиотските групировки водеха открита и постоянна война помежду си и несмущавани от управниците изнасяха извън граница милиони незаконно придобити долари.  От джоба на населението бе изсмукана и последната стотинка. Изчерпана беше последната капка от неговото търпение.  Тогава   Всеобхватен, мирен, цивилизован. Факелните протестни шествия в Пловдив започнаха през декември 1996 година. В София на 10 януари преди обяд от Народния дворец на културата към Народното събрание тръгна шествие на Съюза на демократичните сили. Научили за протеста, с всеки изминат час на ледено студения ден към парламентарния площад се отправяха все повече измъчени и негодуващи граждани, на групи или по отделно. До вечерта хората заляха и пространството около катедралата “Св. Александър Невски”. Бяха десетки хиляди. И млади, и стари. Никой не се страхуваше от полицаите, които бяха навсякъде. Впрочем между тях и софиянци не се чувстваше напрежение.    Всичко се преобърна с главата надолу час след настъпването на 11 януари, ще рече в 1 часа през нощта. Тогава пред Народното събрание бяха разтоварени от камиони стотици полицаи, събрани от провинцията и докарани спешно в столицата по нареждане на червеното правителство. С маски, шлемове и палки, озлобени и настръхнали, те се нахвърлиха върху мирно протестиращите граждани и окървавиха най-малко 300 от тях. Побоищата се вихреха не само на самия площад, но и по страничните улици и по входовете на кооперациите, където хората бяха догонвани от безмилостните “пазители на реда”. Така започна 11 януари 1997 година. За чест на българите, проявеното спрямо тях на тази дата от соцкомунистите физическото насилие имаше обратен ефект. След “кървавата нощ” антиправителствените локални действия прераснаха в национални. Демонстрации, граждански неподчинения, гладни стачки обхванаха не само големите градове на страната, но и някои по-малки селища. Тук-таме се появиха и блокади. Вестник “Демокрация” писа, че в село с 123 души със средна възраст от 65 до 70 години хората бяха организирали митинг против властниците.   заглъхна едва на 4 февруари 1997 г., когато червената партия бе принудена да върне на президента Петър Стоянов мандата си за съставяне на ново правителство.  Всичко това се случи преди двадесет и една година.  А сега - на 11 януари 2018 г. – ситуацията е различна.  Европейска България събра в столицата си лидерите на стария континент: председателя на Европейския съвет Доналд Туск, председателя на Европейската комисия Жан-Клод Юнкер, председателя на Европейския парламент Антонио Таяни, десетки изявени чуждестранни политици, журналисти, дипломати.    На празничното откриване на българското председателство речите от трибуната на Народния театър “Иван Вазов” бяха прочувствени. Хвалбите към нас – българите, се сипеха от не един оратор. Бурни ръкопляскания и някоя и друга сълза по лицата на присъстващите предизвика словото на поляка Туск за родството ни с легендарния Спартак, за древната ни държавност, за проявената ни в битки чест. Още повече, че той го произнесе на български, започвайки го с откъс от стихотворение на патриарха на националната ни литература Вазов.  Това не беше всичко. Един след друг европейските първенци отправяха възхвали към днешното държавно ръководство на страната ни и прогнозираха успешно българско водачество на Съвета.  Ще дадем ли повод за България най-сетне да се заговори като за правова модерна демократична държава?  И тъй като стана дума за поезия, идва ми на ум стихът на Христо Ботев: “… пътят е страшен, но славен…”  Дано по-скоро да го извървим.", "date": "2018.01.16", "title": "Две дати от българската история – а „пътят е страшен, но славен...”"}
{"url": "http://www.faktor.bg/bg/articles/v-shemata-obazhdane-ot-chuzhbina-razgovaryame-sas-zapis-v-softuer-i-plashtame-soleno", "text": "Пропуснато повикване от непознат номер с… непознат код на държава – или пък такъв, който почти не се различава от българския. Опитвате се да му отговорите, но от другата страна на линията се чува само свободен сигнал. Честито – току-що сте дали до 20 лв. на находчиви ало-измамници, които оперират в държави, от които даже няма как да бъдат екстрадирани. Схемата разчита на успех при хиляди опити на хиляди различни телефонни номера, обясни в студиото на bTV експертът по киберсигурност Спас Иванов. „Всеки, получил такова обаждане, да не се чувства специален”, призова той. По думите му мошениците се сдобиват с огромни списъци с номера от най-различни източници, зареждат ги в софтуер, който започва кратки прозвънявания с надеждата някой да отговори. Случили се това, то сигналът свободно, който жертвата чува, не е това, което изглежда: „Вероятно машината автоматично вдига и дава сигнал свободно, човек, не може да прецени, че това е запис”. Резултатът – в зависимост от държавата, от която са ви потърсили, минутата разговор (т.е. най-малкото, което ще платите) е 12 лв., но ако е номер с добавена стойност сумата може да набъбне до около 20 лв. Често са използвани номера от ов. Възнесение (с код +247), но вече има и такива от Албания (код +355, много близък до нашия +359) и Румъния, където пък много нашенци пътуват. Колко пари заработва такава схема? В САЩ е разследвана престъпна група, която е печелела по няколко стотин хиляди долара… дневно. Иванов предупреди, че подобни типове „фишинг” се използват и с много по-лоши цели – например с текстови съобщения за спечелени промоционални карти от известни магазини. Есемесът съдържа линк към сайт с вирус, който може да изтегли всички пароли, напр. за онлайн банкиране. „И трите мобилни оператора имат системи за анализиране на потребителското поведение. Според мен е тяхно морално задължение когато ние никога не сме се обаждали в Сиера Леоне, ако ние тръгнем да го правим няколко поредни пъти, да бъдем спрени”, коментира Иванов.", "date": "2018.01.16", "title": "Експерт по киберсигурност: В опасната схема обаждане от чужбина \"разговаряме\" със софтуерен запис"}
{"url": "http://www.faktor.bg/bg/articles/40-strani-po-sveta-prodavat-grazhdanstvo-biznesat-tsafti-sred-rusnatsi-kitaytsi-i-arabi", "text": "Много държави от ЕС, включително и Великобритания (и България - бел. ред), продават гражданство на чужденци - посредством най-различни програми. Клиентите обикновено са китайци, руснаци, араби. Общото между тях е, че притежават паспорти, с които трудно пътуват до Европа или САЩ - тъй като се нуждаят от визи, чието издаване отнема време и създава неприятности. За да си спестят всичко това, те са готови да платят висока цена, пише Борис Калноки, автор на статията в \"Ди Велт\". Затова на редица места по света бизнесът с гражданство процъфтява. Близо 40 страни предлагат подобни програми, с които привличат чужд капитал - и то само срещу издаването на къс хартия. Малта, например, продава своето гражданство от 2014 година насам - срещу 650 хиляди евро. Към тези разходи се добавят между 25 000 и 50 000 евро за всеки член на семейството или роднина на кандидата. Допълнителното изискване е да се закупи или наеме недвижим имот в страната - за поне пет години. Досега правителството е отказвало да обяви публично имената на кандидатите за гражданство, но списъкът на хората, които през 2016 са станали малтийски граждани, сочи, че близо половината от тях са закупили паспортите си именно по този начин - и това са предимно араби и руснаци. Онези, които пък не желаят гражданство, но биха искали да получат т.нар. \"златна виза\" (трайно разрешително за престой), са длъжни да платят 250 хиляди евро и допълнителна такса от 30 хиляди евро. В сила остава и изискването да се закупи или наеме недвижим имот, чиято стойност, впрочем, трябва да е поне 320 хиляди евро. Предполага се, че Малта е продала близо 1000 паспорта по този начин. В статията на \"Ди Велт\" са изброени и други държави, които развиват подобна търговия с гражданство. Сред тях е и България, както и Португалия, Гърция, Испания, Великобритания. В Гърция е достатъчно да се закупи недвижим имот за 250 хиляди евро. От 2013 година насам по този начин там са били издадени над 2000 \"златни визи\". 43% от притежателите им са китайци, 18,6% - руснаци и 8,4% - турци. За още коментари и анализи в сайта - кликнете тук Китайците са първенци по \"златни визи\" и в Португалия: 80% от притежателите на трайното разрешително за престой са китайски граждани. Досега там са продадени над 5200 такива визи, като условието за получаването им гласи: кандидатът трябва да закупи недвижим имот на стойност между 350 000 и 500 000 евро (в зависимост от вида на имота). В съседна Испания пък изискването е да се инвестират поне 500 000 евро в недвижим имот или държавни ценни книжа. Условията в отделните държави, продаващи гражданство, са различни, но пазарът на \"златни визи\" като цяло е следствие от световната икономическа криза през 2009. Много правителства по онова време спешно се нуждаеха от пари и същевременно се опитваха да стабилизират сриващите се пазари на недвижими имоти, посочва Борис Калноки. Авторът изтъква, че почти всяка една от споменатите програми обаче е придружавана от тежки обвинения в корупция. Някои критични гласове твърдят освен това, че продажбите на визи и гражданство отварят врата за навлизането на богати престъпници или дори терористични организации в ЕС, се казва още в статията на \"Ди Велт\".", "date": "2018.01.16", "title": "40 страни по света продават гражданство, бизнесът цъфти сред руснаци, китайци и араби"}
{"url": "http://www.faktor.bg/bg/articles/layf-stayl/klyuki/obviniha-kevin-speysi-i-v-rasizam", "text": "Ръководител на охранителна фирма в САЩ обвини холивудския актьор Кевин Спейси в расизъм и каза, че той отказал да подаде ръка на чернокожи служители на снимачната площадка на „Къща от карти”, съобщи британският в. „Дейли мейл”, цитиран от Нова телевизия. По информация на изданието, 51-годишнишят Ърл Блу, който е начело на компанията VIP Protective Services, бил нает по време на снимките на първия сезон на „Къща от карти”. Той заяви, че на снимачната площадка Спейси отказал на общува с чернокожи служители на фирмата и се изказвал обидно по техен адрес. Според Блу, служителите на фирмата за охрана гледали трейлъра на „Къща от от карти”, когато Спейси му казал, че не желае те да гледат трейлъра, добавяйки обидни изрази. Впоследствие продуцентите на сериала не продължили договора с тази охранителна фирма. Спейси е замесен в скандал, след като около 15 души то обвиниха в сексуален тормоз. Скандалът започна с обвинението на звездата от сериала „Стар трек” Антъни Рап, който каза, че когато бил 14-годишен, пияният Спейси се опитал да го съблазни. Спейси заяви, че не помни такъв инцидент, но се извини на Рап.", "date": "2018.01.16", "title": "Обвиниха Кевин Спейси и в расизъм"}
{"url": "http://www.faktor.bg/bg/articles/mariya-ignatova-se-varna-pri-rachkov", "text": "Цирковият акробат Енчо Керязов така и не се разведе с дългогодишната си съпруга Дима и предпочете да запази брака си, вместо да се отдаде на любовницата си Мария Игнатова. Останала сама и отхвърлена, тв водещата потърсила бившия си приятел Димитър Рачков и със сълзи на очи го умолявала да се върне при нея, съобщи \"Таблоид\".  Екранната партньорка на Алекс Раева и комикът са разделени близо година, а до разлъката се стигна заради изневяра от нейна страна. Чаровната блондинка откри нова страст в лицето на Керязов и скоро след това сложи край на отношенията си с Рачков.  \"Митко беше много наранен, но се стараеше да не го показва. Никога не е казал лоша дума за Мария. Даже когато го заряза, не навлизаше в подробности и обяснения, но си личеше, че тъгува по нея”, разказват хора от обкръжението на Рачков.  Същевременно след една дузина отричания, че имат нещо интимно, съпругата на Енчо надуши истината и му поставила ултиматум да избира – или Мария, или нея. Изправен пред трудно решение, Керязов все пак предпочел да остане със законната си половинка в името на двете им деца.  Мария до последно се надявала, че Енчо ще зареже съпругата си. Щом видяла, че връщане назад няма и той е направил своя избор, Игнатова се обадила на Рачков и през сълзи се замолила да й даде втори шанс. Въпреки обидата и огорчението, актьорът все още я обичал и откликнал на жалбите й, но дали да подновят връзката си, все още се колебаел. Доверието му в нея вече се било изпарило и Митко поискал малко време да помисли, за да реши какво да прави с личния си живот оттук нататък.", "date": "2018.01.16", "title": "Мария Игнатова се връща при Рачков"}
{"url": "http://www.faktor.bg/bg/articles/ninova-pocherpi-mediite-s-bonboni-za-chrd-te-i-otgovoriha-s-sharzh-lederkato-kato-ritsar-na-kon", "text": "Корнелия Нинова почерпи с бонбони представителите на медиите, които отразяват работата на социалистическата партия. Лидерът на БСП днес има рожден ден - навърши 49 години. Председателят на социалистите пристигна в пресцентъра на „Позитано“ 20 малко преди началото на пресконференцията, свикана за 14 часа. И макар Нинова да не участва в събитието поради други ангажименти, но не пропусна да уважи представителите на четвъртата власт, като ги почерпи за рождената дата. \"Благодаря за хилядите пожелания, за прекрасните цветя и любовта, която ми давате, по случай 49-я рожден ден. Бъдете и вие здрави, уважавани и обичани\", написа Корнелия Нинова на страницата си в социалната мрежа. От една от снимките, които качи в социалната мрежа лидерът на БСП, се вижда какъв е подаръкът, който е получила от екипа си - шарж! На картината Нинова е изобразена като рицар на кон, на чийто щит е емблемата на БСП.", "date": "2018.01.16", "title": "Нинова почерпи журналисти с бонбони за ЧРД, екипът й отвърна с шарж - лидеркато като рицар на кон"}
{"url": "http://www.faktor.bg/bg/articles/kultura/art-faktor/i-stivan-segal-zabarkan-v-seks-skandal-po-vreme-na-snimki-u-nas", "text": "Актъорът и продуцент Стивън Сегал получи поредно обвинение в сексуален тормоз по време на филмови репетиции в София през 2002 г. Обвиненията идват от актрисата Рейчъл Грант, момиче на Бонд, пише Би Би Си. Грант, която по това време била на 26 години, пристигнала в София, за да репетира реплики за филма и била развълнувана от срещата със Сегал, който за нея бил \"герой от детството\". Актрисата твърди, че докато били в стаята и репетирали реплики за филма, режисьорът си тръгнал, след което Сегал насилствено свалил блузата й и я блъснал на леглото, започвайки да се съблича. \"Блъсна ме на леглото и каза: Предполагам, че искаш да видиш интимните ми части\", казва Грант. След като актьорът започнал да разкопчава ципа си, тя избухнала в сълзи и екшън звездата се извинил. Обяснението на Сегал било, че обичал да завързва връзки с колежките си, за да \"подобри химията на екрана\". Впоследствие Грант загубила ролята. \"Когато ти се случи, си засрамен, унизен, не искаш никой друг да знае. Надяваш се прахта да го покрие\", казва актрисата. \"Искам хората да знаят, че е съвсем естествено жертвите на сексуален тормоз да говорят след по-дълго време - след като са имали време да го преодолеят\", споделя още тя. Грант се надява кампании като Time's Up и #MeToo да помогнат да се сложи край на сексуалния тормоз в брашна. Сегал отрича обвиненията на Грант. \"Клиентът ни категорично отрича да е имал подобен контакт с г-ца Грант, твърдо отрича всякакво предполагаемо посегателство, както и конкретно посегателство, случило се в София, България през 2002 г.\", заявяват адвокатите му.", "date": "2018.01.16", "title": "И Стивън Сегал забъркан в секс скандал по време на снимки у нас"}
{"url": "http://www.faktor.bg/bg/articles/konstitutsionniyat-sad-poryaza-maya-manolova-ostavi-vazmozhnostta-rabotodateli-da-bavyat-zaplatite", "text": "Конституционният съд (КС) не успя да стигне до решение по искането на омбудсмана Мая Манолова срещу нормата от Кодекса на труда, която позволява на работодател да изплаща 60% от трудовото възнаграждение при затруднения. Според редица юристи текстът противоречи на основния закон. С липсата на решение конституционните съдии на практика отхвърлят искането на Манолова. Четирима съдии са подкрепили омбудсмана, научи \"Сега\". Това са председателят на съда Борис Велчев, Стефка Стоева, Константин Пенчев и Мариана Карагьозова. Двама членове на КС приемат, че искането изобщо не е допустимо - Гроздан Илиев и Георги Ангелов. Шестимата, които са против искането на омбудсмана са - Анастас Анастасов, Кети Маркова, Румен Ненков, Таня Райковска, Филип Димитров и Цанка Цанкова. \"Член 245, ал. 1 от Кодекса на труда (КТ) предвижда, че въпреки добросъвестното изпълнение на трудовите задължения от работника или служителя, работодателят може да му изплаща само 60 на сто от брутното му трудово възнаграждение, но не по-малко от минималната работна заплата за страната. Тази част от законовата норма противоречи на редица конституционни повели. Тя е в разрез с чл. 48, ал. 5 от конституцията, където се предвижда, че \"Работниците и служителите имат право на заплащане, съответстващо на извършената работа.\", коментира преди година проф. Васил Мръчков пред \"Правен свят\". Посочената разпоредба на Кодекса на труда противоречи и на чл. 48, ал. 1 от конституцията, според която гражданите имат право на труд и държавата полага грижи за неговото осъществяване, които включват и пълното му заплащане, добавя проф. Мръчков. И цитира становище на Конституционния съд от 2010 г., според което \"правото на труд е безсмислено, ако срещу него не стои насрещно задължение за заплащане на възнаграждение.\" В същия чл. 242 на КТ, е предвидено, че \"разликата до пълния размер на заплатата може да се иска от работодателя и се изплаща допълнително заедно с лихвата\", след като бъде преодоляно затруднението на работодателя.", "date": "2018.01.16", "title": "Конституционният съд поряза Мая Манолова - остави възможността работодатели да бавят заплатите"}
{"url": "http://www.faktor.bg/bg/articles/es-struva-na-grazhdanite-si-po-malko-ot-chasha-kafe-na-den", "text": "Европейският съюз струва на гражданите си по-малко от чаша кафе на ден. Това твърдение на Брюксел накара мнозина да се съмняват, а някои дори го възприеха като популистко. Макар, че европейците в различните държави имат различен принос към общия бюджет на ЕС, се оказва че еврочленството струва на всеки от нас дори по-малко от половин чаша кафе на ден. Всъщност около 1/5 или 1/7 от кафето в повечето от 28-те страни-членки, показва изследване на \"Politico\". В този нов \"Кафе индекс на ЕС\" изданието класира всяка държава-членка, използвайки официалната статистика на Евростат, спрямо това колко плащат гражданите й на Брюксел и колко кафе (с мляко) им струва това. Проучването отчита бюджетната отстъпка на Великобритания и свързаните с нея други бюджетни корекции. Парите, които всяка страна получава, под формата на регионално финансиране или финансиране за научни изследвания не са включени. Свикнали сме да чуваме, че германците плащат сметките на ЕС. Всъщност еврочленството им струва 0.84 евро на ден, което е около половината от това, което плащат живеещите в Люксембург - 1.57 евро на ден. Благодарение на евтиното кафе в Италия, ЕС струва на италианците малко повече от половин чаша кафе. Единствената друга държава, която плаща повече от това, е Белгия. Великобритания, която все се оплаква от членството си и скоро ще напусне ЕС, получава по-добра сделка от повечето държави членки, като всеки неин гражданин плаща на Брюксел 0.69 евро на ден. Членството на България в ЕС е най-изгодното спрямо всички други държави. Ние плащаме едва 0.18 евро на ден на Брюксел, което се равнява на по-малко от 1/5 от една чаша кафе. Измъчената от десетилетие на строги икономии Гърция може да се чувства леко \"прецакана\" по отношение на кафето, тъй като средната цена на едно капучино там е 2.91 евро. Това обаче означава, че ЕС струва на гърците най-малкото количество кафе от всяка страна от ЕС - само около 1/7 чаша кафе на ден. Жителите на Люксембург, Белгия, Ирландия, Дания и Финландия плащат най-много на европейския бюджет. За сравнение Люксембург и Белгия плащат около 7 пъти повече от България и Румъния. Остри критици на ЕС като Унгария и Полша също извличат сериозни ползи. Само Хърватия, Румъния и България плащат по-малко от тях на човек за ЕС. 13-те държави, които плащат най-много, са се присъединили към ЕС преди или през 1995 г., отбелязва изданието.", "date": "2018.01.16", "title": "ЕС струва на гражданите си по-малко от чаша кафе на ден"}
{"url": "http://www.faktor.bg/bg/articles/ikonomika/turizam/-tapi-po-patya-za-aleko-nakara-obshtinata-da-pusne-poveche-avtobusi-do-vitosha", "text": "Общината пуска повече автобуси до Витоша, след като през последните две седмици планината се оказа практически недостъпна заради „тапи” по пътя за „Алеко”. Прави се проверка и на съоръженията, които спряха работа в събота. Предвижда се забраната за качването на автомобили в планината да се увеличи с още час и да важи през почивните дни от 11 до 15 ч. Ще бъде проверено и състоянието на хижите, които са около 100, но в момента са отворени само 20.", "date": "2018.01.16", "title": "„Тапи” по пътя за „Алеко” накараха общината да пусне повече автобуси до Витоша"}
{"url": "http://www.faktor.bg/bg/articles/piyan-shofyor-pomete-spirka-na-gradskiya-transport-v-sofiya", "text": "Пиян шофьор помете спирка на градския транспорт в София. Инцидентът е станал рано около 9.00 часа тази сутрин. Алкохолната проба на шофьора е показала 1,6 промила алкохол в кръвта, съобщиха за NOVA от Центъра за градска мобилност. На място е изпратен екип на Центъра за градска мобилност. Предстои оценка на щетите.", "date": "2018.01.16", "title": "Пиян шофьор помете спирка на градския транспорт в София"}
{"url": "http://www.faktor.bg/bg/articles/novini/svyat/4-2-po-rihter-kray-atina", "text": "Земетресение с магнитуд от 4,2 разтърси Атина.  Няма информация за пострадали хора или за поражения, предаде Асошиейтед прес.  Институтът по сеизмология в Атина съобщи, че епицентърът е бил до град Маратон, на 40 км северно от столицата, на дълбочина 5 км.  Франс прес напомня, че през юли земетресение с магнитуд 6,7 разтърси туристическия остров Кос и турския морски курорт Бодрум, в другия край на Егейско море. Тогава загинаха двама души и стотици бяха ранени. Гърция и Турция са по линиите на сеизмични разломи и през последните години няколко пъти бяха ударени от земетресения, добавя АФП.", "date": "2018.01.16", "title": "4,2 по Рихтер край Атина"}
{"url": "http://www.faktor.bg/bg/articles/novini/svyat/gratskite-fermeri-gotvyat-blokadi-na-patishtata", "text": "Фермерите в Гърция изкарват тракторите на 22 януари и смятат да издигнат блокади по пътищата. Решението е взето от земеделските производители от района на Кардица на съвещание снощи. В него са участвали 25 браншови сдружения, съобщава в. \"Та неа\", цитирана от БТА. Председателят на федерацията на фермерските дружества от района на Кардица, Централна Гърция Вангелис Бутос, е казал пред гръцката агенция АНА-МПА, че решението за блокадите е взето и че тракторите вече са на селските площади, а днес фермерите ще обсъдят и формата на протестите в следващите дни. Земеделските стопани в Гърция са недоволни от насъбралите се, според тях, проблеми в бранша, които с течение на времето са се изострили и са довели до драстично намаляване на доходите им. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия.", "date": "2018.01.16", "title": "Гръцките фермери готвят блокади на пътищата"}
{"url": "http://www.faktor.bg/bg/articles/diplomati-ot-20-strani-reshavat-situatsiyata-sas-severna-koreya", "text": "Външните министри на 20 държави се събират във Ванкувър, за да обсъдят ситуацията със Северна Корея. Срещата е по съвместна покана на първите дипломати на Канада и Съединените щати, но в нея няма да участват Китай и Русия. Министрите се обединиха около търсенето на дипломатическо решение на кризата на Корейския полуостров. Само преди дни в Хаваи настана паника заради фалшива тревога за предстоящо нападение с балистично оръжие. На този фон Северна и Южна Корея проведоха няколко срещи - първи стъпки към размразяване на отношенията между двете държави.", "date": "2018.01.16", "title": "Външните министри на 20 държави, без Русия и Китай, се събират във Ванкувър заради Северна Корея"}
{"url": "http://www.faktor.bg/bg/articles/zastrelyaha-srabski-lider-v-kosovo", "text": "Лидерът на Гражданска инициатива \"Сърбия\" Оливер Иванович е убит днес в Косовска Митровица, пише местният вестник \"Блиц\", позовавайки се на адвоката на известния политик. \" Изглежда, че той е убит на място. Към момента знаем, че е получил пет огнестрелни рани. Той незабавно е бил откаран в болница и лекарите са се опитали да го спасят, но не са успели\", заяви адвокатът му Небойша Влаич. Той поясни пред АП по телефона, че Оливер е издъхнал в 9,30 часа тази сутрин. Сръбски медии съобщават, че неизвестни нападатели са открили огън от автомобил по Иванович пред централата на партията. 64-годишният е един от ключовите политици в доминираното от сърби Северно Косово - бивша сръбска провинция, където напрежението остава високо десетилетие след обявяването на независимост. Косовската полиция потвърди по-рано, че е имало покушение и съобщи, че политикът е в болница, а всички служители на реда са изпратени да издирват нападателите.", "date": "2018.01.16", "title": "Застреляха сръбски лидер в Косово"}
{"url": "http://www.faktor.bg/bg/articles/novini/svyat/srabskiyat-prezident-svika-izvanreden-savet-za-natsionalna-sigurnost-sled-ubiystvoto-na-oliver-ivanovich", "text": "Сръбският президент Александър Вучич свика извънредна среща на Съвета за национална сигурност след убийството на Оливер Иванович, един от лидерите на косовските сърби, предава AFP, като се позовава на информация от местни медии.  В същото време делегацията на Белград, участваща в преговори с представители на косовските албанци в Брюксел, е напуснала разговорите. Двете страни водят преговори за нормализиране на отношенията под егидата на международната общност, след кръвопролитията от 1998-89 г., пише \"Фокус\".  Според неофициална информация, Оливер Иванович, който бе застрелян по-рано днес в Косовска Митровица, е бил убит с пистолет със заглушител, като на мястото на престъплението са намерени четири гилзи, отбелязва сръбското издание Kurir. Полицията е потвърдила, че убиецът на Иванович е стрелял от лек автомобил Опел Астра, който по-късно е бил изгорен.  Според данни на сръбския вестник, градът е отцепен от полицията.  Превод и редакция: Цанко Цолов", "date": "2018.01.16", "title": "Сръбският президент свика извънреден Съвет за национална сигурност след убийството на Оливер Иванович"}
{"url": "http://www.faktor.bg/bg/articles/parlamentarna-delegatsiya-vodena-ot-tsvetanov-zaminava-na-rabotno-poseshtenie-vav-velikobritaniya", "text": "Българска парламентарна делегация ще бъде на работно посещение във Великобритания, съобщиха от Народното събрание.  Народните представители ще имат срещи със свои колеги от британския парламент. По време на разговорите ще бъде обсъдено задълбочаването на парламентарното сътрудничество в сектора за сигурност и обмена на добри практики в редица области. В рамките на визитата са предвидени и срещи, посветени на прилагането на парламентарен контрол върху специалните разузнавателни средства.  В състава на делегацията са председателят на Комисията по вътрешна сигурност и обществен ред Цветан Цветанов, председателят на Комисията за контрол над службите за сигурност, прилагането и използването на специалните разузнавателни средства Димитър Лазаров, членът на двете комисии Мустафа Карадайъ, както и Филип Попов от Комисията за контрол над службите за сигурност, прилагането и използването на специалните разузнавателни средства.", "date": "2018.01.16", "title": "Парламентарна делегация, водена от Цветанов, заминава на работно посещение във Великобритания"}
{"url": "http://www.faktor.bg/bg/articles/freedom-house-balgariya-e-sred-svobodnite-strani-no-mediite-y-sa-chastichno-svobodni", "text": "България запазва мястото си сред свободните страни в света в тазгодишния доклад „Свободата в света“ на неправителствената организация Freedom House. Докладът оценява степента на политическите и гражданските свободи в страните в цял свят. Общият резултат на България в доклада „Свободата в света през 2018 г.“ се запазва същия като през последните поне 2 години – 80 от общо 100 пункта. В рамките на Европейския съюз България постига най-малко точки, като след нас е единствено Унгария със 72 пункта, за която докладът отбелязва, че демократичните ценности са в упадък. Румъния събира общо 84 пункта, пише investor.bg . В двата отделни индекса за политическите права и гражданските свободи страната получава оценка 2, като съгласно скалата 1 пункт означава най-голяма свобода, а 7 – липса на такава. Според доклада обаче медиите в България са само частично свободни. Докладът посочва, че демокрацията в цял свят е под заплаха и в криза, която допълнително се засилва от упадъка на демократичните принципи в САЩ. Freedom House посочва, че 2017 г. е била 12-тата поредна година, в която глобалната свобода се намира в упадък. В 71 страни е било отчетено влошаване на политическите и гражданските свободи през миналата година, докато само 35 бележат подобряване.", "date": "2018.01.16", "title": "Freedom House: България е сред свободните страни, но медиите й са частично свободни"}
{"url": "http://www.faktor.bg/bg/articles/novini/balgariya/knsb-germantsi-eksploatirat-balgarski-rabotnitsi", "text": "Сериозни разминавания между договорени и реални условия на труд установили експертите от Консултантския център на КНСБ за български работници. Нарушенията са при наши работници, командировани или търсещи работа в Германия от началото на годината, информираха от КНСБ. Един от случаите е на българка, наета за домашна помощница в Германия. Тя стои денонощно до леглото на болен от малария пациент. Когато заминавала, жената дори не е имала договор за командироване, а само за работа на 4 часа, информираха от центъра. Пред трудовите експерти сънародничката ни разказала, че въпреки договора за ограничено работно време, е трябвало да извършва денонощно обслужване на болното лице, в чиито дом е живеела. Тя била принудена да го придружи и в болницата, където са го лекували от опасната тропическа болест, но никой не й е обяснил за заболяването. След като разбрала какъв е случаят, жената веднага си тръгнала. Правоотношението й е прекратено, без да се изплати дължимата заплата. След сигнали и у нас, и в Германия са били предприети мерки за изплащане на дължимата заплата. \"Трябва да се подчертае, че дори семейството на обслужваното лице да е изрядно и да е изплатило сумата към агенцията - българска или германска, това не е гаранция, че изплащането на възнаграждението ще бъде извършено\", обясниха експертите. Консултациите са по проект \"Справедливо командироване\" със сътрудничество с немските профсъюзи DGB и с партньори от Словенските и Хърватските синдикати. При постъпване на сигналите в Главната инспекция по труда и се установят нарушенията, ощетените работници са насочвани да заведат трудово-правни дела. От работодателите се изисква да предоставят документи, които удостоверяват трудово правоотношение. В консултантския център предоставят експертна информация за основните трудови и социално-осигурителни права, процедурите във връзка със започване на работа, действащото трудово законодателство в Германия и други, свързани с пазара на труда теми. От началото на проекта експертите от КНСБ са констатирали много нарушения както на българското, така и на германското законодателство. Те са свързани с непредоставяне на трудовия договор преди заминаване, липса на допълнително споразумение за командировката, липса на документи за извънредния труд, липса на документи за осигуровките към германската специализирана каса СОКА БАУ. Част от хванатите нарушения са в договорите на строителните работници. В повечето случаи става въпрос за лица, командировани от българска фирма. Работниците подписват договори за минимално немско възнаграждение, а всъщност им се изплаща съвсем друго и то само, когато работодателят пожелае. Служителите работят извънредно, без да се заплаща извънредния труд - включително и в съботи и недели, както и в повечето случаи се работи на обекти и извън официалното работно време от 8 часа.", "date": "2018.01.16", "title": "КНСБ: Германци експлоатират български работници"}
{"url": "http://www.faktor.bg/bg/articles/boyko-borisov-kategorichno-osazhdam-ubiystvoto-na-oliver-ivanovich", "text": "Категорично осъждам убийството на Оливер Иванович, политически лидер на Гражданска инициатива „Сърбия, демокрация, справедливост” в Косово. Това се посочва в позиция на министър-председателя Бойко Борисов, изпратена от правителствената информационна служба. В позицията се казва още: \"Всяко насилие е в противоречие с цивилизационните ценности и европейския избор на страните от Западните Балкани. Очаквам политическите елити и всички граждани да проявят зрялост и сдържаност. Върховенството на закона не може да се поставя под съмнение и вярвам, че виновните за това престъпление ще понесат своята отговорност. Убеден съм, че диалогът между Белград и Прищина няма алтернатива и не трябва да се допуска подобни актове да го възпрепятстват. Изказвам най-искрени съболезнования на семейството и близките на Оливер Иванович\".", "date": "2018.01.16", "title": "Бойко Борисов: Категорично осъждам убийството на Оливер Иванович"}
{"url": "http://www.faktor.bg/bg/articles/temenuzhka-petkova-balgarskite-grazhdani-da-badat-spokoyni-energiynata-ni-sistema-e-v-dobro-sastoyanie", "text": "Ученически автобус катастрофира в югозападната германска провинция Баден Вюртемберг във вторник сутрин, съобщават световните агенции. Превозното средство излязло от пътя, блъснало няколко автомобила и се забило в стена на офис сграда в град Ебербах. При инцидента са ранени най-малко 47 души, 10 от които са в тежко състояние. На мястото няма следи от спирачен път, казват от полицията, цитирани от Асошиейтед прес. Униформените разпитват шофьора.", "date": "2018.01.16", "title": "Ученически автобус се заби в сграда в Германия"}
{"url": "http://www.faktor.bg/bg/articles/ekspert-nyama-opasnost-kola-s-gazova-uredba-da-se-vzrivi-v-dvizhenie", "text": "Много от газовите уредби на автомобилите са правени в неоторизирани сервизи или от собствениците на автомобилите, което няма как да бъде гаранция за качество. При половината от автомобилите, които се движат на газ, това не е обозначено в документите, а собствениците им не преминават задължителния годишен технически преглед на системата.  От \"Пътна полиция\" обясняват, че няма заложена санкция в закона, която да се налага при установяване на нерегистрирана газова уредба. Единственото, което може да се направи е колата да бъде спряна от движение. При проверка обаче, от \"Пътна полиция\" са предвидили срок от 3 години за промяна на данните за вида на горивото, с което се движи колата. Така водачите могат да минават само технически преглед, но не и преглед на газовата уредба. Експертите са на мнение, че газовите уредби трябва да се преглеждат от професионалисти, защото те знаят за какво да гледат. \"Дори с развалени части колата продължава да работи по някакъв начин\", обясни в ефира на \"България сутрин\" инж. Стефан Бодадов, главен механик в сервиз за газови уредби. По думите му няма опасност колата да се взриви в движение. Той посъветва хората да не се притесняват да карат колите си за задължителните технически прегледи на техните газови уредби.  \"Има неща, които ние ги наблюдаваме и обръщаме внимание. Трябва изключително много да е амортизирана системата, за да станат някакви течове и колата да се самозапали\", подчерта още инж. Бодадов пред Bulgaria ON AIR. Той обясни, че преди това има много други признаци при работата на автомобила, които показват, че системата за шофиране на газ има проблеми. Сред тях са по-различната работа на двигателя, честа смяна от газ на бензин и други. Именно заради това той смята, че до взрив няма как да се стигне.", "date": "2018.01.16", "title": "Експерт: Няма опасност кола с газова уредба да се взриви в движение"}
{"url": "http://www.faktor.bg/bg/articles/prokurori-ot-shumenskiya-sadeben-rayon-byaha-otlicheni-ot-vss", "text": "Седем прокурори от Шуменския съдебен район са отличени с грамота и служебна благодарност за проявен висок професионализъм и компетентност при осъществяване на образователната програма „Съдебната власт – информиран избор и гражданско доверие. Отворени съдилища и прокуратури“ на Висшия съдебен съвет.  Заместник-окръжните прокурори Делян Димитров, Орлин Куздов и прокурорите в ОП – Шумен, Яна Николова и Румен Рачев, Маргарита Николаева и Павлин Вълчев от Районната прокуратура в Шумен, който вече е прокурор в Окръжната прокуратура, и Мая Големанова от прокуратурата във Велики Преслав са удостоени за участието им като лектори в Образователната програма на ВСС.  За нея Висшият съдебен съвет получи специалната награда на журито за 2017 г. в конкурса „Кристални везни на правосъдието“ на Съвета на Европа.", "date": "2018.01.16", "title": "Седем прокурори от Шуменския съдебен район бяха отличени от ВСС"}
{"url": "http://www.faktor.bg/bg/articles/43-godishen-skochi-ot-15-iya-etazh-v-sofiya", "text": "43-годишен мъж е скочил от 15-ия етаж на жилищен блок в квартал \"Стрелбище\" в София. Починал е на място. Пристигналата линейка само е установила смъртта. От пресцентъра на МВР казаха, че мъжът се е самоубил, съобщи \"24 часа\".", "date": "2018.01.16", "title": "43-годишен скочи от 15-ия етаж в София"}
{"url": "http://www.faktor.bg/bg/articles/vas-otmeni-limitite-na-bolnitsite", "text": "Върховният админстративен съд обяви за нищожно решение на Надзорния съвет на Здравната каса от 2015-та година, с което бяха определени лимитите на лечебните заведения. Решението на съда е окончателно и не подлежи на обжалване. Според Центъра за защита правата в здравеопазването заради лимитите касата е удържала 52 милиона лева на болниците, които не са платени и до момента. В същото време, здравният министър се среща с директорите на областните болници в страната. От сдружението им съобщиха пред БНТ, че ще обсъдят с Кирил Ананиев възможностите за допълнително финансиране и мерки за справяне с недостига на лекари и медицински сестри.", "date": "2018.01.16", "title": "ВАС отмени лимитите на болниците"}
{"url": "http://www.faktor.bg/bg/articles/prokuraturata-protestira-sdelkata-za-nebostargacha-v-kv-strelbishte", "text": "Прокуратурата протестира решение на Столичния общински съвет от 2006 година, с което е извършена замяна на реални части в имот - частна общинска собственост на кръстовището на бул. \"България\" и бул. \"Иван Евст. Гешов\", съобщава Канал3. Имотът е с обща площ 3060 кв. м. и е заменен с имот на фирма \"НИКМИ\" АД с обща площ от 374 кв. м. Според прокуратурата при постановяване на решението си Столичния общински съвет (СОС) е допуснал съществени нарушения на административнопроизводствените правила по издаване на решението си, както и нарушения на материалния закон - ЗОС, ЗС и ППЗДС. Затова е актът е оспорен в Административния съд София - град с искане да бъде обявен за нищожен. Става въпрос за имота на кръстовището, на който именно \"НИКМИ\" смята да строи многоетажна административна сграда. Жителите на \"Стрелбище\" многократно излизаха на протести срещу разрешението там да се издигне небостъргач, а самият главен архитект на столицата Здравко Здравков отказа да одобри подробния устройствен план на НИКМИ поради противоречието му с Общия устройствен план през септември месец тази година и отказа да изпълни решението на съда. Според прокуратурата при постановяване на решението не са спазени изискванията за управление и разпореждане с общинско имущество; не са спазени нормативните изисквания по прекратяване на съсобствеността върху имот; не е проведен търг за него; пренебрегнато е наличието на спор за материалното право на собственост върху парцела, което е било пречка за извършване на замяната. \"Поради констатираните множество нарушения СГП, в изпълнение на възложените ѝ с Конституцията и законите правомощия, свързани с гарантиране върховенството на закона в Република България, поиска от съда прогласяване нищожността на решение № 799 по протокол № 91/26.10.2006 г. на СОС, с което е била извършена замяна на реални части в имот - частна общинска собственост с имот - собственост на фирма \"НИКМИ\" АД\", съобщават от СГП", "date": "2018.01.16", "title": "Прокуратурата протестира сделката за небостъргача в кв.Стрелбище"}
{"url": "http://www.faktor.bg/bg/articles/obshtestvo/zakon-i-red/zaradi-smalt-na-bebe-tri-godini-zatvor-za-akusher-ginekolog", "text": "3 години затвор акушер-гинеколог от Варна.Окръжният съд в града го призна за виновен за това, че на 25 февруари 2015 година по непредпазливост е причинил смъртта на бебе.  На тази дата майката на детето била приета в родилното отделение на специализираната АГ болница „Проф. д-р Д. Стаматов“ във Варна. По време на раждането обаче бебето починало.  Според съда, лекарят не само е причинил смъртта на бебето, но е и нанесъл средна телесна повреда на майката. Присъдата на Варненския окръжен съд подлежи на обжалване пред Апелативния съд във Варна.", "date": "2018.01.16", "title": "Заради смърт на бебе - три години затвор за акушер-гинеколог"}
{"url": "http://www.faktor.bg/bg/articles/bratat-na-ubitiya-srabski-politik-istinata-shte-bade-pogrebana-s-nego", "text": "Мирослав Иванович - брат на убития сръбски политик в Косово Оливер Иванович обяви, че \"истината ще бъде погребана с него\", предаде косовската медия \"Gazeta Express\". В съобщение до медиите Мирослав Иванович потвърди, че брат му е застрелян с пет куршума. Той допълни, че наскоро автомобилът на Оливер е бил запален като форма на предупреждение, но политикът не се е притеснил. Според Мирослав Иванович срещу брат му може да са били отправяни и други заплахи, но той не е казвал. \"Оливер беше такъв човек, той беше спокоен и никога не се панираше. Страхувам се, че истината относно обстоятелствата, които доведоха до смъртта му, ще бъдат погребани с него\", подчерта Мирослав Иванович. Оливер Иванович беше лидер на Гражданска инициатива \"Сърбия\". Тази сутрин той беше застрелян от движещ се автомобил. Косовската полиция съобщи, че е открила използваната от нападателите кола, която е изгорена.", "date": "2018.01.16", "title": "Братът на убития сръбски политик: Истината ще бъде погребана с него"}
{"url": "http://www.faktor.bg/bg/articles/svishtov-nastrahna-mayka-darzhala-ot-godini-detsata-si-zaklyucheni", "text": "Майка от Свищов държала дъщерите си заключени в дома им години наред, разкриха днес полицаи от крайдунавския град. Ужасяващият случай се разплел,  след като в края на миналата седмица съседи на жената от ул. „Георги Тишев“ подали сигнал в полицията в Свищов, съобщи Times.bg. Въпреки, че жената твърдяла, че живее сама в къщи и че дъщерите й от години са изчезнали нанякъде, съседите започнали да се съмняват в думите й. Повод за съмненията им и за това, че тя крие нещо,  давал фактът, че в продължение на много време пазарувала в кварталния магазин голямо количество храна. Пред криминалисти комшията заявил, че от 20 години двете сестри не са излизали навън. Незабавно униформените предприели действия. Полицаи и служители от социалните служби влезли в жилището, което било обитавано от трите жени. Инспектиращите заварили покъртителна гледка. Домът наподобявал бил потънал в мизерия и мръсотия. Двете сестри били облечени в дрипи и потънали в изпражнения и смрад. Станало ясно че жените са на 33 години и на 34 години. Видимо обаче изглеждали изключително състарени, като едната имала вид на 80-годишна старица. И двете били неадекватни и некомуникативни. „Не е вярно, че са били насилствено държани 20 години в дома си. Няма следи от връзване или друг вид насилие. Дори двете сестри преди години са били изключително интелигентни и образовани. Завършили са висше образование и едната е работела в Народния театър в София. Преди време обаче явно нещо са преживели и са заболели психически“, са установили към момента разследващите. Разследващите днес следобед са започнали работа с майката. Тя обаче също отказвала да говори за дъщерите си. Твърдяла, че самите те не искали да излизат от дома си. Според нея те не са прекрачвали прага на семейното жилище от 5-6 години. „Двете жени ще бъдат настанени в социално заведение. С тях ще работят психолози, за да установят какво се е случило през годините“, каза кметът на Свищов Генчо Генчев. Прокуратурата в дунавския град също е сигнализирана за случая. Предстои тепърва да се назначават медицински и психиатрични експертизи. Ще бъдат разпитвани съседи и близки на трите жени. Комшии обаче твърдят, че често са чували виене и плач от зловещото жилище. Аналог на мракобесната история бе разкрита и в американски град в Калифорния, където семейство държало в мазето си 13-те си деца - 10 момичета и три момчета. Те са  били открити, след като една от дъщерите им успяла да избяга от дома си и да информира властите. В момента децата са в тежко състояние - недохранени, мръсни и много уплашени. Предстои им да бъдат въведени в лечебно заведение, където да бъдат обстойно прегледани и поставени под грижата на психолог.", "date": "2018.01.16", "title": "Свищов настръхна: Майка държала от години децата си заключени"}
{"url": "http://www.faktor.bg/bg/articles/politika/na-vseki-kilometar/golyam-uspeh-komunisticheskiyat-rezhim-vleze-v-novata-uchebna-programa-po-istoriya", "text": "Най-накрая тоталитарният комунистически режим влезе в новата учебна програма по история с адекватни понятия и знание, които до момента липсваха и отреждаха на България последното място в страните от бившия социалистически лагер, която все още не беше направила тази важна крачка в образованието на младите поколения. Това стана ясно от обявените вчера (15 януари 2018 г.) на сайта на Министерството на образованието и науката нови учебни програми за X клас, сред които е и програмата по история и цивилизации (виж програмата –  ). Програмите влизат в сила за учебната 2019/2020 г. Изучаването на тоталитарната комунистическа система влиза като самостоятелна тема в новата програма за X клас (под №8), озаглавена „България след Втората световна война до 1989”. Акцентите в нея са:  8.1. Държавност и политики. 8.1.1. България в съветската сфера на влияние и промените в политическата система 1944 – 1947 г. 8.1.2. Утвърждаване на тоталитарния режим в България. 8.1.3. България и промените в Източния блок. 8.1.4. България и Европа – „разведряването“ и „застоят“. 8.1.5. Крах на тоталитарния режим.  по темата, които МОН е заложил, са: Проследява промените в политическото развитие на България след Втората световна война, включително прехода от „народна демокрация“ към съветизация. Разбира ролята на СССР за налагане на комунистическия режим в България. Описва чрез изображения от периода характерни белези на култа към личността и към „партийния вожд“. Обяснява характеристики на тоталитарната държава. Посочва основни характеристики на едноличната власт на Тодор Живков. Сравнява конституциите на Народна република България от 1947 г. и 1971 г. Дава примери за политически терор, репресии и нарушаване на граждански, политически и човешки права и свободи. Открива форми на политическа съпротива срещу комунистическия режим. Дава примери за зависимостта на българската външна и вътрешна политика от СССР. Представя политиката на БКП към българите от Пиринска Македония. Дава примери за отношението на комунистическия режим към етническите общности. които са въведени, са: съветизация, комунизъм, диктатура на пролетариата, „народен съд”, репресивен апарат, трудово възпитателни общежития (лагери), горяни, „възродителен процес”. Вторият акцент в темата за комунистическия режим е насочен към стопанството и икономиката в периода 1944-1989: 8.2. Общество и икономически процеси. 8.2.1. Икономически промени в селото и града. 8.2.2. Българското общество (1944 – 1989). Демографски промени и социална политика. Тук новите понятия са: експроприация, социалистическа индустриализация, насилствено коопериране, изселване. С този раздел се цели: Обяснява стопанските промени при комунистическия режим. Оценява последиците на централизираната планова икономика и на институциите върху икономическото развитие на България. Дава примери за миграции от селото към града. Разбира ролята на пропагандата в обществото. Дава примери за унифицирането на живота на българите (облекло, жилище, обзавеждане, кола), както и за създаването на система от привилегии. 8.3. Култура, наука и технологии. 8.3.1. Българската култура през втората половина на XX век. Власт и интелигенция. 8.3.2. Българската наука и новите технологии. Целта на този раздел е да: Посочва приноси на България в европейското и световното културно наследство. Търси и подбира по зададени показатели чрез ИКТ информация за световноизвестни български творци. Обяснява механизмите за контрол на комунистическия режим върху интелигенцията. Дава примери за дисидентски прояви сред българската интелигенция. Представя промените в индустрията и бита на хората. Описва причините за технологичното изоставане на България спрямо Запада. В следващата тема „България след 1989 г.” е отделено място за премахването на тоталитарните институции и възвръщането към принципите на плурализъм, демокрация и пазарна икономика. Приемането на адекватното изучаване на тоталитарната комунистическа система става след продължителна битка и не без съпротива на ниво администрация в МОН. Крайният успех е подпечатан и с активното съдействието на гражданското общество и на участието на професионалните историци проф. Евелина Келбечева – Американски университет в България и представител на неправителствената фондация „Истина и памет”, и на доц. Лъчезар Стоянов от Нов български университет. От септември 2017 г. насам в продължение на пет месеца те активно участваха в общественото обсъждане на новата учебна програма по история. В този период срещи в МОН по проблема проведе и евродепутата Андрей Ковачев (ГЕРБ/ЕНП), а през ноември-декември 2017 г. подкрепа за приемането за исканията на професионалните историци от МОН даде председателят на Парлачентарната група на ГЕРБ Цветан Цветанов. „Единствените термини, които в МОН отказаха да бъдат включени бяха   заяви пред desebg.com Евелина Келбечева. Тя определи като ключова за успеха политическата подкрепа, получена от историците от страна на управляващите. Изучаването на комунистическия режим влиза сериозно в часовете по история 4 години след като проф. Келбечева инициира гражданската петиция за необходимостта от изучаването на тоталитарната система в училище през 2014 г. Темата за комунизма в часовете по история обаче по никакъв начин не е свързан с новата програма по „Български език и литература”. В нея не е включен нито един представител на антитоталитарната литература у нас, дори писател от ранга на Георги Марков, убит от комунистическия режим през 1978 г. в Лондон. За изучаването на предмета „История и цивилизация в учебния план са включени различни активности като: участие в ролеви игри; изработване на мултимедийни презентации; изработване на хронологични таблици, линии на времето; участие в дискусии по важни исторически теми; работа с разнообразни източници на информация: исторически, справочници, интернет, художествена литература; работа в екип по предварително зададени задачи за проучване; участие в разработване на конкретни учебни проекти; изработване на портфолио. На базата на новата учебна програма предстои да бъдат написани нови учебници, в които задължително да бъдат поместени новите изисквания, зададени от МОН в учебната програма.", "date": "2018.01.16", "title": "Голям успех: Комунистическият режим влезе в новата учебна програма по история"}
{"url": "http://www.faktor.bg/bg/articles/i-mihail-mikov-atakuva-ostro-korneliya-ninova-iskala-da-yahne-valnata-sreshtu-tretiya-pol-i-gey-brakovete", "text": "Бившият председател на БСП Михаил Миков разкритикува пред Bulgaria ON AIR решението на партията да гласува против ратификацията на Истанбулската конвенция, чиято цел е защита на жените от домашно насилие. Решението на пленума в събота задълбочи противоречията между Корнелия Нинова и вътрешнопартийната опозиция. Атакуват я все повече \"отговорни другари\".   \"Последните две години БСП подкрепя конвенцията срещу насилието над жените и децата - последователно, без резерви, без забележки. Не може третият пол да бъде основна тема на БСП. Може ли БСП да продължава с такива люшкания на политиката?\",  атакува остро Миков в \"България сутрин\". Членът на Националния съвет на Столетницата отдава това решение на опит да бъде хваната модерната по думите му вълна срещу третия пол и гей браковете. Той отбеляза, че има усещане за мръсен въздух в БСП и проветрението е необходимо.  \"Рискът е БСП да бъде изолирана от европейското ляво семейство и този риск е сериозен. Никой лидер не може да се поставя над партията и колективното ръководство\", предупреди Миков и потвърди, че според него Корнелия Нинова прави именно това. Той е на мнение, че не става въпрос за негативна вълна в партията, а за търсене на най-добрия път БСП да спечели общественото доверие. По думите на Миков в последния месец БСП изведнъж променя позицията си за Истанбулската конвенция във връзка с противоречията между \"Обединени патриоти\" и ГЕРБ.   Бившият лидер на социалистите коментира и предстоящия вот на недоверие, чиито мотиви ще станат окончателно ясни утре. Миналата седмица стана ясно, че БСП ще внесе сама вота, разочарована от изказването на почетния председател на ДПС Ахмед Доган, че в опозицията няма партия, която да поеме управлението на страната. \"Вотът на недоверие трябваше да бъде внесен още миналата година, защото в момента общественото внимание е насочено към европредседателството. Кому беше необходимо това преговаряне с ДПС и след това оценката, която даде почетният председател на ДПС за политическата ситуация, вота и резултатите след вота\", заяви Михаил Миков.", "date": "2018.01.16", "title": "И Миков атакува остро Корнелия Нинова, искала да яхне вълната срещу третия пол"}
{"url": "http://www.faktor.bg/bg/articles/novini/balgariya/eksperti-usiliyata-tryabva-da-se-nasochat-kam-zamarsitelite-na-vazduha-v-sofiya", "text": "От доста време насам София се свързва със замърсения въздух, който жителите и гостите на града трябва да дишат. Столичната община прецени, че в дните с най-отровен въздух градският транспорт ще бъде безплатен. За някои софиянци, особено тези, които живеят в най-засегнатите квартали, това ще рече целогодишен безплатен градски транспорт. Но ефективни ли са мерките на СО? Според общинския съветник от БСП Калоян Паргов трябва ежемесечно миене на улици и канавки в цяла София, дизелът не бива да бъде предпочитаното гориво за градския транспорт, а третата мярка - в домовете, които се отопляват с печки, да не се използват подръчни материали като дрехи или гуми. \"Трябва да има социална екологична политика, съпроводена от строги санкции. Очевидно, за да живеем в чист и зелен град струва много скъпо и метрото не помага. Трябва да се създаде фонд, който да помага на семействата, които не могат да си позволят екопелети за отопление\", поясни социалистът. В студиото на \"България сутрин\" общинският съветник от ГЕРБ Зафир Зарков уточни, че мерките, които Столичната община прилага, не са \"днес за утре\", а работата по тях продължава с десетки години. Добави също така, че СО провежда кампания по изземането на непотребни автомобилни гуми от автоморгите и магазините за авточасти. Именно изгарянето на каучука е смятано за един от главните причинители на замърсяването.  \"Обществото очаква твърди мерки, а досега такива няма. Усилията трябва да се насочат към замърсителите. Някой трябва да спре старите автомобили и горенето на твърди горива. Искаме да сложим наши измервателни станции до тези на БАН. Данъкоплатците очакваме депутатите да си свършат работата!\", подчерта създателят на сайта \"airsofia.info\" Стефан Димитров.  Към разговора се включи и директорът на НИМХ към БАН проф. Христомир Брънзов, според когото въздухът в София в момента е чист и през следващите 3 дни не се очаква замърсяване.   \"БАН няма данни, а има прогнози. Да се сравняват двете неща е изключително непрофесионално. Технологията ни е една от най-модерните в света. Гражданската инициатива е нещо много хубаво, но не бива да се преекспонира, тъй като има своите грешки. Трябва да се вярва само на официалните данни от БАН\", обясни той пред репортера на Bulgaria ON AIR Димитър Димитров.", "date": "2018.01.16", "title": "Експерти: Усилията трябва да се насочат към замърсителите на въздуха в София"}
{"url": "http://www.faktor.bg/bg/articles/vremeto-do-kraya-na-yanuari", "text": "Във вторник валежите ще спрат, облачността ще се разкъса, но по-късно отново ще се вплътни. Вятърът временно ще отслабне и ще се ориентира от югозапад. Максималните температури ще бъдат от минус 2° до 8°. Привечер в западните райони отново ще завали сняг, а през нощта срещу сряда на отделни места е възможно да превали слаб дъжд и ще има условия за образуване на поледици. В сряда ще духа слаб до умерен югозападен вятър и  температурите бързо ще се повишат. През нощта срещу четвъртък от запад на изток на много места в страната ще превали дъжд, който в Северна и Западна България ще премине в сняг и бързо ще спира. Вятърът ще се ориентира от северозапад, ще се усили и с него ще нахлуе студен въздух. В четвъртък ще е студено и ветровито. Преди обяд в югоизточната половина от страната все още ще превалява, а в северозападната облачността ще се разкъса и бързо ще намалее. След обяд валежите навсякъде ще спрат. В петък ще преобладава слънчево време, вятърът ще отслабне, ще се ориентира от югозапад и температурите ще се повишат. В събота облачността ще се увеличи, по-късно през деня в южните райони ще завали дъжд. През третото десетдневие от януари температурите в страната ще бъдат близки, но по-високи от климатичните норми. В началото на периода ще е сравнително топло, с валежи от дъжд. Има вероятност в Южна България валежите да са значителни. Впоследствие ще застудее, дъждът в повечето райони ще премине в сняг, но по-късно валежите ще спрат. Относително по-топло ще бъде около 25-26 януари, когато и вероятността за валежи е по-малка. Към 27-28 януари отново ще премине атмосферно смущение, температурите ще се понижат, ще има и валежи – и  от сняг, и от дъжд, съобщава бТВ.", "date": "2018.01.16", "title": "Времето до края на януари"}
{"url": "http://www.faktor.bg/bg/articles/novini/balgariya/bzns-prizova-borisov-da-svika-saveta-za-sigurnost-zaradi-rusiya", "text": "Ръководството на БЗНС публикува специален призив, с който настоява премиерът Борисов да свика извънредно Съвета за сигурност заради опитите на Русия да дестабилизира България като член на ЕС и НАТО. Мотивите на земеделците, ръководени от бившия военен министър Николай Ненчев са продиктувани от публикувания преди дни официален доклад на Конгреса на САЩ, в който режимът в Кремъл се визира като опасен за Европа и България.  Вижте пълния текст на призива:", "date": "2018.01.16", "title": "БЗНС призова Борисов да свика Съвета за сигурност заради Русия"}
{"url": "http://www.faktor.bg/bg/articles/fandakova-na-vitosha-ne-tryabva-da-ima-stroitelstvo-osven-na-sportni-saorazheniya", "text": "146 машини почистваха снега на терен през нощта, почистени са спирките на градския транспорт, както и основните трасета и булеварди. Това съобщи пред БНТ столичният кмет Йорданка Фандъкова. Темата \"Витоша\" се дебатира непрекъснато, директен ангажимент на Общината е автобусният транспорт. Следващата седмица ще бъдат увеличени колите по линия 66, която е до хижа \"Алеко\". Също така ще има автобус, който ще изчаква на долната част на лифта, която ще извозва хората, ако има опашка на лифта, съобщи Фандъкова. Тя каза още, че е възложила да бъде създадена междуведомствена група, която да се включи в проверките за необходимостта от ремонти на лифтове. Големият дебат е за реконструкция и нови лифтови съоръжения. През последните няколко дни се прави всичко възможно да се политизира темата. През 2007 г. Столичният общински съвет взима решение за приватизация на общинското дружество \"Въжени линии\", за да може да се приватизира от частен собственик. Още през 2006 г. в списък за приватизация на общински дружества се включва и дружеството \"Въжени линии\", каза тя и допълни, че хора, които са участвали в решението за приватизация на \"Въжени линии\", сега зоват \"Да върнем Витоша на софиянци\". Групата на ДСБ е гласувала единодушно. Но в условията, които се гласуват, не се казва, че съоръженията трябва да работят. Там има две условия - да се изплатят задълженията на дружеството и да се запази дейността на съоръженията. Апелират да се развали договорът, всеки юрист да даде аргументирано предложение. Правени са 11 проверки от Агенцията за приватизационен и следприватизационен контрол, изтъкна столичният кмет. При всяко ново правителство правя срещи с министрите, които имат отношение по темата. Витоша е национален парк, собственост на държавата.  Фандъкова изтъкна, че Витоша трябва да има възможност както за зимен, така и за летен туризъм, без да има друго строителство, освен на спортни съоръжения. Този план трябва да се приеме час по-скоро, призова кметът на София. По думите ѝ най-големият проблем за замърсяването на въздуха е отоплението на твърдо гориво. Развитие на газопреносната и топлофикационната мрежа е дългосрочното решение. Столичната община работи интензивно, инвестираме в проекти, които да решават трайно - подобряване на градски транспорт, подмяната на отоплителните инсталации в общинските сгради, развитие на зелената система, в проекта за бюджет сме заложили повече миене и почистване на улиците, допълни Фандъкова. Работи се за въвеждането на \"Зелен билет\", който да важи в дните при сериозно замърсяване на чистотата на въздуха. Предстои закупуването на 20 електробуса, първите, които ще се движат по софийските улици. За последните 3 години са подменени над 50% от старите автобуси.", "date": "2018.01.16", "title": "Фандъкова: Тези, които решаваха приватизацията на \"Въжени линии\", сега зоват \"Да върнем Витоша на софиянци\""}
{"url": "http://www.faktor.bg/bg/articles/eksploziya-razrushi-tri-kashti-v-belgiyskiya-grad-antverpen-20-sa-raneni", "text": "Белгийската полиция съобщи, че при експлозия, която е разрушила снощи три съседни къщи в северния пристанищен град Антверпен, са ранени 20 души, предаде Асошиейтед прес. Полицията уточни в декларация, че взривът не е предизвикан от терористичен акт и повечето пострадали са с леки рени. Едната от трите къщи е рухнала изцяло. Седем души са извадени изпод развалините и спасителните екипи продължават да работят, предава БТА.", "date": "2018.01.16", "title": "Експлозия разруши три къщи в белгийския град Антверпен, 20 са ранени"}
{"url": "http://www.faktor.bg/bg/articles/novini/svyat/papa-frantsisk-pristigna-v-chili", "text": "Папа Франциск пристигна снощи в Чили - първата страна от визитата му в Латинска Америка, където той ще посети и Перу, предаде Ройтерс. След столицата Сантяго папата аржентинец ще отиде в градовете Темуко и Икуикуе, а в Перу ще посети столицата Лима и градовете Пуерто Малдонадо и Трухильо. Днес Светият отец ще отслужи литургия в Сантяго, на която се очаква да се стекат около 50 000 души.", "date": "2018.01.16", "title": "Папа Франциск пристигна в Чили"}
{"url": "http://www.faktor.bg/bg/articles/novini/balgariya/prohodite-varbishki-i-zlatishki-sa-zatvoreni-za-vsichki-vidove-mps", "text": "Проходите \"Върбишки\" и \"Златишки\" са затворени за всички видове МПС, съобщиха от Агенция \"Пътна инфраструктура\" (АПИ). Пътните настилки са предимно мокри, на местата със снеговалеж – заснежени, заледени и обработени. Намалена видимост поради мъгла до 100 м има в района на \"Приморски“ проход, \"Дюлински“ проход /обл. Бургас/, Паничково /обл. Пловдив/, съобщават от Агенция \"Пътна инфраструктура\". Тази сутрин температурите бяха в интервала от – 10° до + 3°. Времето над цялата страна е облачно. Вятър духа в областите Варна, Видин, Добрич, Монтана, Силистра, Смолян, Стара Загора и Шумен. Дъжд вали в района на Бургас, Каблешково и Поморие /обл. Бургас/. Сняг вали в областите Велико Търново, Видин, Враца, Габрово, Добрич, Ловеч, Монтана, Пазарджик, Плевен, Разград, Русе, Силистра, Смолян, София, Стара Загора, Търговище и Шумен, както и в района на Гоце Делчев, Попови ливади, Сатовча и Черна места /обл. Благоевград/, Айтос, Карнобат, АМ „Тракия“, проход \"Ришки“, \"Айтоски“ проход, \"Дюлински“ проход, \"Обзорски“ проход /обл. Бургас/, Карлово и Кърнаре /обл. Пловдив/, Котел /обл. Сливен/. СЪСТОЯНИЕ НА АВТОМАГИСТРАЛИТЕ: АМ „Тракия“: няма ограничения. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ„Черно море“: няма ограничения. АМ „Люлин“: няма ограничения. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: Проходи: - „Върбишки” - затворен за всички МПС; - „Златишки” - затворен за всички МПС; - „Айтоски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” - отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Вратник” - забранен за МПС над 10 т; - „Дюлински” - забранен за МПС над 3,5 т; - „Котленски” - забранен за МПС над 12 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Твърдишки” - забранен за МПС над 10 т; - „Троянски” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок до 31.03.2018 г.", "date": "2018.01.16", "title": "Проходите \"Върбишки\" и \"Златишки\" са затворени за всички видове МПС"}
{"url": "http://www.faktor.bg/bg/articles/kashta-na-uzhasite-v-kaliforniya-trinayset-bratya-i-sestri-darzhani-okovani-i-gladni-ot-roditelite-si", "text": "Тринайсет братя и сестри на възраст от 2 до 29 години бяха намерени вързани или оковани във вериги, гладни и мръсни в градчето Перис, на 100 км източно от Лос Анджелис. Родителите им са арестувани и обвинени в изтезание и застрашаване на живота и здравето на деца, съобщи полицията, цитирана от световните агенции.  Една от сестрите, на 17 години, успяла да избяга от къщата и да се обади на спешния телефон 911. Тя съобщила, че дванайсетте и братя й сестри са задържани в къщата от родителите им, някои оковани във вериги с катинари. Полицаите отишли в къщата на Дейвид и Луиз Търпин, които не могли да обяснят защо децата са вързани и оковани към леглата им и защо са държани мръсни и недохранени, на тъмно, в помещения с непоносима миризма.  Полицаите първоначално решили, че децата са малолетни, но след това с изумление узнали, че седем от тях са пълнолетни, на възраст между 18 и 29 години, а най-малкото дете е на две години. Децата са отведени на лечение в медицински център.  Службата за закрила на децата е започнала разследване. Родителите, които могат да бъдат освободени срещу гаранция от 9 милиона долара, ще се изправят пред съда в четвъртък. Техен съсед заявил, че къщата била построена неотдавна. Той не познавал семейство Търпин и не бил забелязал нищо необичайно, отбелязва Ройтерс.", "date": "2018.01.16", "title": "Откриха къща на ужасите в Калифорния с оковани и изтезавани деца"}
{"url": "http://www.faktor.bg/bg/articles/novini/balgariya/nikolay-vasilev-obiknoveniyat-chovek-shte-vidi-edinstveno-pozitivi-ot-evrozonata", "text": "С присъединяването си към Европейския съюз през 2007 г. страната ни пое и ангажимента да въведе валутата. \"Обикновеният човек почти няма да усети разлика. Дори напротив, той ще види единствено позитиви от еврозоната. Хората, които твърдят, че не е добре да бързаме, вероятно биха казали същото и за НАТО преди около 20 години. През 2005 г. така се говореше и за влизането ни в Европейския съюз\", коментира в студиото на \"Денят ON AIR\" бившият министър на икономиката Николай Василев. Пред Bulgaria ON AIR той бе категоричен, че валутният борд в България е отличен пример, достоен дори за учебниците по икономическа история, за един от най-успешните и най-драматично променилите една държава валутни бордове в света.  В чакалнята се чака задължително 2 години, през които финансовите ни параметри ще се следят под лупа. Контролът продължава и след това като минимумът е година, а може да продължи и десет. \"През 90-те години страната ни представляваше една съвсем различна държава, но за кратък период от време всичко си дойде на мястото. Вече 20 години имаме ниска инфлация и абсолютно предвидим валутен курс\", посочи още бившият министър на иконимиката. \"Голяма част от хората, коментирайки влизането ни в еврозоната, обръщат внимание само на най-маловажния проблем, а именно какво ще се случи с цените. Истината е, че с тях няма да се случи абсолютно нищо и повечето граждани дори няма да забележат някаква промяна\", уточни още Николай Василев в студиото на Владимир Сиркаров.", "date": "2018.01.16", "title": "Николай Василев: Обикновеният човек ще види единствено позитиви от еврозоната"}
{"url": "http://www.faktor.bg/bg/articles/elena-yoncheva-otkaza-direktno-vklyuchvane-v-efir-po-kazusa-kumgeyt", "text": "Няколко въпроса към депутатката от БСП Елена Йончева отправи в ефира на бТВ обвиняваният от нея в роднински връзки \"Кумгейт\" депутат от ГЕРБ Делян Добрев. Единият е изрълнява ли поръчка на трима бизнесмени от Хасково, на които ГЕРБ им е трън в очите.  „Един от тях седи в стола на кмета. Това е бизнесмен, близък на Елена Йончева. Кметът стои на конферентната маса, в присъствието на двамата се викат общински служители и им се поставят задачи”. Добрев поясни, че става дума за човек, близък до Иван Стаматов, с когото градоначалникът Добри Беливанов беше на екскурзия в чужбина. \"Ако се окаже, че е вярна моята теза, ще кажа името му\", посочи Добрев и отправи втория въпрос: Г-жа Йончева служител ли е на определени служби - български и чужди. \"Изпълнява ли поръчка на български и чужди служби за моята дискредититация заради енергийни проекти, които не могат да се случат, докато аз съм председател на енергийната комисия в парламента? Свързана ли е с енергийни фирми?\" Делян Добрев извади и снимки от предизборната кампания на БСП в Хасково. На тях се вижда млад мъж, който бил „постоянен придружител” на Елена Йончева по време на проявите. „Знае ли, че този господин има присъда в Испания и, доколкото знам, е излежавал присъда за измами? Какво е вършил през предизборната кампания – за кой контингент е отговарял този господин?”, попита Добрев. По думите му мъжът няколко пъти си е сменял името и последното било Борис Архондев. Добрев попита още: „Има ли нещо общо Йончева с Цветан Василев? По време на предизборната кампания тя живя в именията му в Хасково, които са изградени с пари от КТБ?\" И показа снимки: „Този господин, който е помагал на БСП за изборите, е лежал в испански затвор за измами. Сменял си е три пъти имената. Последното му име е Борис Архондев“. Елена Йончева бе потърсена по телефона да коментира тези въпроси, но тя категорично отказа да се включи директно в ефир. „Г-жа Йончева няма никаква активност в парламента, тя няма един внесен законопроект. Ако напишеш им ето й в интернет излизам аз. Тя си прави ПР на мой гръб. Йончева окепазява хората и изпълнява поръчка“, убеден е Добрев. „Благодарение на Йончева излезе, че обществените поръчки са нещо много лошо. Хасково обаче постигна най-ниската цена по програмата за саниране“, подчерта Добрев. Той показа договори с община Смолян, когато кмет е била Дора Янкова, сега депутат от БСП, което противоречи на твърденията, че ГЕРБ дава обществени поръчки на фирми, приближени до тях.  „Аз не съм възложител, за да ме обвиняват в каквото и да е. Аз не съм имал такива фирми“. „В община Хасково през 2016 г. има търг за сметопочистване, който фирмата, за която ме обвиняват, че покровителствам, губи. Фирмата губи поръчки за 20 милиона. Спечелила е за поръчка за 2 милиона. Който е дал най-ниска цена - той печели“, разясни бившият енергиен министър.  Делян Добрев разкри, че след скандалите на йончева един куп хора са си тръгнали от общината. „100-те милиона станаха 50 милиона, сега ще се окажат нула. Много лесно е да се говори ангро. За заводът за палети на моя баща, е теглен кредита от финансова институция - БНБ. Не е теглен от мнима фирма или офшорки. Това е станало през 2012 г.,а лихвата е 8%. Тези пари са дадени срещу записна заповед. Всичко изградено е заложено. Баща ми е затънал в дългове\", обясни още депутатът.", "date": "2018.01.16", "title": "Делян Добрев: Елена Йончева служител ли е на чужди служби и свързана ли е с енергийни фирми?"}
{"url": "http://www.faktor.bg/bg/articles/mariya-gabriel-falshivite-novini-zaplashvat-reputatsiyata-na-mediite", "text": "\"Фалшивите информации се разпространяват с обезпокоителни темпове и заплашват репутацията на медиите, благоденствието на нашите демокрации и нашите демократични ценности, затова трябва да изработим механизми за идентифициране на фалшиви новини и ограничаване на разпространението им. Има голям риск медийната среда да бъде отровена \", заяви българският еврокомисар по цифрова икономика и цифрово общество Мария Габриел, цитирана от агенция ANSA. Това стана при първото събиране на групата на високо ниво към Европейската комисия за борба с фалшивите новини.  Според Габриел феноменът \"фалшиви новини\" трябва да се разгледа в дълбочина, защото той не познава граници и има силни последствия в политически, социален и икономически план.  Холандката Маделин де Кок Бюнинг обеща всички от групата \"да работят като луди\", за да могат бързо да представят стратегия за противодействие на вредното явление  Въпросната група на високо ниво към Европейската комисия трябва да дефинира понятието \"фалшиви новини\" и до пролетта да изготви стратегия   Мария Габриел представи днес председателя на групата - холандския професор по авторско и медийно право от университета в Утрехт Маделин де Кок Бюнинг. Вени Марковски от българското \"Интернет общество\", когото ние смятаме за един изключително странен избор,  и Димитър Димитров от Уикимедия са двамата българи, които участват в експертната група. Над 300 експерти, преподаватели и журналисти от цяла Европа са заявили желание да участват в работа й, като от тях са били селектирани 40. \"Това беше основната ни цел - да осигурим експертиза, географски баланс, представителност и в крайна сметка разнообразие. Но искам да кажа и нещо много важно - разчитам и на тези, чийто кандидатури не бяха селекционирани. Искам да продължим да работим с тях, ще бъдат организирани още много дискусии и конференции. Разчитам на това гласът на всеки, които има желание да сподели с нас идеите си, да ни даде пример за добра практика, да го направи.\" - заяви Мария Габриел.", "date": "2018.01.16", "title": "ANSA цитира Мария Габриел: Фалшивите новини заплашват демокрацията"}
{"url": "http://www.faktor.bg/bg/articles/valezhite-postepenno-spirat-1", "text": "Днес още преди обяд валежите ще спрат и облачността временно ще се разкъса. Вятърът ще отслабне и ще се ориентира от югозапад. Максималните температури ще бъдат между минус 1° и 4°, в крайните югозападни райони и по Южното Черноморие до 7-8°, в София – около 2°. Атмосферното налягане в сутрешните часове е близко до средното за януари. През деня ще се понижава. Такава е прогнозата за времето на Националния институт по метеорология и хидрология (НИМХ) към БАН, съобщава \"Фокус\". Над Черноморието ще е предимно облачно. Още преди обяд валежите ще спрат. През деня вятърът ще отслабне и ще се ориентира от югозапад. Максимални температури на въздуха между 4° и 8°. Температурата на морската вода е 8°. Вълнението на морето ще бъде 2 бала. Над планините валежите временно ще спрат, ще бъде облачно и мъгливо, а вечерта в масивите от Западна България отново ще завали сняг. Ще духа умерен югозападен, а по билата силен до бурен западен вятър. Температурите ще се повишат и максимална на височина 1200 метра около 0°, на 2000 метра – около минус 5°.", "date": "2018.01.16", "title": "Валежите временно спират"}
{"url": "http://www.faktor.bg/bg/articles/premierite-na-azerbaydzhan-i-balgariya-otkriha-novata-avioliniya-baku-sofiya", "text": "Премиерите на Азербайджан и България Артур Расизаде и Бойко Борисов откриха на летище Гейдар Алиев новата авиолиния Баку-София. Полетите ще се извършват един път седмично с азерската ниcкотарифна авиокомпания \"Buta Airways\", която е дъщерна компания на националния авиопревозвач \"Azerbaijan Airlines\". По този начин България става първата дестинация в Европейския съюз, където \"Buta Airways\" ще осъществява директни полети, предава БТА. Според двамата премиери директната самолетна линия между столиците на България и Азербайджан ще допринесе за развитието на бизнес и икономическите връзки и ще популяризира туризма на двете страни. \"Българите могат сега да пътуват само за 29 евро в тази прекрасна страна\", каза Борисов. След приземяването на първия полет от Баку на летище София министърът на транспорта, информационните технологии и съобщенията Ивайло Московски ще открие и на българска земя първата редовна въздушна линия между България и Азербайджан. Събитието се организира съвместно с извънредния и пълномощен посланик на Република Азербайджан в Република България Н. Пр. Наргиз Гурбанова.", "date": "2018.01.16", "title": "Премиерите на Азербайджан и България откриха новата авиолиния Баку-София"}
