{"url": "https://www.faktor.bg/bg/articles/novini/svyat/protesti-vav-frantsiya-sreshtu-prezidenta-makron", "text": "По данни на полицията в протеста в Париж участваха около 21 000 души Над 60 леви партии, сдружения и синдикати протестираха в редица френски градове срещу политиката на президента Еманюел Макрон, който встъпи в длъжност преди една година, предаде \"Франс прес\", цитирана от БТА.  В протеста в Париж участват около 21 000 души по данни на полицията. Силите на реда съобщиха, че около 30 души са арестувани преди началото на протеста за различни нарушения. Според полицията в протеста в Лион участват 1200 души, В Гренобъл 1900, а в Монпелие 2000. Демонстрантите критикуват президента, че реформира твърде шоково и твърде обхватно и че е отговорен за отстъпления в социалния сектор. \"Правят се подаръци на най-богатите, канят се в Елисейския дворец шефовете на компании, които не си плащат данъците, облагат се пенсиите\", разкритикува президента генералният секретар на влиятелния синдикат Се Же Те Филип Мартинез, който участва в протестното движение заедно с крайнолявата парламентарно представена партия \"Непокорната Франция\" на Жан-Люк Меланшон, който участва в протеста в Марсилия. \"Ще изразим послание, което трябва да бъде чуто от твърдоглавия Еманюел Макрон\", заяви Меланшон пред аплодираща тълпа в Марсилия. Той отправи редица критики към Макрон, сред които недостиг на болничен персонал, ограничен прием в университетите и липсата на полицаи в рискови квартали, защото правителството твърди, че не може да ги финансира. \"Не ви вярваме, защото лъжете\", заяви Меланшон и добави, че правителството на Макрон е направило за най-богатите данъчни отстъпки за общо 4,5 милиарда евро, които е можело да се инвестират в болници. Сред другите участници в протестите са Френската комунистическа партия и еколозите, както и движението на бившия социалистически кандидат за президент Беноа Амон. За сметка на това другите два големи национални синдикати Се Еф Де Те и Еф О обявиха, че няма да участват в протестната акция, защото я смятат за твърде политически оцветена. По същата причина няма да участва и Френската социалистическа партия.", "date": "2018.05.26", "title": "Протести във Франция срещу президента Макрон"}
{"url": "https://www.faktor.bg/bg/articles/novini/svyat/hitler-beshe-chovekat-koyto-poracha-vsichko-tova", "text": "Спомняте ли си за впечатляващата акция от миналата година, при която бяха претърсени всички казарми на Бундесвера? Тогава бяха иззети всички оръжия, ордени, униформи, модели и символи от времето на Хитлер. От онзи момент нататък те вече нямаха място в германската армия. Какво ли би станало, ако подобна акция се проведе днес в концерна Фолксваген във Волфсбург? Защото за разлика от германските въоръжени сили, които съществуват още от времената преди Хитлер, то Фолксваген, световноизвестната \"костенурка\" и град Волфсбург са създадени по желание на фюрера. Той е човекът, който макар че не притежава шофьорска книжка лично одобрява конструкцията на Фердинанд Порше. Той е човекът, който основава новата фирма, след като никой друг автомобилен концерн не иска да произвежда автомобили според представите на фюрера и на заповяданата от него цена. И той е естествено човекът, който преди точно 80 години прави първата копка на фабриката Фолксваген, стратегически разположена в центъра на германския Райх. Фолксваген - както обещава и името му* - трябваше да се превърне в \"народен автомобил\", който да влезе във всеки дом. Дотам обаче така и не се стигна, защото още преди да бъде завършена фабриката, Фолксваген се превърна във военен автомобил, с който германците се движеха из цяла Европа и Северна Африка. Конструкторите около Фердинанд Порше надали са били изненадани. Защото още от самото начало е било планирано и производство за военно предназначение. \"Костенурката\" на Хитлер проходи едва след войната и по ирония на съдбата се превърна в символ на германското икономическо чудо. \"Костенурката\" се произвеждаше чак до 2003 година, когато бе обявен краят на този модел. До онзи момент от конвейерите на различните заводи в Германия и Мексико бяха слезли 21 милиона \"костенурки\". Моделът минаваше за надежден и едва ли не \"вечен\", но за малко не провали бившата държавна фирма. През 1970-те години все по-малко клиенти искаха да купуват технически остарелия автомобил със задно предаване и боксерен двигател. Концернът Фолксваген се справи с кризата, като открадна технологиите на \"завладените\" преди няколко години марки Ауди и NSU. Благодарение на това за кратко време моделите Голф, Пасат и Поло, които са успешни и до днес, превърнаха концерна в най-големия автомобилен производител в света. Не, Хитлер вече не е отговорен за това развитие, въпреки че алегорията за \"крайната победа\" приляга добре на тази история. Наскоро федералната министърка на отбраната Урсула фон дер Лайен въведе новата директива за традициите в Бундесвера. В нея се набиват на очи два основни принципа: всичко, което произхожда от времето на Хитлер, не отговаря на нашите ценности и не може да подхранва традициите. И още: следвоенната история е достатъчно дълга, за да обоснове в достатъчна степен собствените ни традиции. Какво означава това за Фолксваген? С тази марка отдавна се свързват продукти и идеи, разработени и развити след 1945 година. И преди всичко Фолкваген Голф, който още преди 16 години измести \"костенурката\" от първото място по произведени екземпляри. Перфектно! А от три години бушува дизеловият скандал. И това не е толкова хубаво. Концернът Фолксваген обяви, че идната година ще промени фирменото си лого. То трябва да бъде представено официално заедно с новата гама електромобили. Дали обаче Волфсбург ще се откаже от назъбените линии на буквите V и W от времето на култа към фюрера от 1930-те години? Едва ли. Въпреки новата директива за традициите, Бундесверът все още не се е разделил с железния кръст, украсявал навремето и танковете на Вермахта. Вероятно рекламният слоган на Фолксваген обаче ще се промени. В момента той е следният: \"Автомобилът\". Занапред обаче би могъл да гласи: \"Чистият автомобил\". Това би бил добър опит за преодоляване на - поне най-близкото - минало.", "date": "2018.05.26", "title": "Хитлер беше човекът, който поръча всичко това"}
{"url": "https://www.faktor.bg/bg/articles/novini/balgariya/d-glavchev-v-rusiya-borisov-shte-zashtitava-natsionalnite-interesi", "text": "\"Бойко Борисов ще защитава националните интереси в Москва\", заяви пред Канал 3 депутатът от ГЕРБ Димитър Главчев. Бившият председател на Народното събрание заяви, че политиката на премиера е последователна.  \"Вие обаче ме надценявате, ако смятате, че аз знам какво ще си говорят президентът Владимир Путин и премиерът Борисов\", каза още той по повод визитата на българския министър-председател в Русия. \"Смятам, че когато спазваш правилата това рано или късно се възнаграждава. Последователната позиция винаги се уважава. Както виждате и премиерът Борисов е желан партньор за разговори. Сигурен съм сега, че след срещата с Путин ще има положителен резултат. Днес той е в Украйна и предполагам, че това също ще е една от темите на разговорите им\", каза още той. \"Забелязва се затопляне на отношенията между Европа и Русия. Някак по-различен тон има към президента Путин. Но едва ли това значи, че ще паднат санкциите. Там също има последователна политика. Виждате, че и Борисов е в Украйна и това също е знак\", коментира Главчев. \"Проектът \"Белене\" първо трябва да се дебатира в парламента. Първо трябва да бъде разрешен от Народното събрание. Не мисля, че ще има проблем с размразяването на проекта. Но от там нататък идва сложното. Съгласете се 3,5 милиарда са голяма сума и не трябва да бъде отписвана. И премиерът вече каза, че има няколко условия към инвеститорите, като това да няма гарантирани цени за изкупуване на електроенергията и да няма държавно участие\", коментира той. \"Идеята на президента Радев за изграждането на \"Български поток\" бе оценено в руските медии като \"анекдот\". Това е хубава идея, но е важна и реакцията от отсрещната страна. Тя бе чрез руските медии, а там случайни реакции няма\", смята Главчев. \"Ако президентът се фокусира върху функциите и се освободи политическите си пристрастия към двете партии, от които бе издигнат, това ще е в негов плюс\", заяви той.", "date": "2018.05.26", "title": "Д. Главчев: В Русия Борисов ще защитава националните интереси"}
{"url": "https://www.faktor.bg/bg/articles/novini/svyat/germanskata-politsiya-poprechi-na-turski-opozitsionni-polititsi-da-uchastvat-v-protest-sreshtu-voennata-operatsiya-v-siriya", "text": "Германската полиция попречи днес на двама турски опозиционни политици да говорят на демонстрация, организирана от живеещи в Германия кюрди, като се позова на нов германски закон за речи на чуждестранни политици преди национални избори, предаде ДПА. В Турция на 24 юни ще има президентски и парламентарни избори. Отношенията между Турция и Германия се обтегнаха миналата година, когато германските власти не позволиха на турски политици да организират митинги в Германия преди референдума за поправки в турската конституция. Германското външно министерство обяви след това, че чуждестранни политици не могат да говорят публично в Германия три месеца преди избори в тяхната страна. Миналата година забраната засегна членове на Партията на справедливостта и развитието на президента Реджеп Тайип Ердоган, но днешната забрана се отнася за представители на прокюрдската опозиционна Демократична партия на народите. Става дума за Ахмет Йълдъръм и Тугба Хезер, който е издирван в Турция по обвинения за връзки с обявената извън закона Кюрдска работническа партия, смятана за терористична организация. Днешният митинг в западния германски град Кьолн е организиран в знак на протест срещу турските военни операции в Сирия.", "date": "2018.05.26", "title": "Германската полиция попречи на турски опозиционни политици да участват в протест срещу военната операция в Сирия"}
{"url": "https://www.faktor.bg/bg/articles/novini/svyat/zemetresenie-na-ostrov-krit", "text": "Земетресение с магнитуд 4.0 по скалата на Рихтер е регистрирано на остров Крит, Гърция, показва справка на интернет страницата на Европейския средиземноморски сеизмологичен център.  Земетресението е на дълбочина от 5 км.  Няма данни за пострадали хора и материални щети.", "date": "2018.05.26", "title": "Земетресение на остров Крит"}
{"url": "https://www.faktor.bg/bg/articles/novini/balgariya/saobshteniyata-koito-poluchavame-ot-institutsiite-samo-na-balgarski-ezik", "text": "Съобщенията, които получаваме от институциите, да бъдат само на роден език. Това гласи законопроект за българския език, подготвен от Обединените патриоти.  85-годишната Петра  използва  мобилния телефон, за да говори с близките си, но получава и съобщения – кога за пенсията, кога за сметки, но на латиница. Тогава възрастните търсят помощ от председателя на пенсионерския клуб или от кметицата.  За да няма неразбрани съобщения, от Обединените патриоти предлагат институциите да комуникират с клиентите си на кирилица. За първи път трябва да се уреди използването на българския език във виртуалното пространство.  „Подобни електронни услуги ще се разрастват, подобни есемеси  могат да се получават например от учители и от училищни власти”, обясни Милен Михов, депутат от Обединените патриоти. Според езиковеди заради новите технологии не трябва да \"превеждаме\" всяка дума. Така градската легенда носи, че са искали да заменят \"кибрит\" с драсни-пални клечица. Преди години се роди идеята да се превежда на български всяка музикална творба. Например „Йелоу събмарин” на „Бийтълс” задължително да се съобщава като „Жълтата подводница”. Сега Патриотите предлагат глоби и за депутатите, с начало 300 лв., ако използват чужди думи в публични изяви.  За спазването на правилата ще следи Съвет по български език.", "date": "2018.05.26", "title": "Съобщенията, които получаваме от институциите – само на български език"}
{"url": "https://www.faktor.bg/bg/articles/novini/balgariya/borisov-v-ukrayna-polititsite-tarsim-kompromisi-v-polza-za-narodite-ni", "text": "\"Политиците сме длъжни да търсим компромиси, които носят полза за народите ни – сигурност, младите хора да остават в региона, да се развиваме. Това е възможно само в мирни условия\", каза министър-председателят Бойко Борисов при срещата си с украинския премиер Володимир Гройсман.  \"Транспортните връзки свързват хората, помагат им да се разбират по-добре и да осъзнаят, че има много повече общи неща помежду им, отколкото разлики\", добави Борисов, цитиран от правителствения пресцентър.  Борисов пред Порошенко: Трябва да направим всичко възможно, за да спасим мира (ВИДЕО) \"Съгласен съм с Вас, че трябва да осигурим инфраструктурата между двете държави и съм отворен за нови проекти, които ще улеснят връзките ни\", каза Гройсман.  По време на срещата бяха обсъдени възможностите за сътрудничество и в образованието, което позволява развитие на младите хора и е шанс за взаимно опознаване на народите.", "date": "2018.05.26", "title": "Борисов в Украйна: Политиците търсим компромиси в полза за народите ни"}
{"url": "https://www.faktor.bg/bg/articles/novini/svyat/erdogan-bratya-koito-imate-dolari-ili-evra-pod-vazglavnitsite-obarnete-gi-v-turski-liri", "text": "Турският президент Реджеп Тайип Ердоган призова гражданите на Турция да обърнат своите спестявания от долари и евро в турски лири, съобщава Reuters, цитирана от \"Фокус\". Ердоган цели да подсили валутата на страната, която е загубила към 20 процента от стойността си спрямо американския долар през тази година. \"Мои братя, които имате долари или евра под вашите възглавници, отидете и обърнете парите си в лири. Ще осуетим тази игра заедно\", заяви Ердоган по време на митинг в източния град Ерзурум.", "date": "2018.05.26", "title": "Ердоган: Братя, които имате долари или евра под възглавниците, обърнете ги в турски лири"}
{"url": "https://www.faktor.bg/bg/articles/zapochna-sreshtata-borisov-poroshenko", "text": "Започва срещата ми с президента на Украйна Петро Порошенко.  \"Украйна заема важно място сред външнополитическите приоритети на България. Това е първото подобно посещение от 14 години насам и възможност за разширяване на двустранните ни отношения\". Това написа в профила си във Фейсбук министър-председателят Бойко Борисов, който е на посещение в Украйна. Вечерта той ще гледа в Киев  финала на Шампионската лига между мадридския \"Реал\", към който премиерът ни има футболни пристрастия, и английския \"Ливърпул\". Двамата лидери проведоха среща на четири очи, след което дадоха съвместна пресконференция. Българският премиер, където е на посещение по покана на президента Петро Порошенко, се обяви постигане на мир и стабилност, които да носят полза и блага на всички народи.  „Винаги сме били за мир, защото това е най-святото нещо. Това е вълшебната дума и затова полагаме толкова усилия. Трябва да направим всичко възможно, за да спасим мира“, подчерта българският министър-председател. Украйна заема важно място сред външнополитическите приоритети на България. С вашата страни ни свързват приятелски отношения, стъпили на историческата, културна, езикова и религиозна близост между нашите народи, както и от наличието на най-голямата българска етническа общност извън страната, посочи Борисов, който е първият български правителствен ръководител, направил посещение в Украйна от 14 години. Той припомни, че ангажираността на страната ни към Украйна се изразява и в отпуснатите средства за образование. До момента с българска помощ са изградени 10 компютърни кабинета на обща стойност близо 200 хиляди евро. Предстои да бъдат изградени още два нови за чужди езици в Лвовския национален университет „Иван Франко” и в Киевският национален университет „Тарас Шевченко”. Борисов засегна и темата за изходът от кризата в Украйна, която по думите му  е в спазването на Минските договори от всички страни. Той изрази очакване, че чрез преговори това може да бъде постигнато.  Борисов потвърди също, че разглежда изграждането на инфраструктура като възможност за постигане на стабилност, икономически растеж и подобряване на доходите и живота на хората.", "date": "2018.05.26", "title": "Борисов в Киев: Да направим всичко, за да спасим мира! (обновена)"}
{"url": "https://www.faktor.bg/bg/articles/novini/svyat/irak-zapochna-ofanziva-za-prevzemane-na-bastion-na-islyamska-darzhava", "text": "Иракски войски започнаха нов опит да прогонят бунтовниците от \"Ислямска държава\" от контролиран от тях район в северната част на Ирак, предаде ДПА, цитирайки служител на силите за сигурност. Багдад обяви преди месеци, че е разгромил екстремистката групировка. Иракските части са подкрепяни от бойна авиация, шиитските милиции Сили за народна мобилизация и племенни бойци. Тяхната цел е да принудят екстремистите да напуснат местност с пресечен терен между северните провинции Дияла и Салах ад Дин, където радикалната сунитска групировка все още е активна. Тя извърши няколко нападения от района през последните месеци. До момента военните не са срещнали съпротива, съобщава източникът на ДПА. Предишните опити за прогонване на бунтовниците от района обаче се провалиха.", "date": "2018.05.26", "title": "Ирак започна офанзива за превземане на бастион на \"Ислямска държава\""}
{"url": "https://www.faktor.bg/bg/articles/obshtestvo/zakon-i-red/bivsh-shef-na-kat-problemat-s-patnata-bezopasnost-e-zaplaha-za-natsionalnata-sigurnost", "text": "Любителски клип, който уличава в корупция полицай от КАТ, стана едно от най-споделяните видеа в социалните мрежи. То предизвика ответна вълна от негодувание и съответните органи да реагират. „Кадрите показват, че проблемът с корупцията е системен. През 2014 г. след подобен клип бяха взети много сериозни мерки от страна на правителството. Беше взето решение нито един пътен полицай да не може да извършва проверка без условията на видеозаснемане. Решението беше взето спонтанно и емоционално от политиците, но не беше обезпечено технически. Предоставихме доклад през 2015-а, че тази мярка ще доведе до увеличаване на пътно-транспортния травматизъм. През 2016 г. видяхме, че са загинали над 200 души повече след въвеждането на тази мярка”, коментира пред Нова телевизия Богдан Милчев от Институт по пътна безопасност и бивш шеф на КАТ. По думите му контролът е занижен с 50% и в момента „берем плодовете от това”. Милчев е на мнение, че този проблем трябва да се реши не от политиците, а от експертите. „Средата, в която функционира пътната безопасност, е силно токсична. Има страхотен корупционен натиск върху нея. Именно затова трябва да се промени средата. Решението за това е контрол извън системата. Държавната администрация обаче се съпротивлява, защото не е свикнала на това. Една от основните задачи на института, който създадохме в началото на годината, е именно тази”, обясни Богдан Милчев. Той е на мнение, че корупцията в сферата на МВР има пряко отношение към пътната безопасност. „Тя е на това дередже, защото и корупцията помага да е така. Проблемът с пътната безопасност е заплаха за националната сигурност и го доказват анализите ни”, допълни бившият шеф на КАТ", "date": "2018.05.26", "title": "Бивш шеф на КАТ: Проблемът с пътната безопасност е заплаха за националната сигурност"}
{"url": "https://www.faktor.bg/bg/articles/obshtestvo/zakon-i-red/tarsyat-se-ochevidtsi-na-katastrofa-s-tezhko-ranen-abiturient", "text": "Близките на абитуриент, ранен тежко при катастрофа на Северната тангента на Околовръстния път в София миналата седмица, молят за помощ очевидци. Майката, бащата и двете сестри на Иван, който след няколко дни става на 19 години, се надяват някой да е видял шофьора, причинил случилото си и избягал.  Пострадалият младеж вчера е трябвало да има абитуриентски бал, но вместо това е в \"Пирогов\" със счупен на две места таз и други травми и ще остане там още няколко седмици. Инцидентът е станал на 17 май около 5.30 часа сутринта, когато Иван отивал на работа. В колата били и току-що купените дрехи за бала му. Както се движел, в един момент автомобилът му бил застигнат от друга кола, чийто шофьор буквално го избутал от пътя и той се преобърнал през платното и изхвърчал в канавката. \"Няма удар, колата е избутана, това е умишлено, явно му е пречел да мине, тясно му е било... Колата е \"Ауди А3\", сив металик\", разказа бащата на пострадалото момче. Майката пък изказа огромни благодарности на шофьор на ТИР, който пръв спрял и откачил акумулатура на бензиновата кола на Иван, за да не се запали. Опитал и да го извади от намачкания автомобил. Пожарната и Спешна помощ също реагирали много бързо, на 15-тата минута абитуриентът бил в линейката. От районната прокуратура съобщиха, че има образувано досъдебно производство. Следствените действия са започнали в началото на тази седмица.", "date": "2018.05.26", "title": "Търсят се очевидци на катастрофа с тежко ранен абитуриент"}
{"url": "https://www.faktor.bg/bg/articles/kultura/otide-si-svetlin-rusev", "text": "На 84-годишна възраст почина големият български художник, общественик и колекционер  на произведения на изкуството Светлин Русев. Русев е завършил живопис при професор Дечко Узунов.  Общественикът беше председател на Съюза на българските художници. Той беше на поста директор на Националната художествена галерия, както и два пъти депутат. \"България загуби един от мъдреците си\", написа в профила си във Фейсбук премиерът Бойко Борисов по повод новината за смъртта на големия Светлин Русев. \"Гениален артист, пред когото се прекланяше целият свят, той не остана в идеалния свят на изкуството. Светлин Русев беше от малкото хора, които ръчкаха нашата съвест и не й даваха да заспи. Той правеше това с благост, която показваше любов към човека и го стимулираше да прави добро. Той беше голям и ще остане голям\", се посочва още в изявлението. \"Тъгувам заедно с вас и благодаря за късмета и щастието да съм го познавал. Поклон пред вечната му памет\", написа премиерът до семейството и близките на Светлин Русев.", "date": "2018.05.26", "title": "Отиде си Светлин Русев"}
{"url": "https://www.faktor.bg/bg/articles/sport/obvineniyata-sreshtu-platini-sa-sneti-zavrashta-se-vav-futbola", "text": "Бившият футболен ръководител Мишел Платини заяви, че обвиненията към него от страна на властите в Швейцария във връзка с предполагаеми злоупотреби с пари са снети. Французинът планира да се завърне във футбола, след като няма доказателства срещу него за извършване на неправомерни действия и получаване на нерегламентирани плащания от страна на ФИФА. \"След три години на разследване стана ясно, че съдът в Швейцария просто потвърди истината, като каза официално, че няма нищо незаконно в моите действия с ФИФА. Тази информация от съдебните власти показва моята невинност. Тези три години бяха болезнени и трудни. Бях ограбен с три години лишаване от право да работя. Ще се върна във футбола. Все още не мога да кажа кога, къде и как, твърде рано е\", заяви Платини. Легендарният французин, който заемаше поста президент на УЕФА, беше наказан с лишаване от права за извършване на всякакъв вид дейност във футбола. Санкцията беше свързана с плащане на ФИФА към Платини на стойност 2,02 милиона долара за работа, която французинът е извършил около десет години по-рано. Плащането е станало факт през 2011 година с разрешението на тогавашния президент на световната футболна централа Сеп Блатер.", "date": "2018.05.26", "title": "Обвиненията срещу Платини са снети, завръща се във футбола"}
{"url": "https://www.faktor.bg/bg/articles/layf-stayl/vechniyat-ergen-hyu-grant-se-ozheni", "text": "Вечният ерген Хю Грант сключи брак на 57 години, съобщиха британски медии. Актьор се е оженил за шведската продуцентка и телевизионна водеща Ана Еберстийн. Двамата са се венчали на скромна церемония в лондонския квартал „Челси”, разкриха медиите, като публикуваха снимки на младоженците. 39-годишната Еберстийн е майка на трите най-малки деца на Хю Грант. Актьорът има други две от предишна връзка. През 2000 г. той се раздели с актрисата и модел Лиз Хърли след 13-годишна връзка.", "date": "2018.05.26", "title": "Вечният ерген Хю Грант се ожени"}
{"url": "https://www.faktor.bg/bg/articles/kultura/piyan-rusnak-povredi-seriozno-shedyovar-v-tretyakovskata-galeriya", "text": "Сериозни повреди са били нанесени на картината на Иля Репин \"Иван Грозни убива сина си \" след нападение от неизвестен мъж в Третяковската галерия, съобщава ТАСС. Злосторникът е използвал метално стълбче от загражденията, с което е разбил стъклото на картината. В резултат на нанесените удари дебелото стъкло, което защитава картината от температурните колебания, е било разбито. Платното е било пробито на три места в централната част, където е изобразен царският син.  По щастлива случайност най-ценното в картината - изображенията на лицата на царя и на сина му не са пострадали. Вандалът е бил задържан и по-късно предаден на правоохранителните органи. С него се провеждат следствени действия, предаде БТА. Задържаният мъж е бил пиян. Той обяснил постъпката си и с желанието да възстанови историческата справедливост. Той повредил картината заради недостоверността на изобразените на платното исторически факти.", "date": "2018.05.26", "title": "Пиян руснак повреди сериозно шедьовър в Третяковската галерия"}
{"url": "https://www.faktor.bg/bg/articles/petak-13/tihiyat-opit-za-prevrat-na-vas-sreshtu-otvaryaneto-na-dosietata-na-darzhavna-sigurnost", "text": "Желанието на българското общество за отварянето на архивите на Държавна сигурност и разузнавателните служби на Българската народна армия е непроменлива константа през годините на прехода още от самото му начало досега, но процесът на осветляването на сътрудниците на тоталитарните комунистически служби е обект на нескончаеми опити за блокиране.  През последните осем години най-малко една дузина са сериозните атаки срещу закона за досиетата и срещу независимата държавна Комисията, която го изпълнява. Противниците на отварянето на архивите на репресивния апарат на Българската комунистическа партия опитаха всевъзможни начини да спрат осветяването на огромната мрежа от сътрудници, които са заемали или заемат ръководни постове в различните власти и редица сектори на цялото общество след краха на комунистическия режим през 1989 г. И няма как да е иначе, след като през последните 11 години Комисията не само оцеля, но в резултат на ефективната ѝ работа тя разкри над 12 000 сътрудници на ДС и разузнавателните служби на БНА в различните власти (законодателна, изпълнителна, съдебна, в местната власт, в медиите – четвъртата власт), както и в почти всички сектори на обществото. На фона на провала на предишните три опита за отваряне на досиетата в България чрез Комисиите Тамбуев (1990), Бонев (1997) и Андреев (2001), това е безспорен и дори неочакван успех с оглед на занижените очаквания и обществено недоверие, с която Комисията Костадинов стартира своята работа през 2007 г. Политическите опити за възпиране на закона и Комисията за досиетата намериха почва в БСП, която остана зависима от влиятелните кръгове на бивши сътрудници на тоталитарните служби (през 2006 г. бившите комунисти подкрепиха закона за досиетата, но от 2013 г. се върнаха на изходна позиция и без да поемат политическа отговорност за своите предишни действия твърдят, че законът и Комисията са грешка и трябва да бъдат отменени).  Този съд, който по принцип трябва да прогласява върховенството на закона и да въздава правосъдие, както е във всяка една нормална демократична държава, но в България това, за съжаление не е така (едно от последните социологически проучвания на изследователски център „Тренд” от февруари 2018 г. показва, че едва 21% от хората имат доверие в съдебната система, б.а.). Още първото решение, с което български съд отмени решение на Комисията по досиетата, за обявена принадлежността на сътрудник към ДС, постави въпроса за професионалния капацитет на определени магистрати по тази материя и тяхната независимост от външни фактори. През есента на 2007 г. това направи съдийката Ралица Романова от Софийския административен съд. Тя отмени решение на Комисията по досиетата, с което само четири месеца по-рано бе обявена принадлежността към ДС на бивш щатен служител на ДС – следователят Павел Димитров в качеството му на член на Висшия съдебен съвет (1991). Към 2007 г. Димитров бе областен лидер във Варна на новосъздадената от Бойко Борисов партия ГЕРБ (впоследствие бе избран за депутат, но напусна ГЕРБ през лятото на 2013 г., когато партията на Борисов се озова в опозиция, б.а.). Романова, която стана известна именно с това решение, а впоследствие се прочу и с още няколко дела, беше пренебрегнала редица доказателства за принадлежността на Димитров към ДС, включително и служебната му карта от ДС, за да заключи, че те не са „достатъчни”. Съдийката бе направила „гениалния” извод, че „не е посочено нормативно или друго основание, което, от една страна, да свързва посоченото съкращение (ДС, б.а.) с Държавна сигурност и, от друга, да обоснове извода, че длъжността началник-отдел „Следствен” в ОУ на МВР – Варна, задължително е включена в структурата на Държавна сигурност”. Да твърдиш, че абревиатурата ДС не е едно и също с Държавна сигурност и да търсиш под вола теле в структурата на Държавна сигурност като аргумент за отмяна на решение на Комисията по досиетата, наистина бе безумно, още повече да се прави от представител на българския съд. Тогава Комисията обжалва това решение пред Върховния административен съд (ВАС), където спечели и това предотврати сигурно блокиране на прилагането на закона и дейността на Комисията през следващите години. Тогавашният председател на ВАС Константин Пенчев, който го ръководи в периода 2004-2010 г., си спомня казуса в интервю за desebg.com: „Това делото [на Павел Димитров] дойде при нас във Върховния административен съд и аз много добре си спомням, че ние обсъждахме въпроса и основната цел на закона, а не конкретното дело. Абсолютно единодушно стигнахме до извода, че смисълът на закона, такъв какъвто той е като продукт на един важен обществен дебат и законодателно решение на парламента, е обявяването на лицата, за които в Държавна сигурност и разузнавателните служби на БНА има документи. За нас тогава във ВАС нямаше съмнение относно наличието на документи. И беше възприет този подход.” В следващите няколко години нямаше проблеми по прилагането на закона, но активната дейност на Комисията предизвика противниците на отварянето на досиетата да се прицелят по-високо, а именно да намерят начин да торпилират закона като бъде отменена една от основните разпоредби в закона. Става въпрос за  чл. 25, ал. 3 от закона за досиетата, която посочва едно от основанията за установяване на принадлежност към тоталитарните комунистически служби. Според въпросната разпоредба установяването става: „Със собственоръчно написана или подписана декларация за сътрудничество; собственоръчно написани агентурни сведения; документи за получени възнаграждения; документи, собственоръчно написани или подписани от сътрудника, съдържащи се в делата на оперативен отчет; документи от ръководилия го щатен или нещатен служител, както и наличие на данни за лицето в справочните масиви (регистрационни дневници и картотеки), протоколите за унищожаване или други информационни носители.” А кои бяха противниците на отварянето на досиетата? Това бяха организациите на бившите служители на ДС и отделни фигури от репресивния апарат на БКП като последния началник на Шести отдел на Шесто управление на ДС за борба с идеологическата диверсия Димитър Иванов, известен с прякора Митьо Гестапото, и свързани с него лица като Светлана Шаренкова, представяща организацията Форум „България-Русия”. През 2010 г. те се самоосветиха, след като внесоха искане до тогавашния национален омбудсман Гиньо Ганев той да атакува пред Конституционния съд въпросната разпоредба от закона за досиетата. Насочването им към омбудсмана не беше случайно хрумване, а добре пресметнат ход, защото омбудсманът беше една от малкото институции, които имаха правото да сезират Конституционния съд (КС). КС не можеше да бъде сезиран директно от БСП, тъй като социалистите бяха подкрепили приемането на закона и създаването на Комисията. Гиньо Ганев обаче отклони мерака на Димитър Иванов и сие и отказа да сезира КС. Така противниците на отварянето на досиетата удариха на камък. За кратко обаче. През 2011 г., четири години след като ВАС потвърждаваше без изключение решенията на Комисията по досиетата по дела, заведени по жалби на обявени лица с принадлежност към тоталитарните служби, изведнъж се намери съдебен състав, който свърши това, което омбудсманът отказа да направи предната година – да сезира КС с искане за обявяване като противоречащ на конституцията същия ключов текст от закона за досиетата, за който настояваха Димитър Иванов и останалите от ДС. Важна подробност бе, че казусът, по който законът за досиетата бе атакуван пред КС, бе по дело, заведено от бившия министър на външните работи в служебния кабинет Софиянски Стоян Сталев. Агентурното минало на Сталев бе разкрито от Комисията по досиетата още през 2008 при проверката на Министерския съвет. Тогава той обаче не е предприел обжалване на решението на Комисията, а подаде жалба едва през 2011 г., малко след като Комисията го обяви повторно в качеството му на посланик при проверката на дипломатите, оповестена през декември 2010 г. Стоян Сталев е син на известния юрист проф. Живков Сталев, председател на Конституционния съд (1997-2000) и семейството му е известно в юридическите среди. Председателят на съдебния състав на ВАС по делото на Стоян Сталев, който сезира Конституционния съд, бе съдия Ваня Пунева, която днес е председател на Трето отделение на ВАС. Това е отделението, в което се гледат на втора инстанция всички дела по обжалвания на решения на Комисията по досиета. През 2011 г., когато съдебният състав на ВАС по делото на Сталев, реши услужливо да сезира КС, вече се бе случила една важна промяна във Върховния административен съд. През 2010 г. за негов председател бе избран от Висшия съдебен съвет Георги Колев. Противно на очакванията на противниците на закона за досиетата КС излезе с безапелационно решение, с което с гласовете на всички 12 конституционни съдии бе отхвърлено искането за обявяване за неконституционен ключовият текст, по който Комисията обявява хиляди сътрудници с прочистени досиета. КС напомни, че законът за досиетата от 2006 г. е „израз на консенсусната воля на всички парламентарно представени политически партии в 40-ото Народно събрание да се постигне в максимална степен отварянето на всички документи и оповестяване на принадлежността на всички лица, заемали и заемащи публични длъжности или извършвали и извършващи публични дейности”. КС подчерта, че законът предвижда обявяване на принадлежност на лицата към Държавна сигурност и разузнавателните служби на Българската народна армия, а не на реалната конкретна дейност на тези лица в полза на посочените служби”. Той отбеляза и факта, че законодателят „не възлага на Комисията правомощие да прави оценка на лицата, за които установява принадлежност при извършената проверка по наличните документи. Комисията не извършва оценъчна дейност кое от лицата е работило в полза на националната сигурност, в борбата против тероризма и пр. или кое е извършвало дейност по доставяне на друг вид сведения”. Конституционният съд прие, че „правото на защита срещу ненамеса в личния живот и посегателство срещу достойнството и доброто име на гражданите от основния закон не е нарушено от огласяване на факти от обективната действителност за принадлежност на определени лица към държавни структури. Дейността на гражданите, които са сътрудничили на бившата Държавна сигурност и разузнавателните служби на БНА”. „Не противоречи на Конституцията да се установява принадлежност на лица към определена общност, орган, държавно учреждение, организация и пр., освен в случаите, когато се застрашава националната сигурност. Не е противоконституционно и принадлежността да се установява от определен орган по законово регламентиран ред въз основа на различни по вид документи като източник на информация”, подчерта още Конституционният съд. КС отбеляза и нещо изключително важно, което ВАС впоследствие или не анализира достатъчно задълбочено, или изобщо игнорира, а именно, че в началото на прехода (1990) част от досиетата са унищожени. Това става напълно незаконно и е извършено по време на управлението на БКП/БСП от самата Държавна сигурност. КС подчертава, че идеята на законодателя е да посочи за достатъчно законово основание за обявяване на принадлежност и наличието на други документи от информационните масиви, „когато личните и работни дела и съдържащите се в тях собственоръчно написани от секретния сътрудник документи са унищожени, тъй като е общоизвестен фактът на унищожаване на досиета на част от секретните сътрудници”. КС обоснова и факта, че „с включване на оспорените документи сред доказателствата за установяване на принадлежност законодателят цели да избегне неравното третиране на гражданите, които са сътрудничили на Държавна сигурност и разузнавателните служби на Българската народна армия и да не бъдат поставени в привилегировано положение лицата, чиито документи по различни причини са унищожени. Следва да се отчете и обстоятелството, че не винаги е искано писмено обещание (декларация) за сътрудничество при вербуване на секретните сътрудници или декларация за неразгласяване на връзките и работата с органите на Държавна сигурност при изключването им” (виж цялото решение на Конституционния съд –  ). Всички конституирани по това дело страни в КС дадоха становища в подкрепа на закона за досиетата – Министерският съвет, самият председател на ВАС Георги Колев, министърът на вътрешните работи, неправителствените организации Български хелзинкски комитет и фондация „Програма достъп до информация”, както и Комисията по досиетата. Решението на КС бе огромен шамар срещу противниците на отварянето на досиетата, а след неговото обстойно и мотивирано решение би следвало никой съдия във ВАС да няма проблеми с изясняването на законосъобразността на решенията на Комисията. Вместо това през 2013 г. обаче във ВАС отмениха две решения на Комисията. Абсурдното бе, че същите съдии, които направиха това, по антологични казуси в предишни години многократно са потвърждавали решенията на Комисията (в общо 93 случаи за целия съд, б.а.). Тези прецеденти съвпаднаха с промяна в политическата конюнктура. През 2013 г. на власт дойде кабинетът Орешарски, върнал БСП на власт, а левицата за първи път, след като 7 години по-рано гласува за отварянето на досиетата, се обърна на 180 градуса и започва да говори за закриване на Комисията по досиетата. Председателят на Комисията Евтим Костадинов сезира за проблема националния омбудсман Константин Пенчев, който се обърна до ВАС с искане да се вземе решение за уеднаквяване на практиката. „Омбудсманът има правомощие да сезира съда при противоречива практика и аз това направих. Защото най-големият бич и най-голямото съмнение за корупция и за липса на справедливост е, когато по аналогични случаи съдът излиза с различни решения. Това е вредно. Трябва да има предвидимост в правосъдието”, заяви в интервю за desebg.com Константин Пенчев. След цяла година и половина закъснение, през 2015 г., ВАС отказа да изпълни конституционното си задължени да уеднакви практиката по решения на Комисията с формалния мотив, че върховните съдии не са могли да се съберат и да се проведе Общо събрание. „ВАС е изпаднал в невъзможност да се произнесе, като по този начин моето искане е останало без разглеждане. Оттук нататък следва, че всеки състав на съда може да се произнася както си иска по тези спорове. За едни случаи съдът ще потвърди решенията на Комисията, в други случаи при същите условия това няма да се случи”, прогнозира през 2015 г. Пенчев. Прогнозата на бившият омбудсман се оказа вярна. От 2017 г. насам се наблюдава увеличаване на случаите във ВАС, по които съдът отменя решения на Комисията по досиетата. Прави впечатление, че всичките са казуси на сътрудници с прочистени досиета, а основната теза на съда е, че Комисията по досиетата е задължена да събира допълнителни доказателства, включително и за извършена от сътрудниците дейност. Нещо, което законодателят не ѝ е вменил и това е потвърдено от Конституционния съд като законосъобразно и непротиворечащо на основния закон през 2012 г. Справка в сайта на ВАС показва, интересна подробност. Съдията с най-много отменени решения на Комисията е Пламен Петрунов. На сметката си има цели 6 отменени решения на Комисията. В същото време е потвърдил 12 решения. Една от тезите му е, че Комисията не може да обявява повторно сътрудник, който е установен от Комисията в друго му качество при последващи проверки по други институции, когато вече съдът е отменил първото решение, с което той е оповестен. В същото време Комисията по закон е задължена да прави това. Петрунов е един от 8-те нови съдии, които през 2015 г. са назначени като титуляри във ВАС, избрани сред 33 кандидати. Оценяването се извършва от 5-членна комисия, за която тогава „Съдебни репортажи” посочва, че повечето ѝ членове са близки на председателя на ВАС по това време Георги Колев. Сайтът dnevnik.bg пише през 2015 г., че както председателят Колев, така и Петрунов е завършил школата на МВР в Симеоново през 1990 г. През 1991 г. Петрунов е назначен за районен съдия в Стара Загора. От 2007 г. е председател на Административния съд в Стара Загора, а през април 2014 г. е командирован във ВАС от Георги Колев. Практиката на командироване е една от най-спорните в съдебната система, защото позволява да се решават „правилно” различни кадрови маневри в третата власт. Бившият омбудсман Константин Пенчев направи и друга прогноза, която се сбъдва. През 2015 г., когато ВАС отказа да се произнесе по искането му за уеднаквяването на съдебната практика по решения на Комисията по досиетата той посочи: „Аз се питам, след като така ще се решават тези казуси, какво ще правят съдиите в Административния съд София-град, където делата се гледат на първа инстанция? На един съдия ще му бъде потвърдено решението във ВАС, а на друг не. Дори от тази гледна точка се получава разминаване.” Без съмнение противоречивата практика във ВАС дава отражение и в Административния съд София-град. През юли 2017 г. председателят на Административния съд в София Радостин Радков отменя едно решение на Комисията по досиетата, след като преди това по 8 дела по аналогични казуси се произнася в ползва на Комисията по досиетата. Прави впечатление скорострелния срок, в който съдия Радков стига до отмяната на решението на Комисията по това дело – 8 дни, след като е проведено последното заседание по казуса. А някои казват, че съдът работил бавно. Радостин Радков оглавява Софийския административен съд през 2012 г. преди това е работил в Районния съд в Сливен и като административен съдия в Стара Загора (2007). През 2017 г. Висшият съдебен съвет го избра втори мандат за председател на Административния съд в София. Сайтът desebg.com разполага с неофициална информация, че съдиите Пламен Петрунов и Радостин Радков са завършили школата на МВР в Симеоново факултет „ДС”. Това е подробност, която поставя въпроса за евентуален конфликт на интереси при разглеждането на дела, свързани с разкриването на сътрудници на Държавна сигурност. За потвърждението на информацията на 11 май 2018 г. desebg.com се обърна официално с покана за интервю към председателят на ВАС Георги Чолаков, който от ноември 2017 г. оглави съда. След седмица мълчание от страна на съда desebg.com се обърна за съдействие към пресаташето на ВАС Марияна Цуцекова. На запитването по електронната поща не бе получен отговор. Потърсена по телефона тя заяви, че ще се обади по-късно. Такова обаждане не последва. Странно поведение на институция като ВАС. Затова сайтът desebg.com публикува по-долу въпросите, които бяха зададени в поканата за интервю към председателя на ВАС Георги Чолаков: 1. Какво е личното Ви мнение по отношение на разкриването на архивите на тоталитарните комунистически служби и оповестяването на лица, свързани с тях, заемали или заемащи ръководни постове в България след 10 ноември 1989 г.? 2. Запознат ли сте с проблема с противоречивата практика на ВАС при разглеждането на жалби на лица, чиято принадлежност Комисията е обявила по закона от 2006 г.? 3. Какво наследство заварихте по този проблем от времето на председателя Георги Колев? 4. Възможно ли е да има конфликт на интереси от определени съдии при разглеждането на такива дела във ВАС? 5. Каква е технологията за отстраняване на противоречивата практика във ВАС, когато тя се появи? 6. Веднъж при предишния председател ВАС не се отстрани този проблем въпреки, че специално по него беше сезиран от националния омбудсман. Склонен ли сте Вие да поставите този въпрос за разрешаването му отново пред Общото събрание на ВАС? Мълчанието вероятно не е най-доброто решение, когато става въпрос за проблем, по който ВАС проявява две лица и не желае да изчисти. В случая не може да се прие правилото, че един съд говори чрез своите решения, защото ще излезе, че съдът говори на два различни езика. За разлика от българския съд неотдавна Европейския съд за правата по човека излезе в началото на годината с решение, пряко засягащо процеса на отварянето на досиетата на комунистическите тоталитарни служби, с което отхвърли жалби на бивш агент на ДС (Хараламби Анчев, министър на правосъдието в служебния кабинет на Софиянски), че са му нарушени правата при установяване и обявяване на неговата принадлежност при ДС. Решението на съда в Страсбург, разположено на над 80 страници, е образец за обективно правосъдие (виж цялото решение –  ) . За разлика от българския съд Европейският съд за правата на човека е изследвал и най-малките детайли в този сложен и труден процес и се е произнесъл в полза на обществото. Нито един български съдия досега не се е позовал в практиката си на това решение. Може би защото и то не е удобно за продължаването на двойния стандарт, чиято цел не е правосъдие, а създаване на постоянни трусове, които да доведат до блокиране на работата по закона за досиета.", "date": "2018.05.26", "title": "Тихият опит за преврат на ВАС срещу отварянето на досиетата на Държавна сигурност"}
{"url": "https://www.faktor.bg/bg/articles/obshtestvo/zakon-i-red/vandali-porugaha-izlozhbata-za-bukvite", "text": "Информационните табла, поставени в Градската градина в София пред Народния театър „Иван Вазов”, са надраскани с нецензурни надписи.  Върху информационните табла, разположени по алеите на парка, се представя изложбата на Фондация „Ценности” „За буквите – Кирилицата в съвременното българско изкуство” с включени произведения на 30 пловдивски художници, съобщи Дарик. Таблата показват буква от родната азбука през погледа на различните автори.     Изложбата беше открита още на 14 май по повод най-българския празник – 24 май, Ден на славянската писменост и култура, и продължава по програма до 28 май.", "date": "2018.05.26", "title": "Вандали поругаха изложбата \"За буквите\""}
{"url": "https://www.faktor.bg/bg/articles/obshtestvo/zakon-i-red/nad-30-kilograma-antiki-byaha-zadarzhani-ot-mitnichari-na-punkt-lesovo", "text": "Голямо количество старинни монети, фигурки, пръстени и изделия от камък задържаха митнически служители при проверка на лек автомобил с белгийска регистрация, управляван от турски гражданин, съобщиха от Агенция Митници. На 25.05.2018 г., в следобедните часове, автомобилът влиза в България от Турция през Митнически пункт Лесово и е селектиран за щателна митнически проверка. Митническа мобилна група открива в различни кухини в багажника, както и зад предните подкалници укрити общо над 30 кг различни по вид старинни изделия - 11 037 монети, 87 фигури, 35 пръстена и 19 изделия от камък. По случая, под надзора на Окръжна прокуратура Ямбол, се води досъдебно производство по описа на Митница Бургас за нарушаване на митническия режим.", "date": "2018.05.26", "title": "Над 30 килограма антики бяха задържани от митничари на пункт Лесово"}
{"url": "https://www.faktor.bg/bg/articles/novini/svyat/chvk-vagner-se-prikriva-zad-novo-ime", "text": "Частната военна компания \"Вагнер\" е сменила името си и организационно-щатната си структура, съобщи координаторът на групата \"Инфорезист\" Дмитрий Тимчук. Руското подразделение на ЧВК \"Вагнер\" вече ще се казва \"Лига\". По данни на \"Инфорезист\", ръководител на \"Лига\" става Андрей Трошев, който досега беше изпълнителен директор на \"Вагнер\" и ръководител на групата \"Следотърсач\" (службата за сигурност на \"Вагнер\"). Командир на подразделението \"Лига - Ветераны\" става Дмитрий Уткин (позивна \"Вагнер\"). Място на постоянната дислокация на подразделението е полигонът Малкино в Русия. Служителите на ЧВК получават длъжност \"специалист\", разпределени в четири категории. ЧВК \"Вагнер\" е основана от Дмитрий Уткин, по непотвърдена информация тя се финансира от Евгений Пригожин, известен като \"готвачът на Путин\". Подразделения на \"Вагнер\" ваюват в Украйна и Сирия. На 8 февруари 2018 година при удар на американската авиация в Сирия загинаха над 200 наемници от \"Вагнер\", мнозинството от които руски граждани.", "date": "2018.05.26", "title": "ЧВК \"Вагнер\" се прикрива зад ново име"}
{"url": "https://www.faktor.bg/bg/articles/novini/svyat/ruskiyat-fondov-pazar-sas-zagubi-ot-1-miliard-dolara", "text": "Независимо от поскъпването на нефта, чуждестраннитите хондове продават вече пета седмица подред акциите си от руски компании, пише Finanz.ru. По данни на изданието, за седмица чуждестранните инвеститори са продали акции на стойност 25 милиона долара, за две седмици - 410 милиона, а от края на април - почти за 1 милиард долара. Капиталите си изтеглят фондове, които са били ориентирани предимно към Русия.  Най-големият американски фонд, инвестиращ в руски акции, VanEck Vectors Russia ETF, е загубил 198,47 млн доларов, всички вложения направени в руския пазар от началото на годината са ликвидирани. Фондът iShares MSCI Russia ETF е загубил за седмица 44 млн. долара.  За неделю индекс МосБиржи не изменился: на 14.18 по Москве он торговался на отметке 1172,62 пункта против 1173,14 пункта на закрытии торгов в прошлую пятницу. Позитивом можно считать то, что прекратился отток с рынка российского госдолга.", "date": "2018.05.26", "title": "Руският фондов пазар със загуби от 1 милиард долара"}
{"url": "https://www.faktor.bg/bg/articles/novini/svyat/chasove-predi-shampionskata-liga-zaplaha-za-vzrivni-ustroystva-v-5-stantsii-na-kievskoto-metro", "text": "Часове преди началото на големия финал на Шампионска лига между Реал (Мадрид) и Ливърпул полицията в украинската столица Киев е получила анонимен сигнал, че са поставени взривни устройства в 5 станции на метрото. Анонимен глас предупредил, че става дума за станциите \"Днипро\", \"Хидропарк\", \"Ливобережна\", \"Арсенална\" и \"Хероив Днипра\".  Полицията е евакуирала хората от метрото и разследва случая. Специализираните органи вече работят по подадения сигнал.", "date": "2018.05.26", "title": "Часове преди Шампионската лига-заплаха за взривни устройства в 5 станции на киевското метро"}
{"url": "https://www.faktor.bg/bg/articles/novini/svyat/reshta-na-liderite-na-severna-i-yuzhna-koreya-shte-se-vidyat-li-tramp-i-kim-chen-un", "text": "Лидерът на Северна Корея Ким Чен-ун днес се срещна отново с южнокорейския президент Мун Дже-ин, за да обсъдят постигнатите на предишната им среща мирни споразумения и евентуалната среща между Ким и президента на САЩ Доналд Тръмп, предаде Асошиейтед прес. Срещата се състоя в граничното селище Панминчжон, на север от Демилитаризираната зона. \"Двамата лидери проведоха откровена размяна на мнения за изпълнението на декларацията от Панминчжон, приета на 27 април, както и за необходимостта от успешно провеждане на срещата на високо равнище между САЩ и Северна Корея\", се казва в изявлението на канцеларията на Мун. В четвъртък президентът на САщ Доналд Тръмп отмени срещата, планирана за 12 юни, но вчера каза, че тя все пак може и да се състои. Мун Дже-ин ще обяви резултатите от 2-часовата среща с Ким в неделя сутринта, заявиха представители на Южна Корея.", "date": "2018.05.26", "title": "Среща на лидерите на Северна и Южна Корея: Ще се видят ли Тръмп и Ким Чен-ун?"}
{"url": "https://www.faktor.bg/bg/articles/premierat-borisov-katsna-v-kiev", "text": "Министър-председателят Бойко Борисов пристигна в Киев, където днес ще се срещне с президента на Украйна Петро Порошенко и с премиера Володимир Гройсман, предаде БТА. На разговорите ще бъде дискутирано задълбочаването на контактите между двете страни, както и актуални външнополитически въпроси. Вече стана известно, че Бойко Борисов, заедно почетният крал на Испания Хуан Карлос I, ще са във ВИП-ложата на ст. \"Олимпийски\" в Киев за финала на Шампионска лига между кралския клуб и Ливърпул, съобщава Канал3.  Друг високопоставен фен на кралския клуб - премиерът Мариано Рахой, също планираше да присъства на ст. \"Олимпийски\" в Киев, но бе принуден да остане в Мадрид заради неприятната изненада (вот на недоверие), която му сервираха от опозиционната Социалистическа партия тази седмица.  В ложата, освен Порошенко и други украински политици, ще заеме място и бившият световен шампион по бокс в тежка категория Витали Кличко, който е кмет на Киев.", "date": "2018.05.26", "title": "Премиерът Борисов кацна в Киев, започва официалната му визита"}
{"url": "https://www.faktor.bg/bg/articles/novini/svyat/48-dushi-16-ot-koito-detsa-zaginaha-v-katastrofa-v-uganda", "text": "Инцидентът е станал на 220 км северно от столицата Кампала 48 души, 16 от които деца загинаха, след като автобус се вряза в трактор, каращ без светлини през нощта в северната част на африканската държава Уганда, съобщават от Червения кръст, цитирани от БГНЕС. Инцидентът е станал на 220 км северно от столицата на страната Кампала. Уганда е страната с може би най-много катастрофи и инциденти по пътищата. Това се дължи на лошото състояние на превозните средства и пътищата, както и на навика да се шофира рисковано. Повече от 9 500 човека са загинали там в инциденти по пътищата за периода между 2015 г. и 2017 г., според данни на транспортното министерство на страната, като според тях броят на загиналите се увеличава всяка година.", "date": "2018.05.26", "title": "48 души, 16 от които деца, загинаха в катастрофа в Уганда"}
{"url": "https://www.faktor.bg/bg/articles/novini/svyat/zastrelyaha-dvama-dushi-v-marsiliya", "text": "\"Начинът на действие говори за разчистване на сметки\", съобщи прокурорът Ксавие Тарабьо Югоизточният френски град Марсилия стана сцена на насилие за втори път през последната седмица, след като двама мъже бяха застреляни днес, предаде \"Франс прес\", цитирана от БТА. \"Малко преди 1 ч. (23 ч. по Гринуич вчера) нападател с качулка и дългоцевно оръжие проникнал в спортна асоциация в северен квартал на града. Начинът на действие говори за разчистване на сметки\", съобщи прокурорът Ксавие Тарабьо и потвърди информация в местния в. \"Прованс\".  Двамата убити са били на възраст около трийсетина години. Самоличността им още не е потвърдена. Те са били нападнати на място, където няколко души играели карти. Нападателят избягал с помощта на чакащ го съучастник. Открити са 18 гилзи с калибър 7,62 мм, отговарящи на оръжие от вида на автоматите Калашников. Ако мотивът се потвърди, броят на убитите от началото на годината при разчистване на сметки в Марсилия и региона ще достигне 11 души. В четвъртък вечерта министърът на вътрешните работи Жерар Колон посети града, за да обещае да наложи върховенството на закона във всички квартали. В понеделник следобед нападател с автомат \"Калашников\" стреля на улица в града, без да причини жертви. Президентът Еманюел Макрон изрази съжаление за насилието, което разяжда като гангрена някои квартали на Марсилия. Засега не са установени връзки между нападението в понеделник и убийствата снощи.", "date": "2018.05.26", "title": "Застреляха двама души в Марсилия"}
{"url": "https://www.faktor.bg/bg/articles/novini/svyat/poreden-opit-reshenieto-za-imeto-na-makedoniya-da-se-prieme-prez-sledvashtite-nyakolko-sedmitsi", "text": "Ден след \"маратонските\" срещи на външните министри на Македония и Гърция Никола Димитров и Никос Кодзиас с посредника от ООН Матю Нимиц в Ню Йорк и преди обявеното продължение на преговорите в Брюксел вече е ясно, че нито една от страните не е отстъпила значително от позициите си по спора за името на Македония, коментира македонската телевизия Канал 5. Нимиц съобщи вчера, че споразумение не е постигнато, от което става ясно, че Гърция официално е отхвърлила предложението на македонската страна за името \"Република Илинденска Македония\" за всеобща употреба. Атина продължава да настоява името да бъде избрано между четири от предложенията на Нимиц, които имат някакво определение пред \"Македония\". Вчера гръцкият премиер Алексис Ципрас заяви, че ако бъде договорено такова име, това ще бъде \"голяма победа\" за Гърция. Македонският премиер Зоран Заев още преди няколко месеца каза, че от четирите предложения на Нимиц взаимноприемливи са само трите с географско определение, но Скопие не приема предложението \"Нова Македония\". От трите останали варианта най-голям шанс досега се даваше на определението \"Горна\", макар че според коментари в гръцките медии след вчерашния кръг от преговорите в Ню Йорк това предложение е било отхвърлено от македонския външен министър Никола Димитров и сега като най-сериозно решение остава \"Северна Македония\". Все пак главният проблем, който все още не е решен, е обсегът на употреба на името. Гърция иска то да бъде \"ерга омнес\", за всеобща употреба, с внасяне на поправки в македонската конституция, но Македония приема това само за предложението \"Илинденска Македония\". Македонската страна е готова да приеме предложенията на Нимиц само като име на държавата за външна употреба. Още в началото на преговорите посредникът Нимиц предложи компромисно решение за етапно приемане на определението пред името - в началото то да важи за външна, а след това, при присъединяването към Европейския съюз, и за вътрешна употреба. Това предложение засега се отхвърля и от двете страни по различни съображения. Всички погледи сега са насочени към Брюксел. Там, както обяви Нимиц, ще се състои нов кръг преговори, но други подробности не са съобщени. Според някои медии срещата на двамата външни министри ще се състои в понеделник, а Нимиц вероятно няма да присъства на нея. Целта все още е решението да се приеме през следващите няколко седмици, а споразумението за името да бъде подписано от премиерите Зоран Заев и Алексис Ципрас към средата на юни, непосредствено преди срещата на върха на ЕС, на която Македония очаква да получи дата за започване на преговори за членство в съюза.", "date": "2018.05.26", "title": "Пореден опит решението за името на Македония да се приеме през следващите няколко седмици"}
{"url": "https://www.faktor.bg/bg/articles/novini/svyat/antipravitelstveni-protesti-v-tirana", "text": "Няколко хиляди симпатизанти и привърженици на албанската опозиция взеха участие в антиправителствени протести в Тирана. Те са с искането за оставката на албанския премиер Еди Рама и на министъра на вътрешните работи Фатмир Джафай, информира МИА, цитирана от Нова телевизия.  Демонстрантите бяха водени от лидера на основната опозиционна партия в Албания, Демократическата партия. Участниците в протеста носеха плакати с антиправителствени лозунги и знамена на Албания и ЕС, и докато минаваха под прозорцияте на правителството или на Министерството на вътрешните работи, част от протестиращите хвърляха с камъни и други предмети към сградите. Опозицията обвинява премиера Рама за връзки с организираната престъпност, а министър Джафай, че е скрил престъпната дейност на своя брат Агрон, който в Италия бе осъден за трафик на наркотици през 2002 г. След натиск от страна на обществеността миналата седмица Агрон Джафай отиде в Италия, където се предаде на властите.", "date": "2018.05.26", "title": "Антиправителствени протести в Тирана"}
{"url": "https://www.faktor.bg/bg/articles/novini/svyat/tayfun-vze-zhertvi-v-oman", "text": "Двама души, един от които дете, загинаха, а трима други изчезнаха в провинция Дофар, Оман, след като циклонът „Мекуну“ удари южната част на страната. Това съобщи държавната информационна агенция на Оман, цитирана от \"Ройтерс\" и Агенция \"Фокус\".  Циклонът „Мекуну“ започна да отслабва и вече е категоризиран като тропична буря. Той отне живота на още седем души на йеменските острови Сокотра. Поне 40 души са изчезнали там. В Йемен обявиха извънредно положение на остров Сокотра в четвъртък, 24 май, заради циклона.", "date": "2018.05.26", "title": "Тайфун взе жертви в Оман"}
{"url": "https://www.faktor.bg/bg/articles/obshtestvo/zakon-i-red/sadat-ostavi-v-aresta-turskiya-shofyor-na-tir-zaloven-s-nad-191-kg-heroin", "text": "Съдът в Хасково остави за постоянно в ареста турският шофьор на тир, който бе задържан на Капитан Андреево с  над 191 килограма хероин. До разбиването на международния наркоканал се стигна след сигнал от европейски партньорски служби, а пътят на дрогата е бил от Иран до Белгия. Днес в съда стана ясно, че хероинът, пакетиран фабрично в торби със строително лепило, за да остане невидим за ренгена  е бил претоварен в митнически склад в Истанбул, където камионът е останал два дни. След това отново под надзора на турските митници, тирът е бил дотоварен  в Чорлу с друга стока и му е било поставено проследяващо устройство. На турския пункт „Капъ Куле” камионът е бил щателно проверен с рентген и две кучета, но не е открито нищо. Днес в съда трима адвокати на шофьора Дорсун Али твърдяха, че той не е част от престъпната схема.", "date": "2018.05.26", "title": "Съдът остави в ареста турския шофьор на тир, заловен с над 191 кг. хероин"}
{"url": "https://www.faktor.bg/bg/articles/politika/hlyab-i-pasti/vtoriyat-ilinden-ili-dali-veche-ne-sme-dva-razlichni-naroda", "text": "Македония наистина трябва да преосмисли \"Първия Илинден\", но и България трябва да осмисли същината на \"Втория илинден\" и дълбочинните последствия от \"Деветосептемврийската катастрофа\". Изненадващото предложение за решаване на спора за името между Македония и Гърция – „Илинденска Република Македония“ предизвика нееднозначни реакции в България. Министри, професори и други заинтересовани лица изразиха мнение, че ще е добре, ако възприемането на това име бъде съпътствано с преосмисляне на историята на „Първият илинден“ – въстанието от 1903 г., но ще създаде проблеми, ако чрез него Македония демонстрира, че ще продължи политиката на „Втория илинден“ – както най-общо наричат създаването на югославска Македония през 1944 г.  На 2-ри август 1944 г. в манастира Прохор Пчински – разположен на територия тогава администриран от България, днес в пределите на Сърбия - се провежда полулегално събрание на „Антифашисткото събрание на народно освобождение на Македония“ (АСНОМ) – самообявило се за \"върховно, законодателно, представително и изпълнително тяло и най-висок орган на държавната власт на Демократична Македония\". В заседанието участва и бъдещият първи президент на независима Република Македония Киро Глигоров. АСНОМ се обявява за   и Крушовската република и нейното включване в нова федеративна Югославия. На заседанието присъства представителят на Тито, черногорецът Светозар Вукманович – Темпо, както и представители на Великобритания и САЩ. За официален език на новата държава е обявен македонският – който все още не е „кодифициран“. Заседанието започва с изпяване на песента „Изгрей зора на свободата“, чийто текст и музика са написани от старозагореца Александър Морфов, Протоколът е изписан на българска пишеща машина, като се избягват буквите ъ, ь, щ, ю,я. Все още липсват множеството сърбизми, латинизми и измислени думи, които съставляват основната разлика между днешния македонски език и българския. На заседанието се приема, че всички граждани на Македония ще се радват на демократични права и свободи. Лансира се идеята Македония да обхване не само Вардарския, но и Пиринския и Егейския край. Говори се за \"братския български народ\"... Няколко месеца по-късно властта край Вардара е овладяна изцяло от представителите на Югославската комунистическа партия. Установен е варварски режим, който репресира не само нарочените за колаборатори с „българския фашистки окупатор“, но и много от участниците на първото събиране на АСНОМ, включително неговия председател Методи Андонов – Ченто и участникът в Илинденското въснатие (и в боевете при Дойран по време на Първата световна война) Панко Брашнаров, който заедно с друг ветеран от освободителното движение Павел Шатев, наивно пише писмо до БКП, с което двамата се противопоставят на политиката на силово откъсване на македонците от българските им корени. И все пак, ако разглеждаме „Вторият илинден“ единствено като   ще изпуснем голямата картина и едва ли ще постигнем смислен диалог със съвременна Македония. Трябва да си отговорим на няколко исторически въпроса, не просто да заклеймяваме процесите. - Защо идеята за извеждане на македонците от българската етно-национална цялост, от маргинална в началото на века, се превърна в доминантна две поколения по-късно? - Защо толкова отявлени фалшификации, наложени с такава бруталност, биват приемани от мнозинството от населението в Македония като „свещени крави“ на тяхното национално съзнание? Отговорът на първият въпрос е, защото България преживява национални катастрофи и става явно, че нито целокупна България, нито автономна Македония с „българска боя“ са възможни. Отговорът на втория е – защото макар в края на Втората световна война и в двете страни да се установяват брутални комунистически режими, България прекарва следващите десетилетия в Съветската зона, а Македония не. Парадоксът на ситуацията е, че когато през 90-те с помощта на България Македония постигна своята независимост и вече не само можеше безопасно да признае своите \"български корени\", но и да извлече огромна полза от това, мнозинството от нейните граждани изпитваха ужас от подобна спасителна крачка.  Македонският журналист с българско самосъзнание Виктор Канзуров е напълно прав, когато твърди, че „Спорът за името е продукт от това, че югославска Македония е несъвместима с днешната геополитическа действителност“. Три десетилетия Македония се опитваше да се прави на Югославия, без мощта на Югославия, защото мнозинството от населението беше приело Титова Югославия, която ги измъкна от Съветската зона, за „своя“. В България така и не осъзнаваме дълбоката деградация, която преживяхме през годините, когато бяхме „най-верния съюзник на СССР“.  се отразява пагубно на трудовите навици, на отношението ни към обществото, дори на поведението ни на улицата. Към 1991 година македонците бяха не само „по-добре“ от нас и по-различни от нас. В много отношения те бяха по-добри от нас! И ако през следващите десетилетия България, заради по-успешната си интеграция в Западния свят успя да изпревари Македония по повечето обективни показатели, трябва да признаем, че в някои отношения те все още ни превъзхождат! Чудим се как така македонците не можели да възприемат историята такава, каквато е била. А ние можем ли? Ако попитате кой да е по-възрастен македонец – независимо дали симпатизира на България, или я презира – какво е мнението му за режима на Тодор Живков, отговорът ще е крайно негативен. Симпатизиращите на България ще изразят съчувствието си към тогавашните българи, а презиращите България ще обяснят, че той е еманация на българския характер. Уви у нас, ще се намерят мнозина, които или ще възхваляват правешкия диктатор и времето на неговия режим – „били сме космическа сила, достигнали сме били до еди кое си престижно място в класацията по човешко развитие\"..., или най-малкото няма да го прокълнат! Малко македонци днес съзнават, че неуспехите на Македония през последните три десетилетия се дължат на придържането на страната към историческите идеологеми от времето на Титова Югославия. Но и у нас много, ама много хора, не осъзнават, че хаоса от края на 90-те години, режимът на тока, купонната система, масовото закриване на предприятия и т.н. са неизбежния завършек на един идиотски режим, не негова противоположност. Успехите на България в нейната евро-атлантическа интеграция накараха много македонци да кандидатстват за българско гражданство, но истината е, че малко от тях искрено се идентифицират с българския народ. Тук е важно да да си дадем сметка, че произход от българският народ, отпреди 100 години не означава еднаквост с българския народ днес.  България, както и Македония биха били немислими без онзи огромен подем, започнал от земите на днешна Македония, който наричаме Българско възраждане. Но националните катастрофи и комунистическите режими  Историческата комисия, която по договор трябва да обективизира историята на двете страни е изправена пред много деликатна задача. Българската страна ще трябва да убеди македонската, че приемането на „българските корени“ – т.е. произхода на мнозинството от днешните македонци от българския народ (какъвто е бил преди 100 години) не означава капитулация пред, или асимилация от българския народ – такъв какъвто е той днес и какъвто повечето днешни македонци не познават, а често и не харесват! Но и България също трябва да извлече поуки от своята история. Трябва да си дадем сметка защо се стигна до националните катастрофи и най-вече до Деветосептемврийската катастрофа и да предприеме всички мерки те да не се повтарят те никога повече! Откъсването на Македония от България беше преди всичко резултат от действията на външни сили. Сближаването – кулминирало с подписването на Договора за приятелство също стана възможно поради външен натиск!  Европейският съюз и НАТО категорично работят за това сближаване, а от далеч е видно, че Русия му се противопоставя.  Дали нашите народи ще поемат по пътя към конвергенцията (т.е. ще започнем отново да си приличаме), или по пътя на дивергенцията, при която разликите между нас ще се засилват – това зависи преди всичко дали ще попаднем в една геополитическа система, или в различни блокове и светове!  Това в някаква степен зависи от нас! Масовият порив за връщане на България към \"Руския свят\" не вещае нищо добро!  *  Николай Василев е политолог, автор на книгите: \"Триумфите и катастрофите на българската дипломация\" ; \"Битката за България - последното десетилетие на 20 век\" и на романите: \"Правилата на пантомимата\" и \"Токсикологично отделение\".", "date": "2018.05.26", "title": "Вторият Илинден - или дали вече не сме два различни народа"}
{"url": "https://www.faktor.bg/bg/articles/novini/svyat/iran-shte-reshi-do-nyakolko-sedmitsi-dali-da-ostane-v-sporazumenieto-za-yadrenata-si-politika", "text": "Иран ще реши до няколко седмици дали да остане в споразумението за ядрената си политика. Във Виена се състояха първите разговори между дипломати от няколко страни, след като Вашингтон обяви, че се оттегля от иранската сделка. Висши дипломати от Великобритания, Франция, Германия, Русия, Китай и Иран се събраха в австрийската столица и обсъдиха споразумението с Техеран. Това е първото им среща откакто на 8 май Доналд Тръмп се оттегли от споразумението. \"След тази среща Иран придоби увереност, че споразумението може да бъде спасено, въпреки действията на Вашингтон\", каза иранският представител. \"Имаме усещането, че европейците, Русия и Китай са сериозни. Те признават, че оцеляването на иранската сделка зависи от това интересите на Иран да бъдат спазвани. Техеран ще вземе важно решение след по-нататъшни разговори с големите сили\", заяви Абас Арагчи, заместник-външен министър на Иран. Според официалното съобщение на Европейския съюз, на срещата във Виена е било обсъдено как да се продължи петролният износ на Иран, на фона на американските санкции, финансовите отношения на Техеран в чужбина и международните му транспортни връзки.", "date": "2018.05.26", "title": "Иран ще реши до няколко седмици дали да остане в споразумението за ядрената си политика"}
{"url": "https://www.faktor.bg/bg/articles/novini/svyat/nyama-reshenie-za-imeto-na-makedoniya", "text": "Няма окончателно решение по десетилетния спор между Гърция и Македония за името на бившата югославска република и външните министри на двете страни ще продължат преговорите в Брюксел, заяви днес посредникът от ООН в спора за името Матю Нимиц, цитиран от \"Ройтерс\". Гърция и Македония напоследък подновиха усилията за решаване на дългогодишния спор, който пречи на Македония да се присъедини към Европейския съюз и НАТО, и се очаква да бъде постигнато споразумение преди срещата на върха на ЕС през юни. Нимиц разговаря два дни с гръцкия външен министър Никос Кодзиас и македонския му колега Никола Димитров в Ню Йорк. \"Въпросите са добре дефинирани, обсегът им се стесни. Още нямаме окончателно решение, но двете страни са твърдо решени да се опитат да постигнат споразумение и работят много усилено, за да го направят\", каза Нимиц пред журналисти. Той добави, че двамата министри сега ще пътуват за Брюксел и ще продължат преговорите там. Посредникът отбеляза, че преговорите са станали \"значително по-интензивни\". Двете страни спорят от 1991 г. за името \"Македония\", което според гръцката страна съдържа в себе си териториални претенции към едноименната гръцка област. Преговорите се водят с посредничеството на ООН.", "date": "2018.05.26", "title": "Няма решение за името на Македония"}
{"url": "https://www.faktor.bg/bg/articles/novini/balgariya/balgariya-veche-mozhe-da-dogovarya-poevtinyavane-na-ruskiya-gaz", "text": "Булгаргаз и други клиенти на Газпром в България могат да поискат по-ниска цена на газа, когато действащата се отклонява от конкурентните западноевропейски стойности. Тази възможност се отваря след решението на Европейската комисия, с което на руската компания се налагат ред задължения при доставката на газ в Централна и Източна Европа. Мярката важи и за Чехия, Естония, Унгария, Латвия, Полша и Словакия, които нямат достатъчна газова свързаност с други страни членки, пише \"24 часа\". Газпром е приела тези задължения срещу прекратяване на антимонополното разследване и отпадане на възможността за огромни глоби. Наложените задължение на руската компания ще бъдат в сила 8 години. Договарянето на цените на газа може да става на всеки 2 г. Те трябва да отразяват равнището на цените в конкурентните западноевропейски пазари на газ, включително на най-важните разпределителни центрове за втечнен - TTF в Нидерландия и NCG в Германия. Новата цена може да е със задна дата, считано от деня на искане за преразглеждане. Ако Газпром и негов клиент не се споразумеят в рамките на 120 дни, спорът може да бъде отнесен до арбитражните съдилища на ЕС. Те ще наложат конкурентна цена, отчитаща изцяло западноевропейските референтни стойности. От българското енергийно министерство вчера не можеха да кажат подробности за решението и дали ще се възползват от новите текстове. Експертите на Теменужка Петкова уточниха, че още не са се запознали в детайли с решението на ЕК. В него е записано още, че Газпром няма да иска обезщетения от България за прекратяването на проекта “Южен поток”. В руския сайт “Вгляд” вече се появиха твърдения, че това е “реверанс” на ЕК към България. Отпада забраната за износ на руски газ във всичките 8 държави. Тоест, ако са купени повече количества, те може да бъдат реекспортирани. Друго правило, договорено с Газпром, е, че газ, купен за България, може да бъде доставен в друга държава от ЕС. Тези замени ще бъдат за клиенти, които имат договори поне от 18 месеца. Руската компания може да откаже замяната, ако не е налице капацитет за пренос. Това ще се наблюдава от независим експерт.", "date": "2018.05.26", "title": "България вече може да договаря поевтиняване на руския газ"}
{"url": "https://www.faktor.bg/bg/articles/novini/svyat/e-makron-tryabva-da-se-vnimava-po-vaprosa-za-razshiryavaneto-na-evrosayuza", "text": "\"Трябва да се внимава по въпроса за разширяването на Евросъюза\", заяви френският президент Еманюел Макрон на Петербургския международен икономически форум, цитиран от Нова телевизия. \"Мисля, че трябва да се действа внимателно по въпросите на разширяването, защото има една еуфория от страна на Евросъюза за разширяването. Но като се разширявате, без да правите никакви реформи, това не се получава много ефективно. Затова ми се струва, че Евросъюзът трябва да бъде по единен, по-суверенен, по-демократичен и трябва да разбира кои са стратегическите му приоритети\", подчерта френският президент. Според Макрон съществува \"централизирана\" Европа, която споделя общи принципи и гледни точки за данъците, трудовото право. \"Но има и Европа, която се намира в други региони, и е децентрализирано ядро\", разясни Макрон. Френският президент изрази подобно мнение и на срещата ЕС-Западни Балкани в София.", "date": "2018.05.26", "title": "Е. Макрон: Трябва да се внимава по въпроса за разширяването на Евросъюза"}
{"url": "https://www.faktor.bg/bg/articles/novini/balgariya/tsvetan-tsvetanov-provede-razgovor-s-deputata-v-kamarata-na-predstavitelite-v-parlamenta-na-obedinenoto-kralstvo-mark-pritchard", "text": "Председателят на ПГ на ГЕРБ и заместник-председател на партията Цветан Цветанов разговаря с Марк Притчард - депутат в Камарата на представителите в парламента на Обединеното Кралство. Това се случи в рамките на регионалната Балканска молитвена закуска в Тирана. Двамата обсъдиха актуални теми от сектор „Сигурност“, както и последиците за сътрудничеството с Великобритания в сектора, които биха могли да възникнат след излизането на Великобритания от ЕС.  Цветан Цветанов подчерта, че за да не изгуби от своите оперативни способности, ЕС трябва да избегне третирането на Великобритания като трета страна след Брекзит. Той даде висока оценка за системата за сигурност на Обединеното Кралство, което е нетен доставчик на информация за системите в сектор „Сигурност“ на ЕС.  Притчард на свой ред отбеляза, че запазването на нивото на сътрудничество в сектора е изключително важно за Великобритания и благодари на Цветанов за ясната му и прагматична позиция по темата.", "date": "2018.05.26", "title": "Цветан Цветанов проведе разговор с депутата в Камарата на представителите в парламента на Обединеното Кралство Марк Притчард"}
{"url": "https://www.faktor.bg/bg/articles/novini/svyat/prezidentat-na-kolumbiya-stranata-mi-shte-stane-parvata-ot-latinska-amerika-v-nato", "text": "Президентът на Колумбия Хуан Мануел Сантос заяви, че следващата седмица страната ще се присъедини към НАТО в качеството на глобален партньор. \"Още една отлична новост. През следващата седмица ще формализираме влизането на Колумбия в НАТО в качеството и на глобален партньор. Ние ще бъдем единствената страна от Латинска Америка, която ще има подобна привилегия\", съобши той в профила си в Twitter.", "date": "2018.05.26", "title": "Президентът на Колумбия: Страната ми ще стане първата от Латинска Америка в НАТО"}
{"url": "https://www.faktor.bg/bg/articles/novini/balgariya/borisov-v-harvatiya-tryabva-da-napravim-vsichko-vazmozhno-da-zapazim-mira-na-balkanite", "text": "\"17 май ще остане в историята\", с тези думи министър-председателят на Хърватия Андрей Пленкович посрещна премиера Бойко Борисов, който пристигна на посещение в Загреб.  Фокус в разговорите между Борисов и Пленкович е поставен върху сближаването със страните от Западните Балкани и осигуряването на непрекъсваемост на процеса, започнал в София.  Премиерът Борисов припомни, че ангажираност по темата е заявена от австрийското председателство, което ще поеме щафетата от българското през втората половина на годината, и благодари за организирането след две години от Хърватия на нови разговори в софийския формат.  Борисов изрази удовлетворението си, че Европейският съюз е разбрал, че Балканите не бива да остават изолирани, а държавите членки да са единни в позициите си и да не допускат конфликт в региона.   Хърватският министър-председател поздрави Борисов за начина, по който България изпълнява своето председателство на Съвета на ЕС и реализира приоритетите от програмата си.   \"Трябва да направим всичко възможно да запазим мира на Балканите. Има много проблеми, които започнахме да решаваме на срещата на върха в София. Надявам се темата да остане приоритет и за Хърватското председателство на Съвета на ЕС. Премиерът Андрей Пленкович ме увери, че ще организира среща в подобен формат. Обединени заедно можем да свършим много работа\", написа по-късно във Фейсбук Борисов. По-късно министър-председателят Бойко Борисов и министърът на външните и европейските въпроси Мария Бурич откриха паметник на Иван Вазов в Загреб. Той е разположен в парка Бундек на Алеята на поетите, където са и монументите на Александър Пушкин и Сергей Есенин. Това съобщиха от правителствената пресслужба. Под бюста е изписан стих от “Моите песни” на патриарха на българската литература: “И аз на своя ред ще си замина, трева и мен ще расне над прахът. Един ще жали, друг ще ме проклина, но мойте песни все ще се четат.” „Вижте надписът колко е пророчески, земен, обикновен и в същото време гениален, отчитайки не само характера на българина, а може би и на целите Балкани“, каза българският министър-председател и благодари, че на хърватски са преведени голяма част от произведенията на Иван Вазов и днес заедно отдават почит към делото му. Премиерът посочи и че паметта за Вазов винаги ще бъде гарант за чистотата на българския език. Инициативата за издигането на паметника на Иван Вазов в хърватската столица е на посолството на България, като изграждането и поставянето на бюста е финансирано със средства от дарения. Идеята за поставяне на паметник е вдъхновена от дългогодишното лично приятелство на патриарха на българската литература с хърватския новелист и преводач д-р Фран Гундрум-Ориовчанин. Хърватинът е превел редица творби на Иван Вазов, включително „Под игото“, публикуван в гр. Крижевци през 1898 г. Откриването на настоящия паметник е от изключително значение за демонстриране на дълбоките исторически връзки между нашите две държави в областта на културата и образованието.", "date": "2018.05.26", "title": "Борисов в Хърватия: Трябва да направим всичко възможно да запазим мира на Балканите"}
{"url": "https://www.faktor.bg/bg/articles/novini/svyat/sled-noviya-reglament-za-lichnite-danni-zavalyaha-zhalbi-sreshtu-gugal-i-feysbuk", "text": "Серия от жалби срещу „Гугъл”, „Фейсбук”, „Инстраграм” и „Уотсап” са подадени в първия ден от влизането в сила на новия европейски регламент за защита на личните данни, съобщи ВВС. Четирите компании са обвинени, че принуждават потребителите да се съгласят личните им данни да бъдат събирани и използвани за насочени реклами или да закрият профилите си. Според европейска група защитници на поверителността на клиентите не е дадена възможност за „свободен избор”. Ако жалбите бъдат удовлетворени, компаниите може да бъдат заставени да променят правилата и да им бъдат наложени глоби.", "date": "2018.05.26", "title": "След новия регламент за личните данни: Заваляха жалби срещу \"Гугъл\" и \"Фейсбук\""}
{"url": "https://www.faktor.bg/bg/articles/novini/svyat/bezhantsi-zaginaha-pri-byagstvo-ot-nelegalen-zatvor-v-libiya", "text": "Множество мигранти и бежанци, задържани от трафиканти на хора, загинаха при бягство от нелегален затвор в Либия, предаде Асошиейтед прес, цитирайки международната организация \"Лекари без граници\". Трафикантите стреляли по стотината бегълци, мнозина от които са ранени или убити. Те били преследвани от въоръжени мъже, които се опитвали се да ги задържат отново, но получили помощ от членове на силите за сигурност, служители на болницата и общинските власти и старейшини в град Бани Уалид. Загинали са най-малко 15 души, съобщават бегълците. Около 40 души, предимно жени, са останали в ръцете на похитителите. Служители на \"Лекари без граници\" са помогнали за лечението на 25 ранени в болницата в града. Седем от тях са получили рани от куршуми и множество счупвания. Оцелелите са предимно тийнейджъри от Еритрея, Етиопия и Сомалия, търсещи убежище в Европа, съобщи организацията. Някои от тях са били задържани до три години. Много от травматизираните бегълци имат видими белези, следи от електрически изгаряния и стари инфектирани рани, показващи изпитанията, през които са преминали. Организацията подчерта, че бягството и стрелбата по бягащите са нов пример за продължаващите ужаси, на които са изложени множество мигранти и бежанци, преминаващи през обхванатата от хаос Либия в търсене на по-добър живот в Европа.  \"Отвличанията за откуп остават процъфтяващ бизнес, подсилван от подкрепяни от ЕС политики, целящи да криминализират мигрантите и бежанците и да им попречат на всяка цена да достигнат бреговете на Европа\", подчертава организацията.  Нейни служители работят от три години в Бани Уалид, където се смята, че мигрантите са изложени на отвличания, изтезания и изнудване. Оцелелите мигранти са били ескортирани до либийски център за задържане от местните сили за сигурност.", "date": "2018.05.26", "title": "Бежанци загинаха при бягство от нелегален затвор в Либия"}
{"url": "https://www.faktor.bg/bg/articles/novini/balgariya/v-strelcha-protest-vmesto-praznik-na-rozata", "text": "Празникът на розата в Стрелча днес няма да се състои. Вместо да празнуват, розопроизводителите ще излязат на пореден протест срещу ниските изкупни цени на розовия цвят, предаде БНР.  За първи път от 22 години в Стрелча няма да има Празник на розата. Вместо това приозводителите ще посипят центъра на града с розов цвят. Припомняме, че вече повече от седмица розопроизводителите протестират и блокират пътища. Те искат държавата да определи минимални изкупни цени за розовия цвят и твърдят, че има картел на изкупвачите. В момента изкупната цена варира между 1,80 лв. и 2 лв., но въпреки това, не всеки ден продукцията се изкупува. Производителите са категорични, че тази цена ги обрича на фалит, тъй като берачите получават по лев на килограм розов цвят и при това положение няма как да си покрият дори и разходите си. Затова те настояват държавата да се намеси и да регулира отношенията в сектора. Протестът е обявен за 17 часа.", "date": "2018.05.26", "title": "В Стрелча - протест вместо Празник на розата"}
{"url": "https://www.faktor.bg/bg/articles/novini/balgariya/tsvetanov-i-zam-shefat-na-srabskiya-parlament-marinkovich-razgovaryaha-za-evropeyskata-perspektiva-na-zapadnite-balkani", "text": "Председателят на ПГ на ГЕРБ и заместник-председател на партията Цветан Цветанов проведе работна среща със заместник-председателя на сръбския парламент Владимир Маринкович. Двамата разговаряха в Тирана по време на регионалната Балканска молитвена закуска.  Маринкович благодари на Цветан Цветанов, че 15 години по-късно Българското председателство на Съвета на ЕС е успяло да върне Западните Балкани във фокуса на европейския дневен ред. Той подчерта ключовото значение на Срещата на върха между ЕС и Западните Балкани, която е позволила страните от региона да получат по-ясна европейска перспектива.  Заместник-председателят на сръбския парламент благодари на Цветанов и за акцента върху Западните Балкани по време на Парламентарното измерение на председателството. „Надявам се процесът на европейска интеграция за страните от региона вече да е придобил необратим характер“, сподели Владимир Маринкович. В рамките на регионалната Балканска молитвена закуска в Тирана Цветан Цветанов разговаря  със съпругата на бившия македонски президент Борис Трайковски - Вилма Трайковска. Двамата обсъдиха текущата политическа ситуация в региона и положителните тенденции, които се наблюдават в резултат на Българското председателство на Съвета на ЕС. Двамата се обединиха около мнението, че стабилността и мирът на Балканите зависят от всички държави в региона.  Трайковска благодари за лидерството на България в тази посока и за готовността й да работи за общото бъдеще на страните от Западните Балкани в Европа.", "date": "2018.05.26", "title": "Цветанов и зам.-шефът на сръбския парламент Маринкович разговаряха за европейската перспектива на Западните Балкани"}
{"url": "https://www.faktor.bg/bg/articles/novini/svyat/sasht-gotvi-operatsiya-atlanticheska-reshitelnost-sreshtu-ruskata-zaplaha-v-evropa", "text": "Американската армия в Европа е уведомила Германия за масирано движение на тежки военни превозни средства към стратегическите места в Източна Европа и Балтийските страни. Военната операция е наречена \"Атлантическа решителност\", съобщава defensenews.com. Става дума за 3300 войници от 1-ра бронирана бригада, 1-ва кавалерия от Форт Худ, Тексас, и 2500 броя оборудване, които ще бъдат позиционирани в Атлантическия океан. Те ще заместят втора бронирана бригада от 1-ра пехотна дивизия, която ще се върне във Форт Райли, Канзас. Оборудването вече е пристигнало с кораб в Антверпен, Белгия, през уикенда, от където се подготвя да бъде транспортирано до стратегическите точки в Европа. Военни представители  заявиха, че гледат на това като на мащабна военна операция, целяща да провери логистичните умения, които биха били необходими в случай на война на континента. Това означава, че войниците ще  действат по  часовник, за да бъде предценено колко бързо може да се осъществи определена военна операция. За част от оборудването плановиците са проектирали платформи във вътрешни водни пътища от Антверпен до Манхайм, Германия, за да тестват допълнителен вид транспорт освен пътен и железопътен, съобщава говорител на американската армия в  Европа. Общият пакет на оборудването включва богат арсенал от тежки бойни принадлежности, включително 87 резервоара \"Абрамс\", приблизително 140 бойни автомобила \"Брадли\", 18 халфове \"Паладин\" и 395 други пътни превозни средства. Ще бъде осъществено и  пътуване с влак на различни места в трите балтийски държави, както и в Полша, Румъния, България и Унгария. Тренировъчните учения ще се разгърнат в Полша и в област Бавария, Германия, между 3-15 юни.  Операция \"Атлантическа решителност\", която се реализира изключително от американски военни части, се смята за демонстрация на сила в близост до границата между Русия и Европа. Инициативата се реализира в отговор на анексирането на Крим през 2014 г., което създава опасения в Европа, че Русия би могла да се опита по подобен начин да присъедини територии и от държавите, бивши съветски сателити.", "date": "2018.05.26", "title": "САЩ готви операция „Атлантическа решителност“ срещу руската заплаха в Европа"}
{"url": "https://www.faktor.bg/bg/articles/novini/svyat/ryazak-skok-na-tsenite-na-gorivata-v-gartsiya", "text": "Висок скок в цените на горивата в Гърция. През последните дни там литър безоловен бензин се продава за над 1,60 евро, съобщава Bulgaria ON AIR. Ръстът на цените поставя горивата в южната ни съседка сред най-скъпите в Европа. Гърция се нарежда на четвърто място след Холандия, Италия и Португалия. Основната причина е облагането на бензина в Гърция с акцизи и други налози. Южната ни съседка е първенец по ДДС върху бензина, а консуматорският данък върху горивата е на трето място в Европа. От Асоциацията на собствениците на бензиностанции в Гърция поясняват, че едно евро от сегашната цена отива за данъци. Непосредствено до границата с България бензинът се предлага за 1,61 евро, а дизелът – за 1,40. Самите гърци обаче много рядко зареждат тук. Те предпочитат да пълнят резервоара си у нас.", "date": "2018.05.26", "title": "Рязък скок на цените на горивата в ГЪрция"}
{"url": "https://www.faktor.bg/bg/articles/novini/balgariya/ekspert-finansoviyat-svyat-gleda-nakade-shte-varvi-evrozonata-chrez-balgariya", "text": "Отдалечи ли се България от еврото през последната седмица след доклад на Европейската централна банка и Европейската комисия, който казва, че сме готови по формалните критерии, но се поставят допълнителни условия. „Според мен този доклад е най-добрият досега, който сме имали. Всъщност отличникът по всички параметри спрямо другите страни е България”, коментира пред Нова телевизия финансовият анализатор Кузман Илиев. „България е прецедент. Финансовият свят гледа накъде ще върви еврозоната чрез нашата страна. Затова и изискванията към нас са малко по-високи”, поясни той. Относно притесненията за увеличение на цените след въвеждането на еврото, Илиев коментира, че повишаването няма да е нещо мащабно, защото цените са функция на паричната маса. „Няма самото влизане в еврозоната да промени това особено и няма от какво да се притесняваме”, допълни Кузман Илиев.", "date": "2018.05.26", "title": "Експерт: Финансовият свят гледа накъде ще върви еврозоната чрез България"}
{"url": "https://www.faktor.bg/bg/articles/tsvetanov-se-sreshtna-s-predsedatelya-na-albanskiya-parlament-gramoz-ruchi", "text": "Председателят на ПГ на ГЕРБ и заместник-председател на партията Цветан Цветанов се срещна с председателя на албанския парламент Грамоз Ручи. Двамата разговаряха в рамките на регионалната Балканска молитвена закуска в Тирана. Грамоз Ручи изтъкна благодарността на Албания за безспорния успех на Българското председателство на Съвета на ЕС да очертае ясна европейска перспектива за страните от Западните Балкани. Според Ручи европейската и евроатлантическата линия на развитие на страните от региона са ключови за сигурността и стабилността, а добрите отношения между премиерите Бойко Борисов и Еди Рама допринасят и за силната връзка между двете държави. Цветан Цветанов благодари за признаването на българското малцинство в Албания, като обърна внимание, че това е още един знак за топлите отношения и взаимното уважение между България и Албания.", "date": "2018.05.26", "title": "Цветанов се срещна с председателя на албанския парламент Грамоз Ручи"}
{"url": "https://www.faktor.bg/bg/articles/novini/svyat/ekspert-sluchvashtoto-se-na-balkanite-e-problem-ot-bivsha-yugoslaviya-koyto-ne-e-reshen-okonchatelno", "text": "\"Случващото се на Балканите е проблем от бивша Югославия, който не е решен окончателно, проблемът на Босна и Херцеговина остава много труден\", смята френският политолог Жерар Шалиен. \"Остават изключително много неща за решаване, които създават допълнителни проблеми между Русия и Америка и при решаването на които Европа остава на второ място\", заяви Шалиен пред Bloomberg TV Bulgaria. \"Според мен в Европа няма да имаме важни военни конфликти. Съществува напрежение, несъвършенствата и противоречията са дълбоки. Има много нерешени проблеми от историята, но това се корени в далечното минало\", каза още той. Според него е необходимо да бъде променено Дейтънското мирно споразумение. \"Сближаването между Русия и Турция е съвсем конкретно обусловено, като по никакъв начин не става въпрос за някакъв алианс и не се върви към такъв. В Близкия Изток реалният алианс е между Иран и Русия\", допълни още експертът.", "date": "2018.05.26", "title": "Експерт: Случващото се на Балканите е проблем от бивша Югославия, който не е решен окончателно"}
{"url": "https://www.faktor.bg/bg/articles/novini/balgariya/i-yotova-balgariya-uspya-da-predizvika-razvedryavane-na-otnosheniyata-na-zapadni-balkani", "text": "\"Срещата на на европейските лидери и западните Балкани беше безспорен успех\", заяви пред Нова телевизия вицепрезидентът Илияна Йотова. По думите й, България е успяла да предизвика разведряване на отношенията между страните от Западни Балкани и е поставила региона в дневния ред на ЕС. \"Ориентацията и бъдещата евроинтеграция би помогнала много за сигурността на Европа, но и на България\", посочи още Йотова. Тя коментира и срещата между президентът Румен Радев и държавния глава на Русия Владимир Путин . \"Като български президент зададе политическа рамка. Той изпълни своята мисия и за мен е странен диалогът, който се породи в България. Не схващам целта на посещението на президента като възкресение на един или друг проект. Президентът поставя голямата тема за енергийната зависимост на Европа\", коментира Йотова. \"Двете визити могат да постигнат много за България, за нашите интереси\", смята вицепрезидентът, коментирайки предстоящото посещение на премиера Бойко Борисов . Йотова съобщи, че е имала информация, че се готви визитата на Борисов, но без конкретните дати.", "date": "2018.05.26", "title": "И. Йотова: България успя да предизвика разведряване на отношенията на Западни Балкани"}
{"url": "https://www.faktor.bg/bg/articles/novini/balgariya/emil-georgiev-rumen-radev-beshe-unizen-v-rusiya", "text": "„Президентът Румен Радев изигра ролята на вестоносец в Русия. Той беше унизен. Направи заявка, че е дошъл да развива икономически проекти, а те му казаха, че искат да развиват политически проекти и ще говорят с Бойко Борисов”, коментира Емил Георгиев от Демократична България пред бТВ. „Много е важно с Русия да имаме партньорски взаимоотношения, това изисква равнопоставеност. Ние в България трябва да гледаме на Русия през призмата на българските данъкоплатци. Споменаха се „Южен поток” и АЕЦ „Белене”. Има опасност още такива пари да отидат бадева”, коментира Георгиев.", "date": "2018.05.26", "title": "Емил Георгиев: Румен Радев беше унизен в Русия"}
{"url": "https://www.faktor.bg/bg/articles/novini/balgariya/tsvetanov-razgovarya-s-predsedatelya-na-makedonskiya-parlament-talat-dzhaferi", "text": "Председателят на ПГ на ГЕРБ и заместник-председател на партията Цветан Цветанов разговаря с председателя на македонския парламент Талат Джафери. Двамата се срещнаха в рамките на регионалната Балканска молитвена закуска в Тирана. Талат Джафери даде висока оценка за Договора за приятелство, добросъседство и сътрудничество с България, който по думите му е отворил вратата за очертаването на трайна и устойчива европейска перспектива за Македония.  Цветан Цветанов допълни, че договорът е не само знак за силните политически връзки между двете страни, но е и гарант за сигурността в региона. Председателят на македонския парламент на свой ред отбеляза, че в региона не можем да забравим историята, но не трябва винаги да се връщаме към нея. „Това няма да ни позволи да изградим бъдеще на стабилност и просперитет за гражданите на страните от Западните Балкани“, категоричен бе Джафери.", "date": "2018.05.26", "title": "Цветанов разговаря с председателя на македонския парламент Талат Джафери"}
{"url": "https://www.faktor.bg/bg/articles/novini/balgariya/aleksi-stratiev-sluchaite-na-podkupvane-na-politsai-namalyavat", "text": "„Моето убеждение е, че случаите на подкупване на полицаи намаляват, тъй като в системата на МВР се предприеха доста драстични мерки да се ограничи това”, коментира Алекси Стратиев, бивш началник на Пътна полиция. „Нещото, което намалява корупцията, това е замяната на хората за контрол с технически средства за контрол. Второто е, че всички пътни полицаи би трябвало да са оборудвани с камери в автомобила, микрофони на ревера и проверката да се извършва в това видеонаблюдение”, пояснява Стратиев. По думите му заснетият видеоклип показва, че полицаят шантажира момчето, защото говори за „спестени няколко стотин лева” и спиране на автомобила от движение, което не е вярно. „Този човек е водач на автомобил и би трябвало да познава закона, да се присмее на полицая и да го почерпи с лукче, ако има”, коментира Стратиев. Според бившия началник на Пътна полиция полицаят от видеоклипа по всяка вероятност ще бъде отстранен от работа, но момчето ще остане без наказание. Според Стратиев процесът на противодействие на корупцията е двупосочен – към служителите на реда и към всички останали. „Хората трябва да разберат, че не това е решението на какъвто и да било проблем”, коментира Стратиев.", "date": "2018.05.26", "title": "Алекси Стратиев: Случаите на подкупване на полицаи намаляват"}
{"url": "https://www.faktor.bg/bg/articles/novini/svyat/irlandtsite-othvarlyat-zabranata-za-abortite", "text": "Ирландците отхвърлят забраната за абортите, сочат екзит полове. Референдумът в силно католическата страна беше вчера. Законодателството в нея е едно от най-рестриктивните в Европа. Резултатите от референдума за аборите ще са ясни следобед , на според екзит полове избирателите отхвърлят забраната. 68% са за възможността за прекъсване на бремеността срещу 32 на сто, сочи екзит пол за вестник \"Айриш таймс\".Този за ирландската телевизия сочи 69 \"За\" и 31 \"Против\". Забраната за абортите в Ирландия е въведена през 1983 г. Тя налагаше на хиляди ирландки да пътуват в чужбина, за да извършат аборт. В референдума участваха 3 500 000 души. Допитването беше проведено три месеца след посещението на папа Франциск в Ирландия и три години след въвеждането на хомосексуалните бракове в страната. ООН нееднократно призова ирландският закон за абортите да бъде приведен в съответствие с международните стандарти за човешките права. Ако прогнозите се потвърдят, законодателството на Ирландия ще бъде променено.", "date": "2018.05.26", "title": "Ирландците отхвърлят забраната за абортите"}
{"url": "https://www.faktor.bg/bg/articles/novini/balgariya/slanchevo-ima-opasnost-ot-gradushki", "text": "Днес времето ще е слънчево, в сутрешните часове в отделни котловини видимостта ще е намалена. Атмосферното налягане слабо ще се повиши и ще е малко по-високо от средното за месец май. Преди обяд над източните, а по-късно през деня и до полунощ и над останалата част от страната ще се развива купеста и купесто-дъждовна облачност. На места отново ще има краткотрайни валежи, придружени с гръмотевици. Има условия за градушки. Ще духа слаб, в Източна България до умерен североизточен вятър. Максималните температури ще са между 24° и 29°, за София – около 24°. Такава е прогнозата на Националния институт по метеорология и хидрология (НИМХ) при БАН, цитирани от Фокус. По Черноморието облачността ще е по-често значителна. Ще има краткотрайни валежи от дъжд, придружени с гръмотевици. Ще духа умерен вятър от север-североизток. Максималните температури ще са 23-26°. Температурата на морската вода е 20-22°. Вълнението на морето ще е около 3 бала. В планините преди обяд ще е предимно слънчево, по върховете – мъгливо. Около и след обяд ще се развива купеста и купесто-дъждовна облачност и на места отново ще има краткотрайни, в отделни райони и временно интензивни валежи, придружени с гръмотевици. Ще духа умерен, временно и силен вятър от североизток. Максималната температура на височина 1200 метра ще е около 16°, на 2000 метра – около 10°.", "date": "2018.05.26", "title": "Слънчево, има опасност от градушки"}
{"url": "https://www.faktor.bg/bg/articles/novini/svyat/sblasatsite-v-ivitsata-gaza-prodalzhavat", "text": "Палестинец почина от огнестрелни рани, получени при сблъсъците между палестинските протестиращи и израелските войници тази седмица, заяви министерството на здравеопазването в Газа. Вчера ивицата беше обхваната от нови протести, предаде ДПА. С починалия мъж общият брой на убитите от израелските сили палестинци при сблъсъците в ивицата от 30 март досега става 121. Сравнително малки групи палестинци влязоха в сблъсъци с израелските сили и на Западния бряг. Министерството на здравеопазването в Газа заяви, че вчера край границата между ивицата и Израел са били ранени десетки палестинци, предаде Асошиейтед прес. Израелската армия заяви, че 1600 палестинци са хвърляли камъни по войниците на два места в района на границата и са търкаляли горящи гуми към тях, посочва ДПА. По войниците бил хвърлен и експлозивен предмет, каза говорителка на израелската армия, и по думите й е имало и опити да бъдат повредени охранителни съоръжения, което наложило войниците да стрелят по протестиращи. Израелската армия допълни, че е отговорила със сълзотворен газ и бойни патрони. Протестите достигнаха своя връх на 14 и 15 май, когато палестинците скърбят заради създаването на Израел преди 70 години. Ръководителят на Хамас в Газа Джихия Синуар призова за нови протести на 5 юни, когато е годишнината от края на Шестдневната война през 1967 г. След нея Израел превзема ивицата Газа, Западния бряг и Източен Ерусалим.", "date": "2018.05.26", "title": "Сблъсъците в ивицата Газа продължават"}
{"url": "https://www.faktor.bg/bg/articles/novini/svyat/uchenik-otkri-ogan-v-uchilishte-v-indiana-obezvredi-go-uchitel", "text": "Въоръжен ученик откри огън в основно училище в Нобълсвил, Индиана, по време на изпит, предадоха световните агенции. Той е бил обезвреден от учител. Стрелецът е ранил учителя, както и още един ученик, но преподавателят е успял да го обезвреди. Пострадалите са откарани в болница, като учителят е получил три огнестрелни рани. Направена му е операция. Името на нападателя засега не се разкрива, но се знае, че е ученик на същото училище. Стрелбата е станала само седмица преди края на учебната година. Според очевидци ако учителят не се бил намесил, щяло да има много повече пострадали.", "date": "2018.05.26", "title": "Ученик откри огън в училище в Индиана, обезвреди го учител"}
