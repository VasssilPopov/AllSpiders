{"url": "https://faktor.bg/bg/articles/sotsiolog-prezidentat-opitva-da-formira-nov-politicheskiya-dneven-red", "text": "Остри думи между премиера Бойко Борисов и президента Румен Радев сме чували и преди. По-скоро тази конфронтация има и личен характер. Това каза в предаването \"Още от деня\" по БНТ социологът Евелина Славкова по повод словесните престрелки между министър-председателя и държавния глава. Видно е, че президентът се е позиционирал в линия на остри критики към правителството и тази линия ще продължи до края на мандата му. Напоследък се забелязва, че президентът, който се радва на висок рейтинг, започва да губи рейтинга си от привържениците на ГЕРБ. Те започват да не го приемат като свой президент и да не го харесват заради тази остра конфронтация, заяви Славкова.  Президентът опита да формира някакъв политически дневен ред, какъвто според неговите правомощия освен с изказвания и интервюта много рядко може да се покаже, посочи още социологът. През избора на главен прокурор можеше да демонстрира, че има определени различни позиции във формирането на този дневен ред.  Във всяка една критика може да има нещо конструктивно, посочи политологът Страхил Делийски. В тази ситуация има два разказа. Единият е този на властта – всичко е ОК, вървим добре, има стабилност. Другият разказ е този на президента – има проблеми, хората не живеят добре. Тези два типа разкази за държавата имат еднакъв брой фенове в публиката. Двамата държавни мъже сякаш изговарят гласно това, което хората говорят помежду си, коментира Делийски. Двамата коментираха и инициирания от президента Румен Радев дебат за промени в Конституцията. Това е прекалено голяма крачка в и без това нестабилния ни политически процес. Добре е президентът да вкара повече разум в начина, по който действат институциите, а не в крайния документ, посочи политологът. За Конституцията сме чували хиляди пъти от различни политически играчи. Това е изключително тежък процес, който ще доведе до дребни политически игри, отбеляза Евелина Славкова.", "date": "2019.12.16", "title": "Социолог: Президентът опитва да формира нов политически дневен ред"}
{"url": "https://faktor.bg/bg/articles/ekspert-predlaga-plan-koyto-bi-osiguril-40-000-kub-m-voda-na-den-v-yaz-studena", "text": "Предлагаме реален план за излизане от кризата в Перник. Част от него беше предложена още на 7 ноември 2019 г. на сегашния кмет. Това каза за БНР инж. Атанас Русев, участник в двата експертни съвета в МРРБ, посветени на кризата с недостига на вода в яз. „Студена“. Tой обясни: „Нашата идея е да обединим всички води във Витоша, които знаем какви са – през последните 2 месеца ние сме направили обходни терени, проверили сме абсолютно всичко и считаме, че по тази линия можем да прекараме между 300 и 700 литра в секунда вода при това маловодие и те да стигнат до язовир „Студена“. Други части от плана ни са заети с други, допълнителни водоизточници, от които може между 100 и 200 литра в секунда да добавим в яз. „Студена“. Тази вода, за която говорим, е чиста, питейна, планинска вода“. Русев посочи, че сборно мерките биха осигурявали в язовира около 40 000 куб. м вода на ден. „Имам уверението, че на практика днес ще бъде получен отговор дали ще бъде приет нашият план, или не. Значи все още чакаме одобрение….“, посочи Русев. Той е категоричен, че голяма част от експертите във ведомствата се страхуват да поемат отговорност за действията си по време на криза, но подчерта: „Още 10 дни прогнозата ще е подходяща. В момента, когато стане студено, цялата тази вода ще замръзне в планината и наистина вече няма да има вода и никой не може да я докара, просто защото ще замръзне“. Експертът допълни, че помпите, с които се е отклонявала вода към Радомир „от 30 години не са спирали“, отклонявайки по 100 литра в секунда. Той допълни, че яз. „Студена“ е проектиран така, че да е осигурен дори при маловодия, и отдаде на „човешки фактор“ и „безхаберност“ настоящата криза. „Нормално в момента, ако всичко работеше, в язовира би трябвало да влизат нормално 4-500 литра в секунда. До това маловодие никога нямаше да се стигне“, каза инж. Атанас Русев.", "date": "2019.12.16", "title": "Експерт предлага план как да се запълни яз. \"Студена\""}
{"url": "https://faktor.bg/bg/articles/prezidenshata-hvali-chovek-na-borisov-nay-posle-burgas-sluchi-na-kmet", "text": "„С приятелки ходехме на „Старата фрегата“ лятото и гледахме чужденците. Имаше възрастни двойки от Германия, Сърбия, които слушаха валс. Тук беше пълно с чужденци и ние гълтахме от тяхната култура в онзи затворен социалистически ред“. Това сподели в ефира на радио Power FM съпругата на президента Румен Радев – Десислава Радева, и допълни, че именно за това за нея Бургас винаги е бил „башка град“, пише burgasnews,com. „Много съм щастлива, че най-накрая градът случи на кмет. Помните какво беше при предишния, Йоан Костадинов, нали“, призна Радева и допълни, че в момента Бургас е по-добър дори и в нещо толкова прозаично като коледната украса, а елхата тук е по-красива от тази в София. „Когато изляза от студиото, задължително ще мина и ще разгледам украсата, защото до сега съм я виждала само в интернет“, призна Десислава Радева. За нея едно от най-хубавите неща на президентството на Румен Радев е, че то е временно. В същото време е категорична, че няма да се замисли, а ще подкрепи съпруга си, ако той реши да се кандидатира за втори мандат.  „Това е тема, която още не е на дневен ред в семейството. Ние си даваме ясна сметка за всички плюсове и минуси, но ако той реши, заставам плътно зад него“, обясни Десислава Радева.", "date": "2019.12.16", "title": "Президеншата носталгично призна: За мен Бургас винаги е бил \"башка град\""}
{"url": "https://faktor.bg/bg/articles/rabotnitsite-kray-kozloduy-sa-zaginali-pri-padane-na-metalni-konstruktsii", "text": "Двама работници загинаха, а други двама пострадаха при инцидент на строителната площадка на хранилище за радиоактивни отпадъци край Козлодуй. Единият от пострадалите е транспортиран в болницата в Плевен, другият вече си e вкъщи. Инцидентът няма никакво отношение към радиоактивната и радиационна безопасност. Става въпрос за трудова злополука на строителен обект. Двамата работници, които са загинали, са попаднали под падащи метални конструкции, с които се укрепва изкоп за постройка, която е част от комплекса за съхранение на ниско и средно радиоактивни отпадъци.   Единият от пострадалите е в добро състояние, той е освободен, след като е прегледан в спешния център в Козлодуй. Другият е транспортиран за Плевен с ортопедични травми. Важното в случая е, че този инцидент няма никакво отношение към радиоактивната и радиационна безопасност, макар че обектът е на държавно предприятие \"Радиоактивни отпадъци\". Площадката, на която се строи това хранилище, се нарича \"Радиана\" и тя е в непосредствена близост до АЕЦ \"Козлодуй\". Няма обаче нищо общо с атомната електроцентрала. Хранилището все още не е построено. Договорът за неговото изграждане е подписан през 2016 г., а от 2017 година започват строителни дейности на площадката. В момента е строителен обект. Контролът за безопасността на труда и цялата дейност е на българо-немски консорциум, който отговаря за изграждането на хранилището. В него ще се съхраняват ниско и средно радиоактивни отпадъци, част от които ще идват от АЕЦ \"Козлодуй\", като дрехи, предпазни ръкавици, гащеризони и други материали, които се ползват в АЕЦ \"Козлодуй\", така също и материали, които се ползват от БАН и медицински заведения.", "date": "2019.12.16", "title": "Инцидентът край Козлодуй със загинали работници не застрашава радиационната безопасност"}
{"url": "https://faktor.bg/bg/articles/vzrivat-v-sgradata-na-posolstvoto-ni-v-cherna-gora-e-bil-umishlen", "text": "Умишлен взрив, заложен от конкуренти в ресторанта на първия етаж на сградата, в която е българското посолство в Подгорица - това е основната версия, по която работи полицията в Черна гора. Заведението  е едно от най-добрите в града и затова силите на реда допускат, че става въпрос за професионална конкуренция. В сградата, която е в центъра на града, са разположени и офиси на турската Зират банк, на местната Медиагруп и на строителната компания - собственик на зданието. Стъклените стени, които изобилстват в интериора му, са станали на сол.  Към 4 часа сутринта в дома на посланика ни Меглена Плугчиева се е задействала алармената инсталация на посолството. В него не е имало служители, така че никой не е пострадал. Посолството ни няма да плаща за нанесените щети, каза пред \"24 часа\" посланик Плугчиева. Тя е разговаряла със собственика на сградата и той е казал, че поема всички ремонти за своя сметка.", "date": "2019.12.16", "title": "Взривът в сградата на посолството ни в Черна гора е бил умишлен"}
{"url": "https://faktor.bg/bg/articles/otmeniha-chastichno-zaporite-varhu-bankovite-smetki-na-desislava-ivancheva-i-petko-dyulgerov", "text": "Апелативният специализиран съд отмени частично запорите върху банковите сметки на подсъдимите за подкуп Десислава Иванчева и Петко Дюлгеров, след като на предишното заседание беше отменен частично запорът и на Биляна Петрова. Разрешението за теглене на суми от сметките е до размера на минималната работна заплата от 560 лв. за всеки месец, но занапред, считано от влизане в сила на днешното определение на съда и не се отнася за минал период. На Петко Дюлгеров съдът разреши и еднократно теглене на 8 хил. лв. за операция на очите, предаде \"Дневник\". Отстранената кметица на район \"Младост\" Иванчева и заместничката й Петрова бяха осъдени на първа инстанция съответно на 20 и 15 години затвор по обвинение за подкуп от строителния предприемач Алексндър Ваклин, а Петко Дюлгеров - като посредник, получи 12 години. Случаят нашумя още с аресутването на двете жени, което бе ръководено от тогавашния шеф на специализираната прокуратура Иван Гешев, вече главен прокурор, и предавано наживо по телевизиите. Съдът обаче не освободи запорите върху имущество на Иванчева, сред които шест автомобила, за които тя каза днес, че не са нейни лични, а на други лица и фирми. Съдът назначи днес и съдебно-медицинска експертиза на Биляна Петрова, която да бъде извършена в болница \"Лозенец\". Тя представи епикриза за тежък поблем със слуха след оперативна намеса. Вещите лица трябва да установят дали е годна да участва пълноценно в процеса, тъй като в момента има затруднения да чува ясно . Съдът предостави на страните да се запознаят с получената втора графологична експертиза по искане на прокуратурата, която трябваше да установи чий е чуждият почерк в личното тефтерче на Десислава Иванчева. Според неофициална информация, графолозите стигнали до извод, че почеркът бил на подсъдимия Дюлгеров, който е обвинен като посредник в искането на подкупа. При първата експертиза е било изследвано изписването на буквите и заключението беше, че в тефтера има и почерк различен от този на Иванчева, но не беше установено на кого е. При новата експертиза графолозите са изследвали с цифрите и така стигнали до заключението. Адвокатите отказаха коментар докато не се запознаят с експертизата. Заседанието продължава с разглеждане на искането на Дюлгеров за промяна на мярката му за неотклонение в по-лека. И тримата подсъдими са под домашен арест.", "date": "2019.12.16", "title": "Съдът отмени частично запорите върху банковите сметки на Десислава Иванчева и Петко Дюлгеров"}
{"url": "https://faktor.bg/bg/articles/kursist-si-vzema-chasovete-po-kormuvane-dokato-e-v-chuzhbina", "text": "„През последните седмици стотици автошколи се свързаха с Института за пътна безопасност. Те не са съгласни с промените, касаещи учебната документация за подготовката на бъдещите шофьори. Според тях така би се създала предпоставка за корупционно поведение. Над 75 % процента от кандидат-шофьорите взимат изпита си от първия път, без да им е необходима допълнителна подготовка. В Европа абсолютно никъде няма толкова много часове практика, колкото искат при нас. Явно няма нужда от повече часове зад волана, но може би трябва да бъде променен самият изпит. Организацията и съдържанието трябва да е такова, че кандидат-водачите да бъдат принудени да учат по-добре”, заяви в ефира на „Плюс-минус” по Нова телевизия Богдан Милчев от Института за пътна безопасност. Той допълни, че на 14 януари ще се проведе най-големият национален протест на всички автошколи. „До преди няколко месеца г-н Милчев заяви, че автошколите са източник на корупция. Искам да чуя аргументи защо тези хора са против да има допълнителни часове за шофиране на тъмно, за извънградско кормуване. Обучението се прави по квартални улички, където развизат скорост до 30 км/ ч. Бъдещите шофьори не знаят какво е да караш със 100 км/ч. Бяха извършени проверки и ясно се видя, че се фалшифицират документи. Оказа се, че има случаи, при които се води, че един курсист си е взел часовете, а всъщност е бил в чужбина. Трябва да има по-добър контрол”, смята Владимир Тодоров от Асоциацията на пострадалите при ПТП. И двамата са на мнение, че инфраструктурата е много важна за пътната безопасност.", "date": "2019.12.16", "title": "Курсист си \"взема\" часовете по кормуване, докато е в чужбина"}
{"url": "https://faktor.bg/bg/articles/puskat-ot-zatvora-petimata-politsai-po-deloto-chorata", "text": "Върховният касационен съд днес излезе с решение за възобновяване на делото срещу петимата полицаи, осъдени за смъртта на Ангел Димитров - Чората. Той почина при полицейска акция на 10 ноември 2005 г. в Благоевград. За смъртта му бяха обвинени Мирослав Писов, Иво Иванов, Янко Граховски, Георги Калинков и Борис Механджийски. След 14 г., през април т.г. ВКС ги осъди на по 7 години затвор. Петимата, както и главният прокурор Сотир Цацаров, внесоха искане във ВКС за възобновяване на делото. Днес 5-членният състав отмени присъдата им и върна делото за ново разглеждане от нов състав на касационната истанция.", "date": "2019.12.16", "title": "Пускат от затвора петимата полицаи по делото \"Чората\""}
{"url": "https://faktor.bg/bg/articles/vapreki-reshenieto-na-vks-politsaite-obvineni-za-smartta-na-chorata-sa-oshte-v-aresta", "text": "Вече трети час Главна прокуратура  не е привела в изпълнение решението на ВКС – да пусне на свобода петимата полицаи, които бяха  обвинени и осъдени по делото за смъртта на Ангел Димитров – Чората. Това съобщиха пред Faktor.bg техни роднини. Чората почина при полицейска акция на 10 ноември 2005 г. в Благоевград.  Днес следобед 5-членен състав на ВКС отмени присъдата им и върна делото за ново разглеждане от нов състав на касационната инстанция. След 14 години протакане на делото, през април т.г. ВКС осъди по 7 години лишаване от свобода  Мирослав Писов, Иво Иванов, Янко Граховски, Георги Калинков и Борис Механджийски. Близки на бившите полицаи коментираха пред Faktor.bg, че нямат обяснение защо решението на ВКС за освобождаването им не е изпълнено веднага.", "date": "2019.12.16", "title": "Въпреки решението на ВКС, полицаите обвинени за смъртта на Чората  са още в ареста"}
{"url": "https://faktor.bg/bg/articles/obvinena-za-podkup-shefka-na-telk-se-varna-na-rabota-lekari-hvarliha-ostavki", "text": "Обвинената във вземане на подкуп шефка на ТЕЛК в Ловеч д-р Донка Минкова бе възстановена на работа, а в знак на протест срещу това решение няколко служители на службата подадоха оставки. Рано тази сутрин молба за напускане са подали трима лекари, двама технически сътрудници и една медицинска сестра. След напускането на тези 6 служители, работата на комисията в ловешката болница е пред спиране. Схемата за издаване на незаконни ТЕЛК решения в Ловеч бе разкрита в началото на годината. Тогава бе задържана шефката на комисията д-р Минкова, заедно с мъж, който е посредничил между пациенти и лекари. Участващите в схемата са били наблюдавани  цяла година преди това. След акцията от ГДБОП заявиха, че големият проблем е моралът на лекарите, които реално дават възможност на други лица, които нямат увреждания да се възползват от финансови средства незаконно.", "date": "2019.12.16", "title": "Обвинената за подкуп шефка на ТЕЛК Ловеч се върна на работа, лекари хвърлиха оставки"}
{"url": "https://faktor.bg/bg/articles/ikonomika-biznes-martin-dimitrov-zatvaryat-polovinata-balgarska-energetika-za-da-se-otvori-po-nasilstven-i-izkustven-nachin-myasto-za-belyane", "text": "„Жертват половината българска енергетика, за да създадат място за БелЯне.” Това казва в свой коментар пред Faktor.bg бившият депутат Мартин Димитров.  Той алармира, че остават две седмици, в които властта може да договори изключение за ТЕЦ-овете по Регламент 934.  „Края на декември мандалото пада. В противен случай всички ТЕЦ-ове ще се наложи да затворят към 2025 г., защото всякакъв вид доплащания ще са забранени. Властта е заровила глава в пясъка и смята да затвори половината българска енергетика, за да отвори, по насилствен и изкуствен начин, място за БелЯне. Други страни, като Полша, вече договориха своите условия, а България нищо. Ясно е, че се случва необратима трансформация, но това не пречеше, дори беше задължително, да се договорят и преходни периоди и компенсации”, предупреждава Мартин Димитров.", "date": "2019.12.16", "title": "Мартин Димитров: Затварят половината българска енергетика, за да се отвори, по насилствен и изкуствен начин, място за БелЯне"}
{"url": "https://faktor.bg/bg/articles/ikonomika-es-ogranichava-ulova-na-riba-v-cherno-more", "text": "Съветът на ЕС прие регламент за ограниченията на улова за някои видове в Черно и Средиземно море за следващата година.  За България и Румъния тези ограничения важат за видовете, познати като цаца и калкан. На риболовните кораби на Съюза се забранява да извършват каквато и да е риболовна дейност, включително трансбордиране, задържане на борда, разтоварване и първа тяхна продажба във водите на Съюза в Черно море от 15 април до 15 юни. Регламентът влиза в сила в деня след публикуването му в официалния вестник на Европейския съюз и ще се прилага от 1 януари 2020 г.", "date": "2019.12.16", "title": "ЕС ограничава улова на риба в Черно море"}
{"url": "https://faktor.bg/bg/articles/kultura-andrey-vrabchev-komunizmat-zhivee-vatre-v-nas", "text": "„Ако комунизмът беше умрял като социален експеримент, би трябвало новата социална тъкан да го разгради, да го усвои, разложи и той да изчезне. Той остава, обаче не е жив. Това, което остава след нас, са едни „нетленни“ останки, това са мумиите“, каза пред БНР скулпторът Андрей Врабчев, автор на инсталацията „Мумията на комунизма“, която бе поставена за час на мястото на бившия мавзолея в центъра на София през уикенда. Скулптурата представлява фигура, увита в черен найлон като в саван. Има и сърп и чук, които скулпторът умишлено е скрил, за да няма прекалено плакатно изражение. „От една страна като автор страня от политиката, от друга страна, като личност съм ангажиран и граждански, и обществено. Въпреки че позицията ми в изкуството е да не правя политическо изкуство, въпреки че има политическото послание, специално мумията – тя е най-съдържателна като чисто концептуална и скулптурна работа“, подчерта Врабчев. Инсталацията не е препратка към мъртвото тяло на лидера по принцип и мумифицираното тяло на Георги  Димитров, останало в мавзолея на това място в продължение на десетилетия, категоричен е творецът. „Макар че като политическа личност не го уважавам, по никакъв начин умрял човек или личност не е обект на това“, признава той. Цялата концепция лежи върху неговото наблюдение и усещане за т.нар. преход, който продължава вече 30 години. „Внушаването, че преход съществува означава, че той е нещо изолирано, а във времето и процесите няма статика. Както човек се ражда и остарява и всичко се променя. Опитът да се внуши, че има преход, че нещо се променя по този начин, е абсурден, тъй като това са процеси. За 90-те години се говори като за някакъв ужас на проява на демокрацията, паднал морал и т.н. Чакайте! Всички хора, активни през 90-те години, са най-истинският продукт  на комунизма. Те са оформени, възпитани, образовани от друга система“, изтъкна Врабчев. „30 години след промените България е единствената държава, в която прокуратурата е от сталински тип. Това мумификация ли е? Отношенията между хората, в бизнеса, в ежедневието, разчитането на „наши хора“, на „вратички“ в закона – даже те не са „врати“ в закона, а начин да функционира цялата система успоредно, паралелно. Ами това беше комунизмът – там всичко беше паралелно. И това остана като култура – да прескачаш, да нямаш отговорност – тези неща останаха като напластяване. Мисленето, че държавата е вездесъща, че пари се дават за нещо, че някой може изцяло да реши един проблем. Отсъства изцяло съзнанието за личната отговорност, за ролята на индивида в това да има демокрация, да има нещо различно. Това е мумията в нас. Аз затова казвам, че нашето съзнание и нашата култура са всъщност мавзолеят на тази мумия.“", "date": "2019.12.16", "title": "Андрей Врабчев: Комунизмът живее вътре в нас"}
{"url": "https://faktor.bg/bg/articles/dzhonsan-otpraznuva-pobedata-si-v-kompaniyata-na-mik-dzhagar", "text": "След историческата победа на своята Консервативна партия британският премиер Борис Джонсън реши да празнува с приятелката си Кери Симъндс. Той се появи на голямо парти, на което присъстваха куп знаменитости, съобщи Дейли Мейл, цитира Канал 3. В компанията на Джонсън победата му отпразнуваха още рок звездата Мик Джагър, принцеса Беатрис и бившия премиер Дейвид Камерън. Джонсън и неговата приятелка пристигнаха в частна резиденция в Лондон за коледно парти, организирано от руския магнат Евгений Лебедев. В същия костюм, с който изнесе своята триумфална реч на „Даунинг Стрийт“ 10, Джонсън се присъедини към купона с Боб Гелдоф, Дейвид Хаселхоф и Джемайма Голдсмит.  На партито присъстваха и други известни личности от политиката и шоубизнеса като актрисата Сейди Фрост, моделът Лили Коул и сестрата на премиера Рейчъл Джонсън, които до вчера не бяха се срещали с новата му приятелка.  Дейвид Камерън, който беше придружен от съпругата си Саманта, поздрави стария си приятел с победата на изборите.", "date": "2019.12.16", "title": "Джонсън отпразнува победата си на частно парти, организирано от руски магнат"}
{"url": "https://faktor.bg/bg/articles/sport-fbr-razsledva-135-tenisisti-za-cherno-toto", "text": "Федералното бюро за разследване на САЩ провежда масова акция за разбиването на мрежа за уговаряне на мачове и черно тото в тениса, съобщават немската телевизия ZDF. Според информацията под подозрение за участие в нелегалните дейности са 135 тенисисти от седем различни държави, включително и един играч от топ 30 на световната ранглиста. Името на нито един от тях не се назовава, но се прави уточнението, че тенисистът от топ 30 има три спечелени титли в кариерата си. Допълнителна информация по случая разкри главният прокурор на Белгия Ерик Бишоп, с когото да е свързали от ФБР. \"Става въпрос за мрежа, организирана от американската мафия, която се е разпростряла в седем страни и провежда високо интелигентни измами в огромни мащаби. В случая уникални са не само размерите на измамата, но и системата за манипулация на букмейкърските къщи. Понякога се правят стотици отделни залози с малки суми на уговорените мачове, като се поддържа постоянна връзка с тенисистка на корта. Всяка манипулация носи десетки хиляди евро печалба\", коментира Бишоп. Новината излиза първо в Германия, тъй като германски тенисист, участвал в схемата, първи се е съгласил да сътрудничи на разследващите. Разследването продължава в Испания, Белгия, Франция и САЩ, като се твърди, че е замесена и арменската мафия. \"Мафията е много добре структурирана, има хора, които отговарят за сметките в сайтовете за залагане, други, които перат парите и трети, които са в контакт с тенисистите\", допълни Бишоп.", "date": "2019.12.16", "title": "ФБР разследва 135 тенисисти за черно тото"}
{"url": "https://faktor.bg/bg/articles/sport-prekratiha-mach-v-ispaniya-zaradi-obidi-kam-ukrainski-futbolist", "text": "Мач от испанската втора дивизия беше прекратен заради нацистки скандирания към украинския футболист Роман Зозуля. Срещата между Райо Валекано и Албасете, където играе украинският нападател, беше прекратена при резултат 0:0 по решение на съдията, тъй като агитката на домакините скандираше \"Зозуля ти си нацист!\". В изявление на Футболната лига на Испания се изказва подкрепа към решението на съдията Хосе Антонио Лопес Тока, който преди това се е консултирал с двата отбора и те са подкрепили решението му като протест срещу неуважителното и обидно отношение. Срещата приключи преждевременно в 45-ата минута при нулево равенство, а секунди по-рано беше отстранен с червен картон Еди Силвестър от Албасете. 30-годишният украински национал изкара съвсем кратък период в Райо Валекано като преотстъпен от Бетис. Но феновете на Райо са известни като крайни комунисти и русофили, поради което не приеха патриотичната дейност на футболиста извън терена. Зозуля оказва финансова и морална помощ на украинската армия, която се бие в Донбас срещу руските части, маскирани като местно опълчение. Всичко това накара феновете от работническия мадридски квартал Валекас да го определят като човек с десни политически възгледи.", "date": "2019.12.16", "title": "Прекратиха мач в Испания заради обиди към украински футболист"}
{"url": "https://faktor.bg/bg/articles/vodniyat-rezhim-v-perni-se-zatyaga", "text": "Водният режим в Перник се затяга още повече. Хората ще имат вода веднъж на ден във времето от 16 до 22 часа, а в някои населени места в региона вода ще има през ден.  Причината за промяната е, че досегашният режим не е довел до почти никакво пестене на вода. Кметът Станислав Владимиров свиква Кризисния щаб.  Спецпрокуратурата се зае с причините, довели до водната криза в Перник. Министърът на регионалното развитие Петя Аврамова и министърът на околната среда Нено Димов ще бъдат разследвани за безстопанственост и престъпления по служба.", "date": "2019.12.16", "title": "Водният режим в Перник се затяга"}
{"url": "https://faktor.bg/bg/articles/nyakolko-institutsii-ne-mogat-da-sprat-nezakonen-stroezh-v-priroden-park-vitosha", "text": "Над година институциите се опитват да се справят с незаконен строеж в природен парк \"Витоша\", но неуспешно. Собственикът не само не премахва сградата и другите незаконни обекти, а дори напротив, продължава да надгражда построеното, алармира Нова ТВ. Още преди година и половина горските инспектори направили проверка. При нея са установени незаконни строителни дейности в обекта. Установено е изграждането на трегери, колони и изливане на бетон без съответните документи. Според собственика, който е чуждестранен гражданин, всичко е законно. „Аз купих мястото от българи, 1600 квадратни метра. Сградата не е нелегална. Сградата е от преди 40 години”, казва собственикът Селахатин Сахин. Сграда е имало, но не и с тези размери. Това са установили и институциите по веригата- община и екоинспекция. „Дружеството - собственик на имота, подаде при нас инвестиционно предложение за реконструкция на съществуваща сграда. Ние я прекратихме поради недопустимост спрямо плана за управление на природен парк „Витоша”, заяви младши експертът към РИОСВ-Перник Милица Фиданова. „Аз направих реконструкция, след като купих къщата. Къщата падна и трябваше да я оправя. Тя падна, какво да направя? Аз направих същата къща…”, категоричен е Сахин. „При една от проверките е установено, че господинът е премахнал едната плоча и част от стените и беше тръгнал да изгражда нови колони и пояси. Следователно това не е законно, тъй като няма съответните строителни книжа”, обясни инж. Агница Костова. Неколкократно институциите са издавали заповеди за спиране на строежа, но без резултат. „За съжаление, при всяко едно наше посещение на колеги и други проверяващи, се пише спиране на незаконните строителни дейности. Но човекът си продължава да си работи и възникват нови и нови неща”, заяви инж. Юлиан Антонов - главен експерт контрол по опазване на горска територия. При последното посещение новото е канализацията. Досега на собственика е наложена глоба само от служителите на природен парк „Витоша”, от общината са му издали заповед да отстрани незаконните обекти до средата на следващия месец. От екоинспекцията глоба не е наложена. По случая е сезирана и областната прокуратура в Перник, която е образувала досъдебно производство, разследването по което тече.", "date": "2019.12.16", "title": "Няколко институции не могат да спрат незаконен строеж в природен парк \"Витоша\""}
{"url": "https://faktor.bg/bg/articles/rodni-polititsi-polititsi-uvazhiha-v-sofiya-sluzhbata-za-vanshno-razuznavane-na-rusiya", "text": "Балканският вектор в процесите в ЕС или по-скоро българската линия и посока, понеже само българи участваха в тази руска конференция – това беше темата на международния форум „Примаковски четения” у нас. Такава ежегодна проява е за втори път в държава извън Русия (първата Армения, която де факто си е руска необявена колония с присъствие на руски войски в нея). Руският посланик Анаталой Макаров не без основание заяви, че очаква конференцията да стане и  . Събитието беше уважено не само от видни родни политици (например от БСП Кристиян Вигенин в качеството му на един от шефовете на парламента), но и от видни представители на правителството като вицепремиера Каракачанов, бившата вицепрезидентка Маргарита Попова и т.н. В поздравлението на вицепремиера и министър на отбраната се казва, че „Концепцията за многополюсния свят на акад. Примаков предполага световен ред, основан на баланс, с поглед към различни центрове на влияние, с множество модели на развитие”. Маргарита Попова дори изнесе и доклад. . Направи ми впечатление, че една от водещите фигури в конференцията въпреки възрастта му (75 г.) е армейският генерал Вячеслав Трубников – водещ разузнавач от КГБ, бивш техен резидент в няколко държави, бивш шеф на Службата за външно разузнаване на Русия, Герой на Русия и т.н., Доклад изнесе и Надежда Арбатова – водещ експерт на Руския съвет по международни отношения (неправителствена организация, но всъщност с учредители руски министерства, вкл. и това на външните работи. Външният министър Сергей Лавров е шеф на Попечителския й съвет, говорителят на Путин Дмитрий Песков – член на Президиума й). . Тези „четения” са наречени на името на починалия акад. Евгений Примаков – кодов  псевдоним „Максим” като един от най-добрите журналисти-разузнавачи на КГБ,  виден съветски и комунистически деец, в по-нови времена бивш руски министър на външните работи, бивш руски премиер, шеф на Руската Търговско-промишлена палата, учен-ориенталист и т.н. Примаков също като ген. Трубников е ръководил Службата за външно разузнаване на КГБ, Института по световна икономика и международни отношения и т.н. Ще отбележа, че Примаков често е гостувал в България. Той е Доктор хонорис кауза на Софийския университет «Св. Климент Охридски». През 2001г. е награден от Надежда Михайлова със «Златна лаврова клонка» на МВнР на Република България, а през 2010 г. Георги Първанов го удостоява с Почетния знак на Президента на Република България за личен принос във всестранното развитие на сътрудничеството между България и Русия. Примаков е известен с едноименната си геополитическа доктрина за многополюсния свят и ролята на посредничеството в него. (бел.: на троянските коне в другите центрове на влияние) Той беше сред най-интелигентните съветски и руски държавници. Затова личното ми мнение е, че той има значителен принос за ориентирането на България към ЕС и НАТО. От българска страна като съорганизатори официално се водят форум \"България - Русия\" и Института по лидерство към скандално прочулия се УниБИТ („Библиотекарския”). Но участието на редица родни политици подсказва, че всъщност проявата е съгласувана на междудържавно равнище. *Текстът е публикуван на фейсбук страницата на автора.", "date": "2019.12.16", "title": "Родни политици уважиха в София службата за Външно разузнаване на Русия"}
{"url": "https://faktor.bg/bg/articles/arestuvaha-narkodilari-prodavali-opasnata-droga-pika-do-hipermarket", "text": "При специализирана полицейска операция, в момент на предлагане на дрога на територията на хипермаркет в столицата, са задържани трима софиянци - двама 35-годишни и един - на 33 години, съобщиха от МВР. Служители на сектор \"Наркотици\" в ГДНП и колегите им от Пето РУ към СДВР, под наблюдението на прокуратурата, засекли тримата в два автомобила до магазина. При вида на полицаите те направили неуспешен опит да избягат. При последвалото претърсване в една от колите е открит кашон с 6 плика с тревиста маса, готови за продан - по предварителни данни веществото е нова дизайнерска дрога, наречена Пика, която е изключително агресивна и опасна, се подчертава в официалното съобщение. След претърсване в домовете на задържаните криминалистите намерили везна, вакуум машинка, бяло прахообразно вещество, реагиращо на кокаин, разпределено в различни разфасовки. И тримата са с криминални регистрации за взломни кражби и наркотици, като един от двамата 35-годишни е обявен за издирване с влязла в сила присъда. Според събраните до момента данни те са се занимавали с производство и разпространение на наркотици. По случая е образувано досъдебно производство, а материалите са докладвани на прокуратурата. С прокурорско разпореждане на двама от задържаните мярката за задържане е удължена до 72 часа, а издирваният е предаден на Главна дирекция \"Изтърпяване на наказанията\". Работата по документирането на престъпната им дейност продължава, уточниха от МВР.", "date": "2019.12.16", "title": "Арестуваха наркодилъри, продавали опасната дрога \"Пика\" до хипермаркет"}
{"url": "https://faktor.bg/bg/articles/apelativniyat-spetssad-zasedava-sreshtu-ivancheva-petrova-i-dyulgerov", "text": "Апелативният специализиран съд ще заседава днес по делото срещу Десислава Иванчева, Биляна Петрова и Петко Дюлгеров. Бившата кметица на район \"Младост\", предшественикът ѝ и заместничката ѝ бяха осъдените за поискан, но неполучен подкуп. Тримата бяха осъдени на първа инстанция, като Иванчева получи 20 години затвор, Биляна Петрова – 15 години лишаване на свобода, а Петко Дюлгеров като посредник –12 години затвор. На последното дело преди първия тур на местните избори през ноември, в които Иванчева участва като кандидат за столичен кмет, подсъдимите направиха опит да падне запорът върху сметките им. Тогава Иванчева мотивира искането с нуждата от ежедневни разходи. Дюлгеров се мотивира пред съда, че му предстои операция на окото, а Петрова, че заради запора не може да издържа непълнолетната към момента на задържането ѝ дъщеря. Апелативните спецмагистрати уважиха искането само на Петрова за осигуряване на средства в размер на минимална работна заплата месечно.", "date": "2019.12.16", "title": "Апелативният спецсъд заседава срещу Иванчева, Петрова и Дюлгеров"}
{"url": "https://faktor.bg/bg/articles/obshtestvo-ekspert-gripat-oshte-ne-e-doshal-drug-virus-razbolyava-v-sofiya", "text": "\"В момента в страните от европейския регион на Световната здравна организация само в две държави има умерено разпространение на грип - Грузия и Северна Ирландия. В България няма. Но в София вече има респираторен синцитиален вирус. Той е вторият почти толкова опасен за децата, колкото и грипният вирус\", съобщи пред БНТ професор Тодор Кантарджиев. Вирусът причинява инфекция на най-малките въздухоносни пътища на белия дроб. Миналата седмица са регистрирани два случая в София. Професорът обясни, че този вирус протича обикновено заедно с грипа, но сега го е изпреварил. Най-застрашени са недоносените деца, а инфекцията е опасна за деца до 5-годишна възраст и за много възрастни хора и трябва да има строги мерки. Той каза, че все още не е късно да си сложим противогрипна ваксина. \"Докато има отворени прозорци в градския транспорт, няма да има грип, или поне няма да има бурно разпространение на грипа\", категоричен беше професор Кантарджиев. Той препоръча да не се контактува с болни, кашлящи и кихащи, болните да си стоят вкъщи с маски, освен това да имат и хигиена на ръцете. Относно мръсния въздух в София професорът каза, че положението не е чак толкова трагично и въздухът не е толкова мръсен. Той посъветва, когато има мъгла, когато температурите са ниски и няма вятър в големите градове, да не се разхождаме дълго време и да използваме шал.", "date": "2019.12.16", "title": "Експерт: Грипът още не е дошъл, друг вирус разболява в София"}
{"url": "https://faktor.bg/bg/articles/lekarkata-pregledala-malkiya-aleks-v-pediatriyata-ima-bolesti-koito-ne-se-poddavat-na-lechenie", "text": "Хората разбраха, че, за огромно съжаление и на нас лекарите, има болести, които не се поддават на лечение. Скоротечни, бързи, в рамките на часове състоянието се влошава и те завършват фатално”. Това каза в студиото на Нова ТВ д-р Елена Георгиева – лекарката, прегледала 3-годишния Алекс в детската педиатрия в София. Проверката на агенция „Медицински надзор\" вече установи, че до смъртта на момченцето не се е стигнало заради лекарска грешка. „Има състояния, при които в 22:00 часа се предполага, че детето може да бъде лекувано у дома, в 02:00 часа, както е в случая с Александър, то трябва задължително да постъпи в болница. И беше прието в нашата. В рамките на часове състоянието се влошава до степен да се включи интензивно, а в следствие и реанимационно лечение. С мерките които предприехме, стабилизирахме състоянието му и го изпратихме в „Пирогов”, не с идеята, че той ще загине там, а, че ще продължи с лечението и то ще бъде по-адекватно към състоянието му в момента”, коментира д-р Георгиева и добави: \"Има ситуации, които за нас лекарите са не по-малко драматични, отколкото за хората, които ги преживяват”, каза лекарката. По думите й случаите на двустранна хеморагична пневмония в България са по 4-5 на година. „Случаят с 3-годишният Александър може да послужи за оздравяване на проблемите в системата”, смята още д-р Георгиева. „Трябва да се знае, че първият лекар, който може да помогне на детето, е личният лекар. Родителите трябва да му имат доверие. Малко обаче останаха личните лекари, които преди това са били педиатри. Това създава известно недоверие между родители и лекари, което кара родителите да търсят и за по-дребни поводи помощ от специалисти в болнични условия. Това натоварва болничната помощ”, посочи д-р Георгиева.   Според нея Педиатрията, в която има екип от отлични професионалисти, трябва да получи специален статут и това зависи от министъра на здравеопазването. Освен това, ако се погледне на тази болница като на специална и организацията й се промени, може да стане ядро на бъдещата детска болница, смята д-р Елена Георгиева.", "date": "2019.12.16", "title": "Лекарката, прегледала 3-годишния Алек: Има болести, които убиват за часове"}
{"url": "https://faktor.bg/bg/articles/detski-glas-podal-signal-za-bomba-v-sadebnata-palata", "text": "Сигнал за бомба в Съдебната палата в София. Детски глас съобщил в 8:55 ч на телефон 112, че в сградата има поставено взривно устройство, съобщи Нова телевизия. В момента служители на МВР проверяват сигнала. Междувременно магистрати, служители и граждани се евакуират от сградата. А тези, които имат насрочени дела за днес, не се допускат до приключване на проверката.  Това е поредният сигнал за бомба, който затваря Съдебната палата. Съдебната палата е една от най-честите мишени за фалшиви сигнали за бомба. Това пречи на правосъдието и на ден се отлагат по 300 дела.", "date": "2019.12.16", "title": "Детски глас подал сигнал за бомба в Съдебната палата"}
