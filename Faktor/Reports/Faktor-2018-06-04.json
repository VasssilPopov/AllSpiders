{"url": "https://www.faktor.bg/bg/articles/broyat-na-zaginalite-pri-izbuhvaneto-na-vulkana-fuego-dostigna-33-dushi", "text": "Броят на загиналите в резултат избухването на вулкана Фуего в Гватемала достигна 33 души в понеделник, след като спасителните екипи намериха още тела, предава AFP, цитирана от \"Фокус\". Давид де Леон, говорител на аварийната служба на страната, заяви, че още няколко тела са открити в развалините на селищата, лежащи на южния склон на вулкана, на където се е стичала магмата. Според неговите думи, един милион и 700 хиляди души са били засегнати от избухването в неделя, което е било съпроводено с отделяне на гъст прашен облак във въздуха и взрив, който е изпратил скални частици към населените места", "date": "2018.06.04", "title": "Броят на загиналите при избухването на вулкана Фуего достигна 33 души"}
{"url": "https://www.faktor.bg/bg/articles/novini/svyat/netanyahu-zagrizhen-iran-iska-da-unishtozhi-izrael", "text": "Целта на Иран е религиозна война в Близкия изток. Ислямската република трябва да напусне Сирия.  Това заяви премиерът на Израел Бенямин Нетаняху на пресконференция след разговори с канцлера на Германия Ангела Меркел в Берлин, информират \"Аарец\" и \"Таймс оф Израел\", цитирани от news.bg. Нетаняху е на посещение в Европа, за да убеди европейски лидери да притиснат Иран. Той предупреди, че Иран се стреми към унищожение на Израел, цитирайки коментари на върховния лидер на Ислямската република. Иран призовава за унищожението ни, но също така се стреми към ядрени оръжия, за да изпълни геноцидните си проекти, каза Нетаняху. Премиерът на Израел също предупреди за иранските усилия \"да превземе Близкия изток\". Присъствието на Иран в Сирия също трябва да безпокои Германия, смята той, подчертавайки, че шиитските милиции са там в опит да обърнат сунити в шиити. Това ще предизвика нова религиозна война, която ще тласне много бежанци към Европа, алармира Нетаняху.", "date": "2018.06.04", "title": "Нетаняху загрижен: Иран иска да унищожи Израел"}
{"url": "https://www.faktor.bg/bg/articles/novini/balgariya/-der-shtandart-rusiya-nikoga-ne-e-izpuskala-balgariya", "text": "\"Те си имат собствено товарно пристанище, хиляди паметници и дори държавен глава, който цял живот е летял руски изтребители. Инвестират тук толкова много, колкото в никоя друга източноевропейска страна (с изключение на Беларус), държат в джоба си поне четири от петте фракции в Народното събрание, а повечето възрастни хора в тази страна направо си припадат по тях. Да, руснаците са стъпили здраво в България. Поне 400 хиляди от тях притежават имоти по българското Черноморие, в планинските курорти или в столицата София. България е портата на Русия към ЕС\" - така започва статия на австрийския \"Дер Щандарт\", озаглавена \"Българската привързаност към големия брат Русия\". Авторът Маркус Бернат пише, че макар от 2004 България да членува в НАТО, а от 2007 да е част и от ЕС, Големият брат от другия бряг на Черно море никога не е изпускал страната от сферата си на влияние.\"Всяка информация, която се обсъжда в София, няма как до три часа да не бъде на бюрото на Владимир Путин\", е цитиран да казва бившият правосъден министър и лидер на партия \"Да, България\" Христо Иванов. По неговите думи, политическата сцена в България се дели не на ляво и дясно, а на проевропейски и проруски лагери. Енергийният сектор е най-важното стратегическо и икономическо поле за действие на руснаците в България. \"Газпром\" покрива нуждите на страната от природен газ, а \"Лукойл\" доставя нефт през собственото си пристанище в Бургас. И след като го преработи в гориво, го продава в собствената си верига от бензиностанции в цялата страна. \"Росатом\" пък планира изграждането на следващата атомна електроцентрала в България. Този проект ту напредва (когато социалистите от БСП дойдат на власт), ту буксува (когато управлява дясноцентристката партия на Бойко Борисов), пише авторът на статията. Самият Борисов маневрира доста предпазливо между Брюксел и Москва. Твърди се, че повечето български политици имат бизнес интереси с Русия, но симпатиите за Путин сред широки слоеве от българското население са политически капитал, който се опитват да осребрят както социалистите, така и националистите, коментира австрийският журналист и продължава: \"Докато несгодите обикновено се приписват на Запада и на прехода към дивия капитализъм, в колективното съзнание на българите Русия си остава Големият брат, помогнал им да се освободят от турско владичество и да положат основите на бъдещата си независимост. После, в годините на социализма, България живееше в икономическа симбиоза със Съветския съюз, а днес българите виждат в Путин лидера, който не се церемони с Брюксел и Вашингтон. В България Москва може да разчита на социалистите от БСП, на партията на бизнесмените ДПС и на нейния олигарх Делян Пеевски, на дясноекстремистката партия \"Атака\" и на популистката формация на бизнесмена Веселин Марешки, който иска да организира референдум за излизането на България от НАТО. А фактът, че премиерът Бойко Борисов не подкрепи новите западни санкции срещу Русия заради отравянето на Сергей Скрипал, със сигурност истински е зарадвал Кремъл. С други думи: двустранните отношения отново набират скорост, а разногласията от 2014 около замразяването на проекта \"Южен поток\" очевидно са забравени\", пише в заключение австрийският журналист Маркус Бернат.", "date": "2018.06.04", "title": "\"Дер Щандарт\": Русия никога не е изпускала България"}
{"url": "https://www.faktor.bg/bg/articles/ministar-zaharieva-pomoshtta-ni-kam-makedoniya-e-bezkoristna-i-iskrena", "text": "Подкрепата ни към Република Македония няма да приключи с шестте месеца на Председателството. България е безкористна и искрена в помощта си. Искаме всички наши съседи да са стабилни и проспериращи. Това обяви вицепремиерът по правосъдната реформа и министър на външните работи Екатерина Захариева, която прие делегация на Конституционния съд на Република Македония, водена от неговия председател Никола Ивановски.  На срещата присъстваха и председателят на Конституционния съд на Република България Борис Велчев, по чиято покана се осъществява посещението на македонската делегация, както и съдии от българския Конституционен съд, съобщиха от пресцентъра на МВнР.   „Радвам се, че мога да ви приветствам тук и благодаря на председателя Борис Велчев, че са отправили тази покана към Вас“, обърна се министър Захариева към българските и македонските конституционни съдии.  Тя подчерта, че през последните месеци се провеждат много срещи между представители на различните власти на Република България и Република Македония и сътрудничеството между двете страни се развива интензивно на различни нива. По думите на Захариева това е поредното доказателство за положителните резултати от усилията на правителствата на премиера Борисов и премиера Заев за изграждането на добросъседски и партньорски отношения между двете страни.  „Тръгнахме от много ниско ниво, но само за осем месеца успяхме да преодолеем някои от проблемите помежду си и да изградим истинско доверие. Това е добра основа и допълнителен стимул за активизирането на контактите между бизнеса и гражданите, които вече откликват на постигнатото на политическо ниво“, изтъкна първият ни дипломат.  Тя посочи като пример данните за сериозен ръст в двустранния стокообмен, най- високият за последните 10 години – 11 %, както и ръст в областта на туризма. Вицепремиерът Екатерина Захариева представи пред гостите си усилията, които България полага като председател на ЕС за европейската перспектива на страните от Западните Балкани. Тя припомни резултатите от Срещата на върха, на която страна ни бе домакин през май.   „Радвам, се че тази необратимост на европейската перспектива на Западните Балкани, за която работихме толкова много се случи и този приоритет ще бъде продължен и от следващите председателства на ЕС“, отбеляза министър Захариева.   По време на срещата Никола Ивановски представи структурата, устройството и компетенциите на ръководения от съдебен орган. Той изтъкна и доброто сътрудничество между Конституционния съд на Република Македония и колегите им от българска страна. „Като българин съм много горд от това, което правителството ни върши през последните месеци“, заяви председателят на българския Конституционен съд Борис Велчев, като изрази надежда започнатото от страната ни като председател на ЕС да бъде продължено и Република Македония да постигне членство в ЕС.", "date": "2018.06.04", "title": "Министър Захариева: Помощта ни към Македония е безкористна и искрена"}
{"url": "https://www.faktor.bg/bg/articles/novini/balgariya/rumen-radev-optimist-sam-za-balgarskata-ikonomika-tya-shte-se-osnovava-na-znanieto", "text": "Високите резултати на българските младежи в сферата на информационните технологии, математиката и програмирането ни дават надежда, че в бъдеще икономиката ни ще се базира все повече на знанието. Това заяви президентът Румен Радев на церемония на „Дондуков“ 2, на която бяха отличени победителите от финалния кръг на Международния конкурс по програмиране CodeIT, съобщиха от прессекретариата на държавния глава. Президентът беше домакин на церемонията по награждаването и патрон на заключителния етап на състезанието. Президентът връчи наградата на Мартин Копчев, възпитаник на Природо-математическата гимназия „Акад. Иван Гюзелев“, гр. Габрово, който спечели първото място в Международния конкурс по програмиране CodeIT 2018 година. В конкурса се включиха младежи с интерес в математическите алгоритми и състезателното програмиране, а до финала тази година достигнаха участници от България, Сърбия, Хърватия и Република Македония. „Вашите резултати ни изпълват с надежда и гордост. Българските участници представляват държава с население от седем милиона и въпреки това спорят за призовите места със световни сили в информационните технологии като САЩ, Русия и Китай“, заяви в приветствената си реч към победителите и гостите на събитието президентът. Държавният глава благодари на организаторите и всички партньори на международното състезание за подкрепата и за това, че стимулират интереса на младите хора към информатиката. „Вие работите по един изключително убедителен начин за мира, стабилността, свързаността, приятелството и партньорството в нашия регион“, подчерта Румен Радев.", "date": "2018.06.04", "title": "Румен Радев: Оптимист съм за българската икономика, тя ще се основава на знанието"}
{"url": "https://www.faktor.bg/bg/articles/novini/svyat/-alternativa-za-germaniya-natsizmat-e-e-i-ostava-nay-mrasnoto-neshto-ptiche-layno", "text": "Правителството на Германия осъди в понеделник опитите на съпредседателя на „Алтернатива за Германия“ (АзГ) Александър Гауланд да омаловажи ролята на нацистите в германската история и подчерта уникалния характер на Холокоста, пише израелското електронно издание The Jerusalem Post, цитиран от \"Фокус\". В неделя политиците нападнаха Гауланд, който е и един от съоснователите на АзГ и бивш член на Християндемократическия съюз (ХДС), след като по време на партийна сбирка той заяви, че „Хитлер и националсоциалистите са само птиче лайно през хилядата успешни години на германската история“. В понеделник десният политик отрече да е имал намерение да тривиализира нацистите и техните престъпления, но Щефан Зайберт, говорителят на канцлера Ангела Меркел, заяви, че е срамно член на германския парламент да прави такива коментари. „Нацисткият режим и престъпленията на Холокоста, извършени от нацисткия режим, са уникално, истинско престъпление срещу човечеството, в резултат от което са причинени неописуеми страдания на много страни, включително Германия“, заяви Зайберт. „Само, защото ние германците поехме вечна отговорност за случилото се – и всички германски правителства след първото на Федерална република Германия са съгласни – включително и сегашното – Германия отново успя да стане уважавана страна и добър партньор за другите държави и народи по света“, подчерта политикът. Нацисткият диктатор, коментира JPpost, продължава да е много чувствителна тема в Германия повече от седем десетилетия след смъртта му. Страната изгради своята следвоенна идентичност на принципа на запазването на паметта за шестте милиона евреи, убити от нацистите и ангажимент към съществуването на Израел. Гауланд обясни, че коментарите му не са разбрани и са изтълкувани грешно, като добави, че е изразил „пълното си отрицание“ към националсоциализма по време на речта, която е изнесъл пред младежката организация на АзГ на 2 юни. „За мен ‚птичето лайно‘ е и остава най-мръсното нещо – животински екскремент, с който сравних националсоциализма“, заяви той чрез съобщение. „Никога не съм имал намерение да тривиализирам или още по-малко да оправдавам престъпленията на криминалната система“, продължи Гауланд. Израелското издание припомня, че ръководството на „Алтернатива за Германия“ е изразило разочарование от действията на младежката организация на партията, чиито членове са пели строфи, които вече не присъстват в химна на Германия. Първата строфа, която гласи „Германия, Германия над всичко” (Deutschland, Deutschland über alles, über alles in der Welt) бе извадена от националния химн след обединението на ФРГ и ГДР през 1991 година. Гауланд предизвика критики и когато по време на предизборната си кампания заяви, че германците трябва да се гордеят с постиженията на войниците си по време на двете световни войни.", "date": "2018.06.04", "title": "„Алтернатива за Германия“: Нацизмът е най-мръсното нещо – птиче лайно"}
{"url": "https://www.faktor.bg/bg/articles/orban-privetstva-opita-na-vmro-dpmne-da-blokira-reshenieto-na-spora-za-imeto-s-gartsiya", "text": "Премиерът на Унгария Виктор Орбан, в свое видеопослание подкрепи усилията на най-голямата опозиционна партия в Македония да блокира решение на отдавнашния спор за името с Гърция. Той приветства отказът на ВМРО-ДПМНЕ да се огъне „под натиска от чуждите сили“, пише европейското електронно издание Euractiv, в материал, предаден без редакторска намеса. Хиляди демонстранти се стекоха в центъра на Скопие в събота в подкрепа на националистическата опозиция в страната и за да изразят несъгласието си с продължаващите преговори с правителството в Атина за намиране на решение на спора за името, което пречи на страната да влезе в НАТО и на надеждите й да се присъедини към ЕС. В своето изявление, Орбан, който също е член на ЕНП, похвали „мъдрите и смели лидери (на партията)... които не се пречупват под натиска от външни сили“. Преговорите между БЮРМ (Бивша югославска република Македония) и Гърция са в „напреднала“ фаза, като остава да се изчистят само някои технически детайли. Гърция иска споразумение за сложно име с географско и времево определение, което да бъде за вътрешна и външна употреба, за да се съгласи да подкрепи интеграцията на Македония в НАТО и ЕС. Вицепредседателят на Европейския парламент Димитрис Пападимулис заяви пред Euractiv, че почти всички европейски политически лидери и огромното мнозинство от европейските депутати, подкрепят усилията на премиерите Ципрас и Заев за окончателно разрешаване на 25-годишния спор. „ Нужно е име за всички употреби и истински промени, за да се сложи край на иредентизма и възможни бъдещи спорове“, заяви той. Гръцкото правителство настоява Македония да промени определени текстове с иредентистки характер от своята Конституция, за да е сигурно, че няма териториални претенции към гръцки територии. Това е нещо, което Елмар Брок (ЕНП), близък съюзник на канцлера Ангела Меркел, също поиска. В скорошно интервю пред Euravtiv, Брок отбеляза, че ще е добре за правителството на Скопие да разбере, че трябва да каже ясно на Гърция, че няма иредентизъм, който е „в основата на целия проблем“. Пападимулис, който е близък с гръцкия премиер Ципрас, отбеляза, че Орбан е „тъжно изключение“. „Орбан отново подкопава насърчаването на решения, които биха послужили на интересите на Гърция и Скопие и за стабилизацията на Балканския регион, а и за самата европейска перспектива на полуострова“. „Очаквам Жозеф Дол да потвърди своята позиция, защото „орбанизацията“ на ЕНП не само вреди на демокрацията и Европа, но и на самата ЕНП“, предупреди левият политик. През януари Дол е заявил пред европейското издание: „Надявам се да се намери взаимно приемливо решение и приветстваме възможността, която се отвори и която може да доведе до конкретни резултати“. Изявлението предизвика силни реакции в Атина, като правителството обвини най-голямата опозиционна партия Нова Демокрация, че води отделна политика по въпроса с европейското семейство. Не на „ерга омнес“ Правителството в Скопие може и да е съгласно на „ерга омнес“ (име за цялостна употреба) решение. Но, това не е случаят с президента на страната Георги Иванов, който е привърженик на предишното правителство на страната, оглавявано от националистическата дясноцентристка ВМРО-ДПМНЕ и за когото се смята, че е проруски настроен. Името, за което са се споразумели двете правителства, все още не е разкрито, но, на 3 юни гръцкият вестник Documento,gr съобщи, че премиерите на страните са се съгласили за името „Северна Македония“, което ще е за всички употреби. През януари Euractiv е писал, че ВМРО-ДПМНЕ на бившия премиер Никола Груевски се опитва да осуети преговорите. Като министър председател Груевски заемаше твърда позиция по въпроса за преговорите, които бяха замразени за дълги години. Християн Мицковски, настоящият лидер на партията, заяви в събота, че фракцията ще се противопостави на всяко предложение за конституционна промяна по отношение на името на страната и призова за предсрочни избори. Последва отговор от СДСМ (Социалдемократическия съюз на Македония), в който Мицковски бе обвинен, че върви по пътя на Груевски. „Визията на Мицковски е разделението и връщане към миналото. Мицковски трябва да разбере, че Македония има само една визия и тя е бъдеще на просперитет, икономически растеж и членство в Европейския съюз и НАТО“, написаха от СДСМ. На срещата ЕС – Западни Балкани в София, гръцкият премиер Ципрас заяви пред изданието, че позицията на опозиционните партии и в двете страни е „ключов проблем“. „И то не толкова за нас, колкото за вътрешната ситуация в нашата съседка, тъй като нашата позиция изисква конституционна промяна (в Македония), за което трябва квалифицирано мнозинство. Така че, да, това беше една от темите, която дискутирахме“, подчерта Ципрас. В Гърция опозиционната Нова Демокрация все още не е излязла с ясна позиция за включването на термина „Македония“ в новото име. Дясноцентристката партия обвини правителството, че води „тайна дипломация“ и в неделя вече заяви, че не е съгласна на никакво споразумение с БЮРМ, което включва „македонска идентичност или език“. Според правителството опозицията работи по две линии: едната, наложена от бившия премиер от Нова Демокрация Костас Караманлис, предполага географско определение преди името „Македония“, а другата е категорично отхвърляне на възможността „Македония“ да присъства в името. Вицепредседателят на гръцката опозиционна партия Адонис Георгиадис отбеляза в неделя, че фракцията няма официално да застане зад протестите (в сряда, 6 юни, из цяла Гърция ще се проведат нови демонстрации под надслова „Македония значи Гърция“ срещу включване на „Македония“ в новото име на БЮРМ – бел. „Фокус“), но депутатите и членовете могат „да участват по желание“. „Лидерът на Нова Демокрация Кириакос Мицотакис най-накрая трябва да реши за линията на своята партия: съгласен ли е с Жозеф Дол и Костас Караманлис или с фракцията на Орбан-Гиоргиадис?“, заяви Пападимулос от СИРИЗА пред Euractiv.", "date": "2018.06.04", "title": "Виктор Орбан приветства опита на ВМРО-ДПМНЕ да блокира решението на спора за името с Гърция"}
{"url": "https://www.faktor.bg/bg/articles/novini/balgariya/emanuil-yordanov-predlozhenieto-dans-da-vnedryava-agenti-pod-prikritie-v-chastni-firmi-e-negramotno", "text": "Законови промени предвиждат ДАНС да получи правото да внедрява агенти под прикритие в частни фирми, но без знанието на собственика. На какво се дължат промените и ще дадат ли резултат? \"Никакъв резултат няма да даде. Това предложение е неграмотно, продиктувано от некомпетентност. За да не знае работодателят за служителя под прикритие, то трябва и дейността на работодателя да бъде следена\", категоричен бе бившият вътрешен министър Емануил Йорданов.  В \"Денят ON AIR\" той отбеляза, че разследващите органи трябва да се научат да работят с пълния набор от разузнавателни средства, а не само с един от инструментите.  \"Когато сериозни неща се регламентират от подзаконни нормативни актове, то това води до нестабилност. Дейността на прикритите служители няма да бъде ясно регламентирана и ще създава възможност за злоупотреба със служебно положение\", подчерта бившият държавник. \"Предлага се нормативна промяна, която не е добре обмислена. Предполага се, че служителят на ДАНС трябва да кандидатства за отворена позиция и след това да бъде нает. Но когато един работодател наема някого, той сключва договор, че личната информация на фирмата няма да бъде разпространявана. Не е ясно как това внедряване ще става\", поясни изпълнителният директор на АИКБ Добрин Иванов. Според него не се знае и как ще бъде събирана информацията, как ще бъде съхранявана или унищожавана. \"Не трябва чак толкова много да се взираме в служителя под прикритие, а по-скоро защо управляващите правят нещо, което може да застраши правата на гражданите. След всички глупости, които се приеха в българското законодателство в последните 20 години – и това може да мине\", заключи Йорданов пред Bulgaria ON AIR.", "date": "2018.06.04", "title": "Емануил Йорданов: Предложението ДАНС да внедрява агенти под прикритие в частни фирми е неграмотно"}
{"url": "https://www.faktor.bg/bg/articles/novini/balgariya/dans-kategorichno-otkazva-da-bade-proveryavana-ot-byuroto-za-kontrol-na-srs-ta", "text": "ДАНС категорично отказва да изпълнява Закона за специалните разузнавателни средства (ЗСРС) и да дава възможност на Националното бюро за контрол на специалните разузнавателни средства (НБКСРС) да извършва подробни проверки в агенцията. Това става ясно от годишния доклад за дейността на бюрото, внесен в парламента от председателя му Бойко Рашков на 31 май, посочва Медияпул.Бг. През 2017 г. в структури на ДАНС бяха осуетени три проверки, а още по-тревожно е, че това вече е официална позиция на ръководството на Агенцията. Тя е обективирана в писмо, в което се сочи, че представителите на НБКСРС нямат достъп до материалите, на които се основава искането за използване на СРС\", се казва в документа, препратен от парламентарния шеф Цвета Караянчева в ресорната комисия за контрол на службите. В него Рашков категорично отбелязва, че \"отказът да се продоставят всички документи, свързани с използването на СРС, е равнозначно на възпрепятстване на държавния орган да упражни правомощията си по чл. 34е, ал. 4, т. 1 ЗСРС\". \"За случая е сезиран главният прокурор, но отговор на сигнала няма и до настоящия момент. Една от основните предпоставки за използване на СРС е наличие на данни за посочено в закон престъпление. Представителите на Бюрото са с достъп до класифицирана информация и имат право да проверят дали съдържанието на искането се основава на реални данни, дори те да имат секретен произход. В практиката до този момент са установени редица случаи на неправомерност именно поради липса на данни, които да послужат за законосъобразно използване на СРС\", обяснява шефът на Бюрото за контрол на СРС. Рашков заключва, че \"обратното становище, поддържано от ръководството на ДАНС, означава проверките да не се извършват пълно и обективно, а гражданите да бъдат лишени от право на защита от неправомерно ограничаване на свободите им със СРС, което е недопустимо\".", "date": "2018.06.04", "title": "ДАНС категорично отказва да бъде проверявана от Бюрото за контрол на СРС-та"}
{"url": "https://www.faktor.bg/bg/articles/novini/balgariya/dvama-s-opasnost-za-zhivota-sled-zverska-katastrofa-kray-lukovo", "text": "Двама души, пострадали при тежкия пътен инцидент в Искърското дефиле между селата Луково и Реброво, са ранени сериозно и са с опасност за живота. Единият от пострадалите е със сериозна мозъчна травма.  Стана ясно, че инцидентът е възникнал, след като тежкотоварен камион, пренасящ дървени трупи, е изсипал товара върху лек автомобил. Вследствие на това сериозно са пострадали водачът и пътникът в колата. Предполага се, че до инцидента се е стигнало заради недобре обезопасен товар.", "date": "2018.06.04", "title": "Двама с опасност за живота след зверска катастрофа край Луково"}
{"url": "https://www.faktor.bg/bg/articles/sadat-ostavi-v-aresta-socheniya-za-pomagach-na-kmetitsata-desislava-ivancheva", "text": "Специализираният наказателен съд остави без уважение молбата на Петко Дюлгеров и не измени мярката му в по-лека, за да може да лекува заболяване и да му бъде направена трансплантация на роговица, съобщава \"Дарик\". Дюлгеров беше задържан при акция за корупция заедно с бившия кмет на кв. \"Младост\" Десислава Иванчева и нейната заместничка Биляна Петрова. Петко Дюлгеров е считан за посредник при предаване и получаване на подкуп и беше задържан за постоянно в ареста, докато се води делото срещу него. \"Дюлгеров е с много влошено зрение, необходима му е трансплантация на роговица, която трябва да се направи в най-кратък срок\", каза пред медиите адвокат Мариана Тодорова.", "date": "2018.06.04", "title": "Съдът остави в ареста сочения за помагач на кметицата Десислава Иванчева"}
{"url": "https://www.faktor.bg/bg/articles/prevozvachite-iskat-referendum-za-izlizane-ot-es-ako-evropa-ne-gi-chue-za-paketa-mobilnost", "text": "Превозвачите у нас ще инициират национален референдум за излизането на България от ЕС, ако предвидените мерки в законодателния пакет за мобилност в ЕС бъдат приети, съобщи БНР. По-рано днес представители на българските превозвачи проведоха извънредна среща с министъра на транспорта Ивайло Московски, на която бяха обсъдени предложения за промени в мобилния пакет, който стана известен като пакета \"Мобилност\" или пакета \"Макрон\". След срещата Йордан Арабаджиев от Съюза на превозвачите съобщи пред общественото радио, че на срещата днес с ресорния министър целият транспортен бранш е информирал, че ако мерките, предложени от ЕК, се приемат в този вид, то българските превозвачи няма да имат друг избор, освен да инициират референдум за излизането на страната ни от ЕС. \"Ние ще бъдем принудени да работим против правилата, с които предварително ще бъдем обречени на фалит\", категоричен е Арабаджиев. По думите на превозвача браншът и транспортният министър отдавна са обсъдили всички предложения от българиста страна. Стана ясно и че компромисните текстове, които бяха поискани от еврокомисаря по транспорта, вече са внесени от българското правителство в работните групи.  Следва тези текстове да бъдат обсъдени. \"Но оттам насетне тези текстове не бяха възприети от Франция, Германия, Белгия и Холандия и ние сме притеснени, че въпреки всички компромиси, които правим, се отива в посока тези рестриктивни мерки да бъдат приети без оглед на мнението на голяма част от държавите в ЕС\", обясни още Арабаджиев. Според него не е нормално и не трябва да се допуска подход, с който един бизнес ще бъде изхвърлен чрез административни мерки. Превозвачът заяви и че евродепутатът Ангел Джамбазки е инициирал протест в Брюксел. Днес в 17 часа българско време в транспортната комисия към Европейския парламент ще се гласуват мерките по пакета \"Мобилност\". В тази връзка темата коментира и евродепутатът Андрей Новаков. По думите му е направено всичко възможно, така че мерките по мобилния пакет на ЕК да не бъдат приемани.  \"Буквално всичко възможно, което можеше да се направи, е направено. Буквално с всеки един колега, включително и с тези, които са абсолютно непреклонни спрямо тяхната позиция, им е отделено достатъчно внимание. Единствената дума, която описва това, което се случва е ЕП, е опълчение. Всичко се променя постоянно. Първоначално имахме пълната подкрепа на колегите от Централна Европа. Сега се наблюдава разколебаване. Имаме проблеми и с позицията на колегите от Италия, тъй като явно политическата нестабилност в страната им пречи да координират своите позиции\", обясни Новаков. Той е и категоричен, че ако мерките се приемат в сегашния им вид, българският бизнес ще бъде изправен пред катастрофа. \"Ако минем на вариант Б, това означава, че трябва да блокираме досието в Съвета, така че неговото прилагане да отнеме толкова време, че да изтече мандатът на ЕК\", обясни евродепутатът. На срещата в транспортното министерство превозвачи заявиха, че очакват официалната позиция на министър Московски и българското правителство да бъде чута от Европа.", "date": "2018.06.04", "title": "Превозвачите: Референдум за излизане от ЕС, ако Европа не ни чуе!"}
{"url": "https://www.faktor.bg/bg/articles/karakachanov-balgariya-tryabva-da-ima-po-tvarda-pozitsiya-za-prevozvachite", "text": "Крайно време е да излезем от тази приспивна песен, че в Европа ни третират като равни. Без абсолютно никакво основание ни принудиха да закрием първите четири реактори на АЕЦ „Козлодуй”. Фаза две – може да участваме в „Северен поток 2”, а в „Южен поток” не може. Тук става въпрос за оборот на българските фирми от 14 млн. лв. годишно. В бюджета на България това е третото перо след енергетиката и туризма. И никой не го интересува това. Крайно време е да излезем от този дълбок сън”, заяви в студиото на „Здравей, България” вицепремиерът и министър на отбраната Красимир Каракачанов.   И видя решението на проблема в по-твърдата позиция на България. „Ако ние продължаваме да се държим мило и любезно, и разбиращо, и да ги молим, няма да стане. Световната история не познава случай голяма и силна държава да се е трогнала от воплите и от интересите на по-малка държава, освен ако няма интерес за нещо друго”, каза още Красимир Каракачанов. „Руското правителство подкрепя българските превозвачи. Те си плащат данъците в България и хранят над 100 000 души. Целта е много проста – тези 14 млн. лева да отидат в джобовете на някои други външни компании. Когато тези български компании фалират, тези шофьори ще останат на улицата. Всъщност, няма да останат на улицата. Тези международни компании ще се опитат да ги пренаемат и така още няколко десетки хиляди българи ще се преселят от България в чужбина. А това не е добре за България”, категоричен беше вицепремиерът. Относно отношенията ни с Русия, Каракачанов заяви: „Аз не съм русофил. Но България има нужда от развиване на отношенията си с Русия, защото ние сме съседи през Черно море. В областта на енергетиката ние трябва да съживим отношенията си. Аз няма да сваля българската авиация на земята, защото някой решава, че щом е руска няма да използваме. Голямата опасност за националната сигурност за България не е от Русия, а се нарича ислямски радикализъм и тероризъм. Нещо, което продължава да залива Европа, а ние продължаваме да го подценяваме”.", "date": "2018.06.04", "title": "Каракачанов: България  трябва да има по-твърда позиция за превозвачите"}
{"url": "https://www.faktor.bg/bg/articles/ikonomika/biznes/proizvoditeli-80-ot-plodovete-i-zelenchutsite-na-balgarskiya-pazar-sa-vnos", "text": "Назрява бунт в черешовите градини. В Пловдивско производителите са готови да въстанат, заради това, че продукцията им се изкупува за стотинки, а килограмът на пазара стига до 6 лева. Тази информация ни провокира да проверим защо все по-често ядем скъпи плодове и зеленчуци, каква част от тях са български и каква - внос. Според производителите 80% от плодовете и зеленчуците на пазара са внос. Според контролните органи вносът е по-малък – около 55-60%. И все пак голяма част от продукцията, която достига до трапезата ни идва от Гърция, Турция, Румъния, Албания, Полша и Македония. Според бранша, за последните 20 години производството на някои плодове и зеленчуци намалява 10 пъти. На борсите гръцките плодове и зеленчуци са доста по-евтини. При килограм домати разликата е около 0.70 лв. на едро, а при краставиците – около 0.50 лв. Второ качество ли е продукцията, която идва отвън, и защо търговци предлагат вносни плодове и зеленчуци като български? „Вкусовите качества на нашата продукция са много високи – няма нищо общо с гръцката. В момента цените са такива заради самото начало на стоката – няма големи количества, но след 7-10 дни цените ще са много различни от тези, които виждате в момента”, коментира Слави Николов – търговец.  „Има държави с големи субсидии, ние не сме богата държава да даваме високи субсидии на стопанствата – и все пак хората ги предпочитат”, казва Иванка Запрянова – потребител.", "date": "2018.06.04", "title": "Производители: 80% от плодовете и зеленчуците на българския пазар са внос"}
{"url": "https://www.faktor.bg/bg/articles/ikonomika/prevozvachite-opitat-na-zapadnite-strani-da-falirat-biznesa-ni-mozhe-da-uspee", "text": "„Наясно сме, че пакетът „Мобилност” е обмислен много добре от нашите западни партньори – Франция, Германия, Белгия, Холандия. Техният стремеж да фалират един добре работещ бизнес в страните от Източна Европа може и да успее в един момент”. Това каза в ефира на „Здравей, България” изпълнителният директор на Съюза на превозвачите в България Йордан Арабаджиев. Той коментира още, че срещу мерките, познати като закона „Макрон”, ще трябва да се води много тежка битка. И подчерта, че българските превозвачи могат да разчитат на подкрепата на правителството ни. „Много малко обаче зависи от него и се надяваме да търсим партньори и съмишленици”, каза още Арабаджиев. Той подчерта, че българските превозвачи са готови на протести в Брюксел и на други места в Европа, ако бъдат окончателно приети мерките от пакета „Мобилност”. Те предвиждат намаляване продължителността на командировките, пренощуване на шофьорите само в хотели и мотели и др. Според бизнеса подобни рестрикции биха довели до фалит на много фирми, и то само след няколко години. „Предполагам, че проблемът няма да се реши до края на тази година. Обезпокоителното е, че разчитаме на политическо решение”, коментира Мадлен Кавръкова, юридически консултант на Съюза на превозвачите у нас.  Според нея текстовете са „дълбоко некоректни” и не се разглеждат основните аргументи на България.", "date": "2018.06.04", "title": "Превозвачите: Опитът на западните страни да фалират бизнеса ни може да успее"}
{"url": "https://www.faktor.bg/bg/articles/britanskite-kompanii-tarsyat-vazmozhnosti-za-proizvodstvo-v-strani-chlenki-na-es", "text": "Европейската банка за възстановяване и развитие организира специален форум за представянето на България като място за инвестиции. В Лондон страната ни ще бъде представена от заместник-министъра на икономиката Александър Манолев и представители на водещи бизнес сектори. Форумът \"Развиваща се Европа: Перспективата пред България\" ще срещне българския бизнес с потенциални партньори не само от Великобритания, но и от други европейски държави. Това заяви пред БНР заместник-министър Манолев.  Страната ни ще бъде представена в три панела според отделните бизнес сектори, а именно \"секторите автомобилостроене, информационни и комуникационни технологии и услуги\", уточни той. Британските компании искат да останат на европейския пазар след Брекзит \"и търсят да разкрият възможности за производство в страни-членки на ЕС\", добави той.", "date": "2018.06.04", "title": "ЕБВР организира специален форум за представянето на България като място за инвестиции"}
{"url": "https://www.faktor.bg/bg/articles/pechalbata-na-bankite-spada", "text": "Печалбата на банките намалява на годишна база за трети пореден месец, показват данните на БНБ към края на април, цитирани от \"Капитал\". В края на април тази година печалбата на банковата система е в размер на 396.5 млн. лв. На годишна база намалява с 4% (или с 16.5 млн. лв.) при спад със 7.64% през март и 2.5% през февруари. Това се случва в условията на ускоряващо се кредитиране, но при ниски лихви. Така основният източник на доход за банките остава с негативен принос за финансовия резултат. Нетният лихвен приход към края на април е с 3.1% по-малко спрямо година по-рано, или с 27.7 млн. лв., достигайки 864 млн. лв. Въпреки на практика подобряването на приходите от лихви основната причина за размера на този доход – ниските лихви по кредити, все още е валидна в пълна степен. Това не може да бъде преодоляно и с увеличаващото се кредитиране. Кредитите на годишна база показват растеж във всички сегменти. Жилищните растат с 12.6% до 9.996 млрд. лв., а потребителските - с 4.4% до 9.2 млрд. лв. Кредитирането допринася за видимия ръст на другия източник на приходи за банките – таксите и комисионите. Те донякъде компенсират спада в лихвения доход. През април приходите от тях се увеличават с 5.9% годишно, или с 18.3 млн. лв. до 328.2 млн. лв. Продължават да намаляват и разходите за обезценки – през април годишното им свиване е 19%, или с 30.6 млн. лв. по-малко и са били 131.3 млн. лв.", "date": "2018.06.04", "title": "Печалбата на банките спада за трети пореден месец"}
{"url": "https://www.faktor.bg/bg/articles/5-kultovi-zavedeniya-shte-izcheznat-ot-yuzhniya-plazha-na-slanchev-bryag", "text": "5 заведения на Южния плаж в Слънчев бряг ще бъдат премахнати, тъй като съществуването им е абсолютно незаконни - построени са без одобрен проект и разрешително, и не гарантират безопасността на посетителите. Това обяви пред журналисти в Бургас вицепремиерът Валери Симеонов. Става дума за 5 култови заведения от комплекса \"Какао бийч\", сред които са прочутото \"Бедрум\", едноименното \"Какао бийч\", \"Дъ Уан\" и \"Кубанита\". Според Симеонов в курортния комплекс има построени общо 11-12 сгради, които не са категоризирани. \"Ако нещо с тези молове, както са се кръстили, стане, не дай си боже, тези огромни метални конструкции паднат и смачкат 20-30 души, тогава ще разберете за какво става въпрос, ще разберете защо съм се фиксирал върху тях. Те са абсолютно незаконни. Съгласно Закона за устройство на територията (ЗУТ) след като имаш 200-300 човека, обектът трябва да е 1, 2 или 3-та категория. А това са 4000 човека, по 4000 билета входни такси са регистрирани. И още нещо - има и бариера на общински път, незаконни паркинги, навеси. Там просто е на принципа решил Маджо, Брендо ли е и си направили каквото искат\", аргументира се той, цитиран от dir.bg. За събарянето на въпросните заведения Валери Симеонов подал сигнал до министъра на регионалното развитие Николай Нанков преди седмица-две. Според него процедурата по събарянето им вече била задвижена, защото обектите не покриват елементарните изисквания на ЗУТ и не гарантират сигурността на посетителите им. Вицепремиерът не пожела да коментира дали въпросните заведения попадат в одобрената от Министерството на туризма схема на преместваемите обекти.", "date": "2018.06.04", "title": "Събарят 5 култови заведения на \"Какао бийч\" в Слънчев бряг"}
{"url": "https://www.faktor.bg/bg/articles/gazprom-razvarza-kesiyata-otpusna-kredit-ot-nad-2-mlrd-evro-za-turski-potok", "text": "Руският държавен концерн \"Газпром\" е предоставил кредит от 2.142 млрд. евро на компанията оператор на проекта \"Турски поток\" - \"Саут стрийм транспорт\" (South Stream Transport), съобщи Reuters. Първоначално газопроводът ще бъде финансиран от \"Газпром\", а впоследствие - чрез емитиране на проектни облигации.  Заемът се отпуска за попълване на оборотните средства и е с лихва от 3.98%, която може да бъде преразгледана по искане на една от страните. Крайният срок за връщането му е 30 декември 2023 година. В края на май \"Газпром\" и правителството на Турция подписаха протокол за сухопътния участък на транзитната линия на газопровода \"Турски поток\" за доставки на руски газ до европейските потребители. Месец преди това бе завършена морската част от тръбопровода. В допълнение към протокола \"Газпром\" и турската \"Боташ\" (Botas) сключиха споразумение за основните условия и параметри за строителство на участъка. Подписаните документи позволяват да се премине към практическите стъпки по изпълнението на проекта. Със строителството на сухопътния участък ще се заеме съвместната проектна компания ТюркАкъм газ ташима (TurkAuim Gaz Tasimsa A.S.), която ще бъде създадена на паритетна основа.", "date": "2018.06.04", "title": "Газпром развърза кесията - отпусна кредит от над 2 млрд. евро за \"Турски поток\""}
{"url": "https://www.faktor.bg/bg/articles/ikonomisti-ako-kihne-evrozonata-nie-hvashtame-pnevmoniya", "text": "Обикновено, като кихне еврозоната, ние хващаме пневмония. Така шеговито коментира  доц. Даниела Бобева от Икономическия институт към БА представения доклада за икономическото развитие и политиките в България за 2018 г., посветен на на 10-годишнината от началото на финансово-икономическата криза, съобщава Канал 3. Тя даде пример в посока на констатацията с неизпълняващата се до този момент прогноза за ръст на германската икономика, при положение, че страната е основен икономически партньор на България. В момента икономиката ни трупа дисбаланси, заключи бившата вицепремиерка в кабинета \"Орешарски\", като посочи, че рисковият фактор за тях се наблюдава в лицето на имотния пазар, ръста в строителството и неефективните публични разходи. Буфери за справяне с икономическата криза се оказват еврофондовете. Други фактори на стабилност са членството на страната във валутния борд и проактивната политика на БНБ, която единствена провела антициклични мерки в банковия сектор. Най-пострадал от глобалната икономическа и финансова криза е трудовият пазар, сочи докладът. Вместо преструтуриране обаче, каквото на практика се е случило в Прибалтийските държави, у нас работната сила е била пренасочена към сектора на услугите и сектори с ниска добавена стойност в икономиката. Първата теза, която се засяга в доклада, е че българската икономика е щяла да изпадне в криза дори и без глобалната криза. \"Защо щеше да има криза? Първо, защото кризата се предшестваше от един изключително висок икономически бум с характеристики на неустойчивост, които предвещаваха криза. В макроикономически план нашата икономика беше сред най-дебалансираните в ЕС преди кризата\", коментира доц. Бобева. По думите й инвестициите в страната са 28% от БВП и делът на пасивите по финансовата сметка на платежния баланс беше 33%, което също е много. Първите ефекти от кризата са свързани със свиване на външните инвестиционни потоци от 28% до 6,5% и то в рамките на година. Доц. Бобева посочи, че още преди 2008 г. започна забавяне на икономическия растеж. Свиване на външното търсене, повишаване на вътрешнофирменото кредитиране. Обективно - българската икономика се справила сравнително по-добре с глобалната финансово-икономическа криза. В по-съществена степен беше засегната промишлеността и строителството, отколкото услугите. По думите й българската икономика е показала известна гъвкавост, въпреки че ние сме една от малкото държави, които не проведоха никаква антикризисна политика и без каквато и да било държавна помощ за финансовия сектор. От 28 държави само Полша не е засегната от кризата, защото е акцентирала на индустриализацията, докато в България е продължил периодът на деиндустриализацията. 60% от реалния ни сектор получава външно финансиране. Тоест, ние сме в по-голяма степен зависими от външно финансиране, отколкото от вътрешния финансов сектор, казват икономистите от БАН и проблемът е в самата структура на икономиката, смята доц. Бобева. От Икономическия институт към БАН обаче не са против плоския данък.", "date": "2018.06.04", "title": "Икономисти \"шеговито\": Ако кихне еврозоната, ние ще хванем пневмония"}
{"url": "https://www.faktor.bg/bg/articles/wizz-air-obmislya-novi-poleti-ot-i-do-balgariya", "text": "Авиокомпанията \"Wizz Аir\" продължава експанзията си в Европа и ще предложи нови полети от летищата София и Варна. Това обяви за Нова ТВ главният й изпълнителен директор Йозеф Варади. Той отказа да коментира кои ще са новите маршрути, но прогнозира сериозно нарастване на пътуващите от и към България, както и годишен ръст на бизнес показателите на компанията от 15%. „Нашата стратегия е не да крадем пътници от останалите авиокомпании, а да създаваме условия все повече хора да имат възможност да летят и да го правят с нас”, поясни Варади. По думите му мениджмънтът на \"Wizz Аir\" продължава битката си с ръководството на Летище София пътуващите с нискотарифната авиокомпания да бъдат обслужвани на Терминал 2. „Летищните такси на двата терминала са еднакви, но нас не ни беше дадена възможността да работим на новия терминал. Обслужването на стария не е толкова добро”, коментира главният изпълнителен директор на авиокомпанията. За да компенсира нарастващите цени на авиационното гориво така, че да не се отрази на стойността на билетите, \"Wizz Аir\" въвежда нови технологии при управлението на полетите. В основата на стратегията за поддържане на по-ниски тарифи е купуването на по-ефективни самолети. Днес авиокомпанията отпразнува 100-ия си самолет „Аirbus”, а до 2026 г. ще има над 370. След пет години 75% от предлаганите места от Wizz Air ще са на борда на новия модел „Airbus A321”. Друга промяна ще стартира през 2019 г., когато авиопревозвачът ще получи първите от общо 256 самолета „Airbus A320neo”, чиито двигатели от следващо поколение ще донесат още 10% намаление на разходите и съответно ще позволи на компанията да остане конкурентна на пазара на нискотарифните полети.", "date": "2018.06.04", "title": "\"Wizz Аir\" обмисля нови полети от и до България"}
{"url": "https://www.faktor.bg/bg/articles/arestuvaha-balgarki-v-gartsiya-rabotili-na-cherno-kato-medsestri", "text": "9 жени в болница в Атина са били арестувани за нарушаване на закона за предоставяне на услуги на пациенти. Две от тях са българки, шест грузинки и една гъркиня. Установено е, че са упражнявали професията, без да имат необходимия лиценз и диплом за това. Задържаните са откарани в Районната прокуратура Атина. Очаква се да им бъдат наложени административни глоби и санкции. Според информация всички чужденки, които работят в болници практикуват незаконна дейност или са настанени на работа от незаконни бюра по труда. Всяка болница разполага със списък от определен брой нощни сестри, между които разбира се, че има и чужденки. Извънредни дежурни сестри работят на половин цена и са предпочитани от близките на пациентите, съобщи \"Български новини\". От 40 до 50 евро за смяна от осем часа варира заплащането на фалшивите болнични сестри като от тази сума се приспада и съответната комисионна или на агенцията, намерила работата. Тарифата се увеличава драстично през уикенда и почти се утроява за съботната вечер. Почти двойно е заплащането за сестрите, работещи легално. По-точно тяхната надница е 78 евро брутно възнаграждение за смяна от осем часа, което означава 36,40 евро нето след удръжките и осигуровките. Според Националното сдружение на спешните медицински сестри непосилното данъчно облагане в този бранш е извън всякаква логика и държавата губи от неплащането на осигуровки от черния труд, който предлагат нелегалните чужденки около 1800 евро за всеки 25 отработени дни.", "date": "2018.06.04", "title": "Арестуваха българки в Гърция, работили на черно като медсестри"}
{"url": "https://www.faktor.bg/bg/articles/mazh-opita-za-podpali-kmetstvoto-v-selo-shiroko-pole", "text": "Мъж се опита за подпали кметството в кърджалийското село Широко поле. Той запалил кашон в коридора на първия етаж на кметството в кърджалийското село и само бързата реакция на служители предотвратила разрастване на пожара, съобщи БНР. Мотивите за деянието са в процес на изясняване. Извършителят е задържан, както и негов приятел, защото се нахвърлил с обиди и ругатни към полицаите.", "date": "2018.06.04", "title": "Мъж опита за подпали кметство"}
{"url": "https://www.faktor.bg/bg/articles/novini/svyat/vselenskiyat-patriarh-vartolomey-i-tsipras-sa-obsadili-kazusa-s-makedonskata-tsarkva", "text": "Църковният аспект на проблема между Македония и Гърция е била една от темите, по които са разговаряли премиера на Гърция Алексис Ципрас и Вселенският патриарх Вартоломей на тяхната 80-минутна среща в премиерската палата, предава македонската редакция на Радио „Свободна Европа“, като се позовава на информация от МИА. Ципрас е изказал похвали за усилията на Вселенската патриаршия да намери решение на проблема, докато Вартоломей заяви, че църквата работи за всеправославно обединение и сътрудничество. „По отношение на църквата на Скопие, въпросът за който споменавате е в рамките на каноничните задължения на Вселенската патриаршия да се опитва да отстранява разколите, където и да се случват и да работи за всеправославно обединение и сътрудничество, каквото правим през всички тези години“, заяви първосвещеникът.", "date": "2018.06.04", "title": "Вселенският патриарх Вартоломей и Алексис Ципрас  са обсъдили казуса с Македонската църква"}
{"url": "https://www.faktor.bg/bg/articles/evrodeputat-zove-tayani-i-borisov-da-sprat-ubiystvoto-na-balgarskata-krava-penka", "text": "Съдбата на българската крава Пенка предизвика възмущение и тревога в Страсбург и Брюксел. Днес ветеринари взеха кръвни проби от животното, след което ще се реши дали то да бъде умъртвено, съобщава NOVA. Случаят беше отразен от десетки водещи медии по света, включително AFP, Die Welt, The Independent, The Telegraph, BBC, Россия сегодня и дори от The India Today в Индия, където хиндуистите почитат кравите като свещени животни. Бременната крава може да бъде \"осъдена на смърт\" след като прекоси границата на Европейския съюз. Пенка, която трябва да роди след около три седмици, напуснала стадото си край българското село Копиловци и преминала на територията на Сърбия. Впоследствие животното е върнато на неговия собственик Иван Харалампиев, когото сръбските ветеринари уверили, че кравата е в добро здраве. Само че с преминаването на територията на държава извън ЕС Пенка е нарушила европейските правила и според българските власти трябва да бъде умъртвена. „Не трябва да решаваме”, заявява пред AFP ветеринарният експерт Любомир Любомиров. „Ние само прилагаме правилата, които идват от Брюксел.” Джон Флак, консервативен евродепутат, обаче писа до премиера на България Бойко Борисов и на президента на Европейския съюз Антонио Таяни да се занимаят с проблема с Пенка. „Със сигурност това е случай, при който прагматизмът трябва да надделее над стриктното зачитане на правилата”, смята той. Насоките на Европейската комисия са категорични, че кравите трябва да се представят на гранични пунктове с документи, удостоверяващи, че са здрави. Започна петицията до Европейския парламент да се направи изключение от правилата за Пенка. До момента са събрани над 9000 подписа при необходими 2500. „Ние вярваме, че случаят с Пенка отразява липсата на състрадание от страна на служителите на ЕС към обикновените хора, като собственика на кравата, който е силно разстроен”, пише в петицията.", "date": "2018.06.04", "title": "Евродепутат: Таяни и Борисов да спрат убийството на българската крава Пенка"}
{"url": "https://www.faktor.bg/bg/articles/rumen-ovcharov-koruptsiya-ima-pri-yuzhen-potok-pri-belene-nyama", "text": "Бойко Борисов ме потърси за съвет за АЕЦ \"Белене\". Не е истина, че съм съветник на премиера.  Че съм сив, сив съм, но не съм кардинал. Това заяви бившият енергиен министър Румен Овчаров в \"Лице в лице\" на Би Ти Ви . Червеният политик и енергиен експерт донесе от 100 кладенеца вода , за да обясни колко печеливша и безопасна ще е централата. Кой ли ми вярва? Той направи смехотворен опит да обясни, че корупция при  проекта АЕЦ \"Белене\" .  Корупция има там, където цената се вдига. Така беше при \"Южен поток\", при \"Белене\" няма такова нещо, обясни той.  „Ако Русия я сметнем за Европа, единият инвеститор е европейски, а другият – азиатски. Според мен по-сериозният е китайският инвеститор, друг въпрос е как ще се напаснат\", смята Румен Овчаров. Той е категоричен, че е за построяването на „Белене”, но трябва да бъде гарантирано, че стойността на проекта няма как да бъде раздута корупционно Зоната на АЕЦ \"Белене\" не е сеизмична, доказаха го от БАН. Доклад на академията 10 години по-рано твърдеше, че е е сеизмична, но това не е така, обясни Овчаров.  България е абсурдна страна, обясни той.  Не за друго, а защото се лашкала от А до Я по темата Русия. Само БСП била твърдо за сътрудничество с Москва и за АЕЦ \"Белене\". Ние ли не знаем. Тръбата, която идва в България е тръбата, с която се газоснабдява Крим, обясни той.  „Ние отново се плашим и си разказваме едни страхове, нямало кой да купува електроенергията… Има една елементарна истина – себестойността на електроенергията на АЕЦ „Белене” ще бъде по-ниска от тази на АЕЦ „Козлодуй”, смята Овчаров. По думите му нашата централа „ще се изкупи” за по-малко от 20 години, а след това – всичко останало ще е плюс за държавата. А дали ще ни има дотогава?", "date": "2018.06.04", "title": "Румен Овчаров: Корупция може да има при \"Южен поток\", при \"Белене\" няма"}
{"url": "https://www.faktor.bg/bg/articles/novini/balgariya/rusiya-e-predala-na-chernogorskiya-sad-protokoli-ot-razpita-na-rusnatsite-obvineni-v-organizirane-na-opit-za-prevrat-v-cherna-gora", "text": ". Генералната прокуратура на Русия е предала на черногорския съд протоколи от разпита на руснаците Едуард Широков и Владимир Попов, които са обвинени от черногорската прокуратура в опит за организиране на държавен преврат през октомври 2016 година. Това съобщи в понеделник съдия Сюзана Мугоша, предава ТАСС, цитирана от \"Фокус\". „Специалната държавна прокуратура предаде на Върховния съд отговора на Генералната прокуратура на Русия, т.е. протоколите от изслушването на обвиняемите Едуард Широков и Владимир Попов“, цитира съда сръбското издание „Vijesti”. Черногорската прокуратура прокуратура заяви преди време, че двамата се намират в Москва и всеки ден ходят на работа в сградата на Главното Разузнавателно Управление (ГРУ). ГРУ е руското военно разузнаване. Заседанията на съда по делото за държавния преврат бяха възобновени в понеделник в Подгорица. В хода на изслушванията бяха разгледани улики, съдържащи се в телефона на един от заподозрените – Саша Синджелич, който по-рано, след като даде всички необходими показания против лидерите на черногорската опозиция, избяга в Сърбия. Изслушванията ще продължат на 5 юни с разпит на свидетеля Брайан Скот. ТАСС припомня, че в делото за т.нар. държавен преврат на 16 октомври 2016 година в Черна гора влизат 14 души, включително лидерите на опозиционния „Демократически фронт“ Андрий Мандич и Милан Кнежевич, генерал Дикич, както и двама граждани на Русия. Общо са задържани 20 души, повечето от които сключиха сделки със следствието и получиха по три – пет месеца лишаване от свобода. В рамките на разследването черногорският съд обвини двама руски граждани – Едуард Шишмаков (Широков) и Владимир Попов – във финансиране на опита за преврат, както и в планиране на убийството на бившия премиер на страната Мило Джуканович „чрез подстрекателства“.", "date": "2018.06.04", "title": "Русия е предала на черногорския съд протоколи от разпита на руснаците, обвинени в организиране на опит за преврат в Черна гора"}
{"url": "https://www.faktor.bg/bg/articles/edi-rama-otlichi-premiera-borisov-s-medal-v-znak-na-priznatelnost", "text": "Българският премиер Бойко Борисов получи медал заради неоспоримия си принос за работата му по евроинтеграцията на страните от Западните Балкани, съобщават от пресцентъра на министър-председателя. Признателни сме, че през тези 6 месеца работихте активно за европерспективата на всички балкански страни, посочи премиерът Еди Рама, цитиран в съобщението. Той изрази надежда, че доброто сътрудничество и приятелство между двете страни ще продължи. \"Ние сме едно голямо европейско семейство. Балканите са част от него, така че полагаме усилия, но и работата на вашия политически елит е изключително важна\", каза министър-председателят Бойко Борисов. По думите му колкото по-бързо се развиват и съединяват западнобалканските държави чрез цифрова и транспортна инфраструктура, толкова по-бързо регионът ще забрави за войните. Борисов и Рама обсъдиха диалога и сътрудничеството между страните от региона за постигане на напредък по пътя на европейската интеграция на държавите от Западните Балкани. \"С министър-председателя на Албания Еди Рама ще участваме в срещата на Процеса Акаба в президентския дворец в Тирана. Това е инициатива за поддържане на международната и регионалната координация и сътрудничество в борбата с тероризма, екстремистките идеологии и радикализацията чрез всеобхватен подход\", написа по-рано във Фейсбук Борисов.", "date": "2018.06.04", "title": "Еди Рама отличи премиера Борисов с медал в знак на признателност"}
{"url": "https://www.faktor.bg/bg/articles/novini/balgariya/bzns-izgrazhdaneto-na-aets-belene-oznachava-nova-zavisimost-ot-interesite-na-rusiya", "text": "Днес, когато политическата обстановка в държавата ни е все по-уязвима от удари срещу демокрацията и членството ни в НАТО и ЕС, БЗНС приема опита да се реанимира проекта Белене като изграждането на нова зависимост от интересите на Русия. Това се казва в политическа декларация на БЗНС, с лидер Николай Ненчев, разпространена до медиите. Дестабилизацията на отношенията ни като партньор на развитите и проспериращи държави се разраства в силна антиевропейска вълна. БЗНС вижда в този политически развой стратегия, целяща преориентирането ни отново в орбитата на влияние и власт на чужд, недемократичен политически режим – този на Путин. Изграждането на Белене е единствено знак за лоялност към политиката на Москва. Ние винаги сме били срещу строежа на руския проект Белене. Това е доказано корупционно блато, без всякаква разумна икономическа прогноза. Единственото сигурно нещо ще са – комисионите от корупция и още по-тежка енергийна зависимост от Русия. БЗНС е последователен в битката си за демократична и независима България. Ние виждане надигането на нова голяма опасност за държавата и обществото ни. Корумпирани политици ни тласкат извън пътя на обществения интерес и националните ни приоритети. Обявяваме се за пореден път срещу строежа на Белене и призоваваме за подкрепа на цялата опозиционна демократична общност на 6 юни. Демокрацията и свободата са над интересите на олигарсите и политическите им слуги – НЕ на корупцията и зависимостта, произтичащи от проекта Белене, се казва още в декларацията!", "date": "2018.06.04", "title": "БЗНС: Изграждането на АЕЦ Белене означава нова зависимост от интересите на Русия"}
{"url": "https://www.faktor.bg/bg/articles/v-bryuksel-glasuvaha-pravila-v-polza-na-nashite-prevozvachi", "text": "Постигнахме пълна победа с пакета \"Макрон\" - той няма да засегне българските превозвачи. Това заяви пред \"24 часа\" евродепутатът от ГЕРБ/ЕНП Андрей Новаков. Като капитулация на пакета “Макрон\" определи той одобрените от комисията по транспорт на Европейския парламент промени в пакета за мобилност. Новаков е единственият български евродепутат, който имаше право да гласува днес и е един от авторите на одобрените поправки.", "date": "2018.06.04", "title": "Провал за пакета \"Макрон\" - в Брюксел гласуваха правила в полза на нашите превозвачи"}
{"url": "https://www.faktor.bg/bg/articles/emil-harsev-andora-vavede-danachno-oblagane-po-balgarski-model", "text": "Другите държави вдървят към данъчно облагане като нашето.  Андора въведе данъчно облагане изцяло по български модел, мога да се закълна в това, заяви финансистът Емил Хърсев в \"Още от деня\" на БНТ. Най-големите компании в САЩ плащат не повече от 6-7 % данък. Винаги сме готови да дадем съответните консултации как става това, обясни финансистът, който не пропусна да си направи реклама.  Основната полза е това, че ние имаме конкурентно предимство спрямо останалите страни членки в ЕС - едно то много малкото, което изобщо имаме. Конкурентно предимство имаме затова, че при нас данъчното облагане е ниско, пропорционално и че вече 10 години е непроменено, обясни той. Не намираме аргументи засега да се отказваме от плоския данък. Практиката е доказала, че в страни, в които данъчната администрация не е съвършена, не говорим само за корупция, една по усложнена данъчна система е голям риск, каза Даниела Бобева от Институт за икономически изследвания при БАН, която също гостува в студиото. \"Това, което в доклада се казва е, че не намираме на този етап аргументи за това да се отказваме от плоския данък, тоест има различни мнения, но поне моето лично мнение е, че теорията и практиката го е доказала, че особено в страни, в които данъчната администрация не е съвършена, тук не говорим само за корупция, въвеждането на прогресивни данъчни ставки една по-усложнена данъчна система е голям риск\", обясни тя.", "date": "2018.06.04", "title": "Емил Хърсев: Андора въведе данъчно облагане по български модел"}
{"url": "https://www.faktor.bg/bg/articles/novini/svyat/ogneniyat-vulkan-fuego-pogubi-desetki-v-gvatemala", "text": "Опустошително изригване на вулкана Фуего в Гватемала. 25 са загиналите, ранените - над 300, много хора са изчезнали без следа. В латиноамериканската страна е обявен тридневен траур за жертвите, съобщават световни агенции. Вулканът Фуего не е изригвал с подобна мощ от над 100 години. В неделя вечер той оправда името си \"огнен вулкан\" като избълва скали, пепел високо в небето и лава на 8 километра. Потоците вряла маса с температура 700 градуса по Целзий изпепелиха за минути близкия град Ел Родео и оставиха улици, осеяни с трупове. Десетки са намерили смъртта си без шанс за спасение. Други се разминаха с най-лошото, но не и с ужаса. Спасителите помогнаха на стотици ранени. Все още не са достигнати няколко града, в които се очаква да има още жертви. В три департамента е в сила извънредно положение. 3000 души са евакуирани и настанени във временни центрове. Вулканът е на 40 километра от столицата. Международното летище спря работа. Военни почистват пистите.", "date": "2018.06.04", "title": "Огненият вулкан Фуего погуби десетки в Гватемала"}
{"url": "https://www.faktor.bg/bg/articles/prezidentat-na-estoniya-za-situatsiyata-v-donbas-tam-se-vodi-voyna-ne-stava-duma-za-zamrazen-konflikt", "text": "Естонският президент Керсти Калюлайд алармира, че в Донбас се води истинска война, а не става дума за замразен конфликт. \"Като си седим тук в Талин и обсъждаме кибер атаките и въпросите за конвенционалната сигурност, светът около нас ври и кипи. В Украйна само през последната седмица четирима души, включително 15-годишно момиче, са били убити, а още 15 души са били ранени. Това не е замразен конфликт - това е истинска война \", коментира Калюлайд на Конференцията по сигурност\" Ленарт Мери \", съобщиха от пресслужбата на естонския президент. Калюлайд отбеляза също така, че въпреки недостатъчния темп на борба с корупцията Украйна провежда други много важни реформи. \"Аз самата съм била много нетърпелива, но все пак виждам, че гражданското общество на Украйна има надежда и дори да можем да констатираме много видими промени, те смятат, че реформите набира скорост. В здравеопазването, в пенсионната система, в местното самоуправление. Сред украинците има убеждение и известно основание да запазят „своята вяра и надежда жив \", каза тя. Но всичко ще бъде загубено, ако ги забравим. Ако ги игнорираме. Ако не им дадем надежда за по-добро бъдеще. Ако поставим на първо място нашите икономически интереси, а нашите ценности на второ място. Или просто, чувствайки се безсилни, да си затваряме очите и да казваме, че тук не се води война вече четвърта година, тук на територията на Европа.  Да избягваме да произнасяме думите  \"война\" или \"окупация\"., добави президентът.  Както съобщи по-рано агенция УНИАН, естонският президент е първият лидер на чужда държава, която посети украинската контролирана област Донбас, освободена от украинската армия от руските окупационни сили.", "date": "2018.06.04", "title": "Президентът на Естония изригна: В Донбас се води война, не става дума за замразен конфликт"}
{"url": "https://www.faktor.bg/bg/articles/novini/balgariya/osadiha-na-10-godini-zatvor-mazh-iznasilval-16-godishno-momiche-i-sazdaval-pornografski-materiali", "text": "Окръжният съд в Плевен осъди мъж на 10 години затвор за създаване на порнографски материали, изнасилване и незаконно държане на оръжие. Обвинението е на Окръжната прокуратура в Плевен, съобщиха от ведомството. Осъденият Г. А. през периода от 28 юни до 11 юли 2017г. създал порнографски материали в плевенско село, като за това използвал 16-годишно момиче. Той съхранил материала в цифрови файлове в паметта на преносим и настолен компютър и в памет на мобилен телефон. В условия на продължавано престъпление от 16 януари 2013г. до 16 януари 2016г. той изнасилвал момичето, като го принудил със сила. Същият държал незаконно ловна пушка с боеприпаси. Присъдата е влязла в сила и е приведена в изпълнение, се посочва в съобщението.", "date": "2018.06.04", "title": "Осъдиха на 10 години затвор мъж,  изнасилвал 16-годишно момиче и създавал порнографски материали"}
{"url": "https://www.faktor.bg/bg/articles/nikolay-nankov-remontite-po-magistrala-trakiya-shte-priklyuchat-do-15-yuni", "text": "Министърът на регионалното развитие и благоустройството Николай Нанков обяви, че ремонтите по магистрала \"Тракия\" ще приключат до 15 юни. Днес министърът провери хода на строителството на големите обекти в Шумен, съобщи БНР.  Министър Николай Нанков направи оглед на жп надлеза по линията Варна-София, по пътя за Бургас и обеща, че ще бъде изготвен проект за ремонт на съоръжението, който предвижда то да бъде укрепено и разширено.  Над 100 милиона лева ще бъдат инвестирани във ВиК сектора в Шумен, каза министърът. \"В Шумен освен най-важния проблем, който ще решим с пречиствателната станция за питейни води, с довеждащия водопровод язовир \"Тича\", ще донадградим една стайна за отпадни води. Хубавото е, че този проект е насочен основно към питейно водоснабдяване и този проблем мисля, че в рамките на година и половина до две ще бъде решен\", заяви министър Нанков.", "date": "2018.06.04", "title": "Ремонтите по магистрала \"Тракия\" ще приключат до 15 юни"}
{"url": "https://www.faktor.bg/bg/articles/voden-ad-vav-varna-ulitsite-se-prevarnaha-v-reki", "text": "Жълтият код за обилни валежи в Източна България се оправда в пълна степен във Варна. Валежите предизвикаха, и в момента продължават да предизвикват, наводнения и създават сериозни трудности пред трафика в морската ни столица. Видимо от снимки става ясно, че на места по улиците водата достига 20-ина сантиметра. По някои улици и булеварди се леят кални потоци. По много булеварди като \"Княз Борис I\" бурята събори клони. Много хора вече се оплакаха, че шахтите са запушени и водата не може да се оттича. Още вчера от Националния институт по метеорология и хидрология обявиха жълт код за областта, като предупредиха, че се очакват валежи между 20 и 25 л на кв.м.", "date": "2018.06.04", "title": "Воден ад във Варна - улиците се превърнаха в реки"}
{"url": "https://www.faktor.bg/bg/articles/obshtestvo/zakon-i-red/2800-dushi-sa-bili-podslushvani-ili-sledeni-prez-2017-g", "text": "През 2017 г. са били подслушвани и следени 2748 души, което е без промяна спрямо 2016 г., но е 3 пъти по-малко в сравнение с 2011 г. Съдилищата са получили 5939 искания за специални разузнавателни средства, постановили са 1315 отказа и 4624 разрешения, като разрешенията са намалели с 5.34% спрямо 2016 г. Данните показват, че съдебният контрол върху процедурите е чувствително завишен. Това показва докладът на Бюрото за контрол на използването на специални разузнавателни средства, внесен за одобрение в Народното събрание, съобщава \"Дневник\". През 2017 г. заявителите са поискали да приложат общо 17 714 пъти различни оперативни способи – наблюдение, подслушване, проверка на кореспонденцията и др. Разрешени обаче са били 13 614, което е намаление с 5.34% спрямо разрешените през 2016 г., но пък е увеличение с 18.31% спрямо 2015 г. Службите за сигурност са поискали да подслушват 5843 пъти, но им е било разрешено 4516 пъти. Исканията за наблюдение са 5213, а разрешенията – 3985. Проследяване е било разрешено за 3991 искания. Службите са прибягнали до проверка на кореспонденцията в 398 случаи при поискани над 100 повече. Били са внедрени 28 пъти служители под прикритие, като заявките за това са били многократно повече – 46. През 2017 г. СРС са използвани най-често във връзка образуване или участие в организирана престъпна група - 2040 бр. (43.52% от общия брой); за нелегално производство на наркотици - 686 бр. (14.63%); за продажба на акцизни стоки без бандерол - 334 бр. (7.12%); за кражба - 235 бр. (5.01%); за измама - 156 бр. (3.33%). В 55 случая специални разузнавателни средства са приложени за опазване на живота или имуществото на хора или за опазване на свидетел. В резултат на прилагане на СРС през 2017 г. са изготвени 1670 бр. веществени доказателствени средства, което е с 16.70% повече от 2016 г, когато те са били 1431 бр. Изводът, който прави бюрото, е, че в периода 2011 - 2015 г. има трайна тенденция към намаляване броя на лицата, контролирани със СРС, а в периода 2015 - 2017 г. - стабилизиране. \"Това е резултат на повишеното внимание на ръководителите на органите по чл. 13 ЗСРС за целесъобразно използване на СРС; задължението на заявителя да предостави на съдията материалите, на които се основава искането; засиления съдебен контрол; системното наблюдение, осъществявано от бюрото\", се казва в доклада. Най-много, или 62,79%, от разрешенията са дадени от Специализирания наказателен съд (1808 бр.), от окръжния съд в Пловдив (339 бр.), от този в Стара Загора (320 бр.) и от Софийския градски съд (196 бр.). \"Фактът, че Специализираният наказателен съд се произнася по най-много искания, не доведе до адекватно материално-техническо и кадрово обезпечаване на дейността му, което беше констатирано от бюрото и през 2016 г. Условията за работа в него вече не съответстват на огромния обем документи, което затруднява тяхното систематично подреждане, надеждно съхраняване и ползване. Съобразно правомощията си бюрото уведоми ВСС и председателя на ВКС за проблема, но не е известно да са предприети мерки\", пишат от бюрото за контрол на СРС. През 2017 г. са постановени откази по 25,77% от исканията на ДАНС, 25,03% на МВР и 19,84% на прокуратурата. \"Видна е негативната тенденция на увеличаване процентите на отказите по искания на МВР и прокуратурата през последните 3 години, но по този критерий ДАНС е с най-висок дял\", се отбелязва в доклада. От звеното анализират и на какво основно се дължат отказите. Поради липса или недостатъчност на данните за съпричастност на хората към описаната престъпна дейност са постановени над 32% от отказите по искания на МВР, 46% на прокуратурата и 34% на ДАНС. Грешки при определяне на компетентен съд в нарушение на правилата за подсъдността са довели до почти 15,5% от всички откази по искания на МВР, 5% на прокуратурата и 5% на ДАНС. Неспазването на едно от основните изисквания за използване на СРС - да са налице данни за престъпление от изрично посочените в закона, е причина съдиите да постановят над 14% от отказите по искания на МВР, 10% на прокуратурата и 28.5% на ДАНС. В редица процедури заявителите са показали непознаване на собствената си компетентност, довело до 12% от отказите по искания на МВР и 7% на ДАНС. Те са искали разрешения при вече образувано досъдебно производство, а в тази хипотеза правото да се използват СРС е предоставено единствено на наблюдаващия прокурор. Поради непосочване на постигнатите резултати в исканията за продължаване срока на прилагане съдиите са постановили 12% от отказите за МВР, 18% за прокуратурата и 12% за ДАНС. Липсата на данни за наличие на организирана престъпна група въпреки легалната й дефиниция в Наказателния кодекс е мотивирало съдиите да постановят над 5,5% от всички откази по искания на МВР и над 2% от отказите за прокуратурата. Съдът е сезиран с искания, от съдържанието на които е видно, че заявителите не познават или не се съобразяват с изискването за срочност на прилагането, поради което са постановени 4% от отказите по искания на МВР, над 11% на прокуратурата и 9% на ДАНС. \"Макар и негативни за заявителите, тези данни са основание за извод, че съдебният контрол върху процедурите е чувствително завишен\", отбелязват от бюрото за контрол на СРС. За миналата година бюрото е направило 323 проверки. Отправило е общо 19 препоръки към ръководители на държавни институции за констатирани значими проблеми при използване и прилагане на СРС и относно режима на съхраняване и унищожаване на получената чрез тях информация. Материали за противозаконно съхраняване на информацията извън разрешения срок са изпратени и до главния прокурор, но не е постъпила информация за предприети мерки. В доклада на бюрото се отбелязва, че ДАНС е възпрепятствала три проверки на звеното, за което са били сезирани компетентните органи. Длъжностни лица от ДАНС са отказали да предоставят на членовете на бюрото достъп до документи, на които се основават искания за използване на СРС по 3 преписки. Не е постъпила информация за предприети мерки във връзка с отказа. През 2017 г. в бюрото са образувани 146 преписки за проверки на не/правомерността на прилагането на СРС. От тях 124 са по сигнали на граждани (в т.ч. двама депутати от 44-ото НС, 8 магистрати, 4 членове на ВСС и 12 адвокати). В 13 случая бюрото се е самосезирало. Към края на миналата година са решени 122 преписки и съответните граждани са уведомени за резултата. Към настоящия момент е приключена работата по още 16 от останалите 24 преписки. В случаите, когато е установено неправомерно прилагане на СРС, засегнатите граждани са били уведомени. В периода 2014 - 2017 г. бюрото е уведомило 20 граждани (един от тях 2 пъти) за неправомерно прилагане на СРС. Девет са предявили искове срещу съответните органи за неимуществени вреди, общият размер на които е около 450 000 лв.", "date": "2018.06.04", "title": "2800 души са били подслушвани или следени през 2017 г."}
{"url": "https://www.faktor.bg/bg/articles/agentsiyata-za-zakrila-na-deteto-shte-nishti-trevozhnite-sluchai-s-otneti-balgarcheta-ot-semeystvata-im-v-norvegiya", "text": "Държавната агенция за закрила на детето ще нищи случаите с отнети българчета от родителите им в Норвегия. Органите по закрила на детето ще използват всички правни и дипломатически механизми за защита правата на двете деца на Цветелина Уланд след разследване на Би Ти Ви. Председателят на Държавната агенция за закрила на детето д-р Елеонора Лилова бе домакин на координационна среща по зачестили случаи на български граждани, декларирали проблеми със социалните служби в Норвегия и други страни. Повод на събирането бе жалбата от г-жа Цветелина Уланд, която потърси съдействие от българските институции за защита правата на двете й деца, които имат двойно гражданство. На 25.04.2018 г. децата й са били изведени от семейството от органите за закрила на детето в Кралство Норвегия и са настанени в различни приемни семейства. На срещата се обсъдиха механизми за синхронизирани действия на институциите по тези случаи, както и превантивните мерки, които следва да се предприемат за информирането на българските граждани, отглеждащи децата си в чужбина. Г-жа Уланд присъства на срещата и пое ангажимент да предостави всички документи, свързани със съдебните дела, които води в Норвегия. Органите по закрила на детето ще използват всички правни и дипломатически механизми за защита правата на двете деца. В работната среща взеха участие заместник-омбудсманът доц. д-р Диана Ковачева, заместник-министърът на външните работи г-н Георг Георгиев, г-н Димитър Арнаудов, директор на Дирекция \"Консулски отношения\", г-жа Мария Спасова, директор на Дирекция \"Права на човека\" в Министерството на външните работи, г-жа Милена Първанова, директор на Дирекция \"Международна правна закрила на детето и международни осиновявания\", Министерство на правосъдието, експерти от ДАЗД и от трите ведомства.", "date": "2018.06.04", "title": "Агенцията за закрила на детето ще нищи тревожните случаи с отнети българчета от семействата им  в Норвегия"}
{"url": "https://www.faktor.bg/bg/articles/publikuvaha-spisatsite-s-prietite-parvolatsi-v-stranata", "text": "Излязоха списъците с приетите ученици в София от първото класиране за прием в първи клас за учебната 2018/2019 година. Списъците с приетите първокласници са публикувани в сайтовете на столичните училища, както могат да се видят и на информационни табла в учебните сгради на училищата, съобщиха директори на училища в София, цитирани от БТА. Очаква се първокласниците в София за новата учебна 2018/2019 година да са около 12 300, или малко по-малко от настояващата учебна година. Това обаче е динамична прогноза, защото не се знае колко деца ще дойдат с родителите си от страната в София, за да учат в първи клас, както не може да се прогнозира дали деца със семействата си ще напуснат столицата преди 15 септември, каза през април тази година - в началото на кампанията за приема на първокласници, Ваня Кастрева - началник на Регионалното управление на образованието в София-град. Тя съобщи тогава, че през новата учебна година се очаква в около 200 училища в столицата да има прием на първокласници, но вероятно децата ще са по-малко от учениците в първи клас от настояващата учебна година - по данните на ГРАО за родените деца. ПРИЕМЪТ В ПЪРВИ КЛАС: Записването започна без опашки, споровете остават Водещият критерий за приема на първокласници в София за новата учебна година е близостта на местоживеене на децата до съответното училище. Приемът на първокласниците се осъществява по наредба на Столичния общински съвет, според която има критерии за прием на децата в четири групи. От 5 юни до 17.00 часа на 7 юни е записването на учениците, приети от първото класиране в София. В 18.00 часа на 7 юни ще бъдат обявени свободните места в столичните училища за второто класиране. От 8 юни до 12.00 часа на 11 юни ще се подават заявления за приема на първокласници във второто класиране. Списъците от него ще бъдат обявени в 18.00 часа на 11 юни. От 12 юни до 17.00 часа на 13 юни е записването на първокласниците, приети във второто класиране. От 14 юни ще се попълват свободните места в първи клас след третото класиране в София.", "date": "2018.06.04", "title": "Публикуваха списъците с приетите първолаци в София"}
{"url": "https://www.faktor.bg/bg/articles/novini/svyat/konstitutsionniyat-sad-na-na-moldova-utvardi-zakona-za-borba-s-ruskata-propaganda", "text": "Конституционният съд на Молдова призна за съответстващ на Основния закон на страната т.нар. Закон за борба с руската пропаганда, като отхвърли внесената от държавния глава на републиката Игор Додон жалба, предава Deutsche Welle в руската си редакция, като уточнява, че решението на съда е окончателно и влиза в сила от момента на приемането му, цитира \"Фокус\". През декември миналата година парламентът на Молдова прие поправки в Кодекса за телевизия и радио, които предвиждат забрана за излъчване в страната на информационни, информационно-аналитични, политически и военни предавания от страни, които не са ратифицирали Европейската конвенция за трансграничното излъчване. Русия подписа документа през 2016 г., но така и не го ратифицира. Додон отказа да подпише закона, включително след като парламентът го прие повторно. След това КС временно отстрани от длъжност президента, а председателят на парламента подписа закона в качеството си на временно изпълняващ длъжността на държавен глава на Молдова. Законът влезе в сила на 12 февруари тази година, припомнят от редакцията.", "date": "2018.06.04", "title": "Конституционният съд на Молдова утвърди Закона за борба с руската пропаганда"}
{"url": "https://www.faktor.bg/bg/articles/novini/balgariya/rumen-radev-balgariya-i-makedoniya-dadoha-primer-na-vsichki-strani-ot-regiona-kak-problemite-mogat-da-badat-preodolyavani", "text": "Президентът Румен Радев призова за подкрепа на двете мултидисциплинарни комисии, които работят по изчистването на нерешените въпроси между България и Македония след подписването на договора за приятелство. Това стана на среща с делегация от Конституционния съд на Република Македония, която се води от председателя на съда Никола Ивановски.  \"Важно е да покажем, че този договор работи и да се водим от духа му“, заяви Румен Радев\", съобщи прессекретариатът на държавния глава. Партньорството между конституционните съдилища на България и на Република Македония е важна стъпка за развитието на двустранните отношения в духа на Договора за приятелство, добросъседство и сътрудничество между двете държави, заяви още Радев.  Държавният глава посочи, че с подписването на договора за добросъседство България и Република Македония са дали пример на всички страни от региона как проблемите могат да бъдат преодолявани в името на диалога и разбирателството, а сътрудничеството между конституционните съдилища на двете държави дава своя принос. \"Конституционният съд е гарант за върховенството на закона, а това е сред най-важните условия за членство в Европейския съюз\", заяви държавният глава. Президентът посочи, че конституционните съдилища  могат да си сътрудничат ползотворно и да обменят опит предвид редица сходства.", "date": "2018.06.04", "title": "Румен Радев: България и Македония дадоха пример на всички страни от региона как проблемите могат да бъдат преодолявани"}
{"url": "https://www.faktor.bg/bg/articles/novini/svyat/ot-ministerstvoto-na-turizma-napraviha-inspektsiya-na-plazha-koral", "text": "Eксперти на Министерството на туризма направиха инспекция на морски плаж Корал със съдействието на Община Царево. Това съобщиха от пресцентъра на министерството. Проверката е по разпореждане на министър Николина Ангелкова и е по повод сигнал, че няма пешеходен достъп до ивицата. При инспекцията на място беше установено, че до плажа за природосъобразен туризъм „Корал“ има два пешеходни достъпа, единият от които минава през общински път, предава \"Фокус\". Има възможност за пешеходно преминаване и през частния терен, като собствениците на имота увериха, че през летния сезон няма да възпрепятстват туристите да преминават пеша, за да стигат до плажа. Предстои още една проверка с ръководството на РДНСК гр. Бургас. Според регламентите на Закона за устройство на Черноморското крайбрежие (ЗУЧК) задължително трябва да бъде подсигурен пешеходен достъп до всички морски плажове и за Корал изискването е спазено. Проверките за спазване на правилата за управление и стопанисване на морските плажове вече започнаха. Тази година контролът как концесионерите и наемателите изпълняват договорите си ще бъде още по-силен, за да бъде осигурена безопасна почивка на туристите.", "date": "2018.06.04", "title": "От Министерството на туризма направиха инспекция на плажа Корал"}
{"url": "https://www.faktor.bg/bg/articles/separatistite-v-kataluniya-iskat-da-slozhat-krast-na-edinna-ispaniya", "text": "Испанското правителство трябва да преразгледа придържането си към принципа на \"безусловното единство на родината\". Това е единственият начин за излизане от политическата криза. Този призив отправи в интервю за в. \"Гардиън\" Жорди Санчес - един от лидерите на сепаратистите в Каталуня, който е ареста от 8 месеца насам по обвинение в бунт срещу държавата и това му попречи и да бъде избран за премиер на автономната област. Интервюто е взето преди 1 юни - деня, в който испанският премиер Мариано Рахой бе свален от власт и наследен от социалиста Педро Санчес. Същия ден в длъжност встъпи новото регионално правителство на Каталуня, оглавявано от заклетия сепаратист Ким Тора. \"Испания трябва да замени принципа за безусловното единство на родината за принципа на безусловния мандат на народната воля на гражданите, изразена пред урните\", заявява Жорди Санчес. Прякото управление на централното испанско правителство над Каталуня приключи на 2 юни, след като Ким Тора се отказа от намерението си да назначи за министри арестувани или избягали в чужбина членове на предишната администрация. Каталуня е разделена по въпроса за независимостта. Огромното мнозинство от каталунците искат референдум, който да бъде разрешен от централното и регионалното правителства. Вотът, свикан от експремиера Карлес Пучдемон на 1 октомври, бе бойкотиран от привържениците на единна Испания. 90 на сто от участниците гласуваха за независимост при участие от 42 процента. Новият испански премиер Педро Санчес получи подкрепата на двете главни каталунски сепаратистки партии за свалянето на Рахой. Той обеща диалог с автономната област, за да бъде разрешена кризата. Той обаче изтъкна, че всички преговори ще се водят в рамките на конституцията, в която е залегнало \"безусловното единство на испанската нация\". Иначе Педро Санчес и неговата Испанска социалистическа работническа партия (ИСРП) категорично подкрепиха временното отнемане на автономията на Каталуня и въвеждането на пряко управление, след като парламентът в Барселона обяви едностранно независимост през октомври 2017 г. .", "date": "2018.06.04", "title": "Сепаратисти в Каталуня искат да сложат кръст на \"единна Испания\""}
{"url": "https://www.faktor.bg/bg/articles/putin-nalaga-kontrasanktsii-sreshtu-sasht-i-nepriyatelski-darzhavi", "text": "Президентът на Русия Владимир Путин подписа днес закон за налагане на контрасанкции срещу САЩ и други \"неприятелски държави\", предаде БТА, цитирайки ТАСС и Ройтерс. Нормативният акт, озаглавен \"За мерките за въздействие/противодействие на неприятелските действия на Съединените американски щати и други чуждестранни държави\", бе одобрен от двете парламентарни камари, Държавната дума и Съвета на Федерацията, съответно на 22 и 30 май. Законът дава право на правителството по разпореждане на президента да налага различни мерки за противодействие срещу неприятелски държави, но те не бива да засягат жизненонеобходими стоки, чиито аналози не се произвеждат в Русия и други страни. Решенията за контрасанкции може да се вземат от президента и по препоръка на Съвета за сигурност на Руската федерация. Предвидена е и процедура за отменяне на контрасанкциите, в случай че отпаднат причините за тяхното налагане, посочва ТАСС. Агенцията отбелязва, че в хода на дебатите по законопроекта от окончателния вариант са били премахнати текстовете, споменаващи конкретни отрасли, стоки и услуги, а списъкът на възможните мерки за противодействие е бил съкратен. Контрасанкциите засягат не само \"неприятелски държави\", но и организации под тяхна юрисдикция, а също длъжностни лица и граждани на тези страни. Предвижда се законът да влезе в сила в деня на неговото официално публикуване.", "date": "2018.06.04", "title": "Путин налага контрасанкции срещу САЩ и „други неприятелски държави”"}
{"url": "https://www.faktor.bg/bg/articles/misis-svyat-2018-saniya-shakirova-zagina-pri-katastrofa", "text": "„Мисис Свят 2018“ Сания Шакирова е загинала при катастрофа в Киргизстан. Пътният инцидент е станал на 2-ри юни вечерта на пътя Баликчи - Ананиево - Каракол, съобщава газета.ru. Таксиметровият шофьор, при когото се е возила красавицата, загубил контрола над колата си и се ударил в стена, ограждаща гробище. В автомобила са пътували общо трима души. Сания Шакирова е загинала на място, другият пътник – 38-годишен мъж, е приет в болница, но не се съобщава какво е състоянието му. Шофьорът на таксито е постъпил в Изследователския център по травматология и ортопедия\", допълват от полицията. Сания Шакирова бе омъжена и имаше 3 деца. Най-голямата й дъщеря е на 12 години.", "date": "2018.06.04", "title": "„Мисис Свят 2018“ Сания Шакирова загина при катастрофа"}
{"url": "https://www.faktor.bg/bg/articles/butane-na-skalna-masa-predizvika-kilometrichni-zadrastvaniya-po-magistrala-lyulin", "text": "Бутане на скална маса предизвика километрични задръствания по магистрала \"Люлин\"” в участъка между Перник и София, в посока столица. Бутането на скалите започна след 11 часа, като от Агенция \"Пътна инфраструктура\"” предварително изготвиха график, според който половин час работят, а през другия половин час пускат движението по магистралата. Първото спиране бе от 11 ч. до 11:30 ч., като по това време полицаи отбиваха автомобилите към София по пътя през Владая. В 11:30 ч. трафикът бе пуснат и ще бъде отново ограничен в 12 ч. за половин час. Така постепенно на магистралата се събраха достатъчно много автомобили, които в интервалите, в които движението е спряно образуваха километрични опашки, предава Канал 3. Самото обрушване на скали се извършва на 9-ия км от магистралата. Дейностите се очаква да приключат днес около 16 часа. До тогава от АПИ препоръчват използването на пътя през Владая. Тежкотоварните МПС над 12 тона през цялото време се допускат до магистралата и изчакват на място.", "date": "2018.06.04", "title": "Бутане на скална маса предизвика километрични задръствания по магистрала \"Люлин\"”"}
{"url": "https://www.faktor.bg/bg/articles/borisov-razgovarya-s-premiera-na-kosovo", "text": "Министър-председателят Бойко Борисов проведе среща с премиера на Косово Рамуш Харадинай в Тирана, съобщиха от пресцентъра на правителствената пресслужба. Двамата правителствени ръководители разговаряха в рамките на срещата по Процеса Акаба по въпросите на Балканите в албанската столица по искане на Харадинай. Рамуш Харадинай изтъкна лидерската позиция на българския премиер за фокусиране на вниманието на Европа върху страните от Западните Балкани и благодари за усилията на българското председателство за постигане на напредък в интеграцията на държавите от този регион. Харадинай изрази готовността на страната му да помага за продължаване на партньорството за реализацията на балканските проекти. Бойко Борисов и Рамуш Харадинай обсъдиха транспортните проекти за свързаност на страните на Балканите. Акцент в разговора беше изграждането на Коридор № 8, който ще свърже Адриатическо с Черно море.  „Необходима е много работа, ако искаме да развием държавите си и да свържем региона с Европа“, каза още българският премиер. По думите му значението и ползите от реализирането на проектите за свързаността на страните от региона ще допринесат както за подобряване на живота на народите, така и за задълбочаване на добросъседските отношения в тази част на континента. „Това е задължително условие за постигането на добра икономика, стабилност, сигурност и просперитет на Балканите“, посочи още българският министър-председател.", "date": "2018.06.04", "title": "Борисов и премиерът на Косово Харадинай обсъдиха транспортните проекти за свързаност на Балканите"}
{"url": "https://www.faktor.bg/bg/articles/analiz-na-isa", "text": "Институтът за стратегии и анализи (ИСА) публикува политическия си анализ за събитията в България, в Европа и в света през месец май 2018 година под заглавие: България в опит за сложен баланс между Брюксел, Кремъл и Вашингтон. Основни теми, които са обект на анализ и изводи са:  - Размразяване на отношенията София - Москва - Президентът – още една крачкакъм създаване на алтернатива - ГЕРБ с проблем за позиционирането сислед завоя към Русия - Нинова закъснява с обновлението на БСП - Хлад между ЕС и САЩ, - Тръмп се опитва да удари Германия  България продължава да има фундаментален вътрешно-политически проблем. Не се търси вътрешен лост за просперитет и развитие, а се разчита на външни фактори и помощ – кохезионните пари (от Запада) и гранд-инвестиционни проекти (Китай, Русия). Историята е доказала и показала, че нито една държава не е успяла с подобна политика. Президентът Радев се превръща във водещата алтернатива в политическия ландшафт на страната, в своеобразен гарант на демокрацията, в политически център на недоволството от управлението и от статуквото. Готовността му да даде подкрепа на партии – нови или съществуващи – вече бе неколкократно ясно заявена. Посоката, в която се върви, е мащабно обединение срещу модела ГЕРБ.  Посещението на министър-председателя в Москва повтори алгоритъма на приоритети на председателството на Съвета на ЕС – нагнетени очаквания и без практически резултат. Съставът на делегацията (премиер и петима министри) предполагаше подписването поне на някакъв пожелателен меморандум. Участието в разговорите  на министър на финансите и вицепремиер по еврофондовете няма политическо обяснение. Министрите на енергетиката и туризма дори не се срещнаха с руските си колеги. Опитите за представяне на желаното за реално се сблъскаха с новия леден прагматизъм, който доминира в Кремъл – газовият хъб „Балкан“ е българско желание, АЕЦ “Белене“ е от компетенциите за Европейската комисия, за евентуалното отклонение на „Турски поток“ към България да се говори с Ердоган. Може да се направи изводът, че Путин е съпоставял Борисов и Радев и оттук насетне ще работи по линия, която може да гарантира руските интереси (търговски, икономически, енергийни, геополитически, включително дестабилизационни). Борисов и ГЕРБ се опитват да променят отношението на Кремъл към себе си, което бе стигнало най-ниската си точка през последните години. Важно е да се отбележи, че Радев имаше среща на четири очи  с Путин (40 минути), докато такава не бе осигурена на Борисов. ПРОГНОЗА: Безусловната конфронтация на ГЕРБ с президента и визитата на Борисов в Русия ще имат импакт върху вътрешната политика. Премиерът вече е поканен в Народното събрание да отчете резултатите от посещението си в Москва – нещо, което не се случваше след предишните му външнополитически совалки. 44-то Народно събрание трябва да влезе във водещата си конституционна роля, която открито пренебрегваше от началото на своето конституиране насам.  Евентуалният рестарт на проекта „АЕЦ „Белене“ раздвижи политическите пластове в страната. Фактът, че един енергиен проект има подобна сила е показателен за крехкостта на днешната българска политическа система. Темата ще доведе и до активизиране на различни геополитически влияния съобразно интересите на конкретните субекти. Обществените нагласи изглеждат апатични, с което разсместванията остават основно в институционален и партиен план. Темата тепърва ще се развива с реални проекции на влияние в парламентарната и извънпарламентарна политика. Социално-икономическите проблеми в страната остават най-тежките в рамките на ЕС. Расте неравенството, като богатството на определена прослойка нараства, докато сред най-бедните се задълбочават негативните тенденции. Продължителността на живота и доходите в България остават най-ниски в ЕС, което е индикатор и за качеството на живот в страната.  Възможна е смяна на министри след края на председателството на Съвета на ЕС. Това може да освежи управленския имидж, но не решава генерално огромните проблеми пред страната. Недоволството от управлението продължава да расте, като намира повод да се излее в тематични, локални и браншови протести, в социалните мрежи, в осмиващи кампании.   Социалните мрежи вече се възприемат като алтернативен носител за предаване и получаване на информация, а основните медии губят доверие и влияние. Търси се начин за пробиване на контрола. В тази ситуация ГЕРБ все по-трудно ще удържа властта, като не изключваме и силови опити за тов (Изборите в Галиче подсказват това.)  Европредседателството донякъде тушира проблемите, но след края му е възможен взрив на обществено недоволство и бързо създаване на условия за политическа криза. БСП не е подготвена да посрещне кризата, като един от най-реалистичните варианти за излизане от нея са предсрочни парламентарни избори.   Ситуацията в страната показа, че решението на лидера на БСП Корнелия Нинова да не влиза в т.нар. Голяма коалиция е правилно, то стабилизира партията и ѝ даде дългосрочна перспектива. Нинова обаче няма време. Обновлението, което направи на централно ниво, трябва да продължи в регионите с радикални, безкомпромисни и нестандартни мерки.  Съществува реален риск недоволството да се трансформира в доверие към партии с неясен идеологически профил, инженерен или ситуационен проект.  И двете основни споразумения, около които се центрира ядрото на ЕС – за Шенген и еврозоната, изглежда остават затворени за България, въпреки че бяха заявени като приоритетни на старта на ротационното председателство. Страната изпада от „твърдото ядро“, включително и от т.нар. група на „втора скорост“, където мнозинството страни са членове на едно от двете споразумения. Традиционните доклади на Европейската комисия и на ЕЦБ за страните извън еврозоната буквално са студен душ за българското правителство. Остава отворен въпросът дали България ще подаде молбата си за механизма ERM 2, както бе заявено. Има ясно различимо геополитическо разместване по отношение на България от страна на външни фактори. ЕС поддържа протоколна любезност, съпричаност, но запазва критичен тон на бюрократично ниво, като остава поле за изяви на големите национални държави. През последните месеци САЩ минаха в режим на нисък профил като се изключи доклада на Държавния департамент, което някои отдават на обърканата политика на Тръмп и пасивния характер на новия американски посланик в София. Категорично може да се говори за сериозна активизация на българо-руските отношения на всички нива, въпреки демонстрирания скептицизъм от руската страна заради спрените големи енергийни проекти. Китай също показва интерес към работа в региона и конкретно в България, но по своя по-дискретен и прагматичен начин, който не обича прекалената показаност и изпреварващи декларативности.  Проведените в рамките на българското председателство на Съвета на ЕС две важни срещи в София (Съвета на ЕС и ЕС-Западни Балкани) завършиха с различни резултати. При първата Европейският съвет реши, че ЕС остава страна и ще изпълнява Иранското ядрено споразумение в рядък момент на единство и решителност. Едностранното оттегляне от Иранското споразумение от страна на Тръмп е директен удар срещу Европа. То нанася тежки вреди на европейската сигурност (мигранти и войни), енергетика (евентуална диверсификация на газови доставки) и бизнес (удар по големите европейски фирми, които навлязоха на огромния ирански пазар след падането на санкциите).  Втората среща между Брюксел и ръководителите на Западните Балкани отбеляза регрес в отношенията, като вече не се говори за разширяване, а за партньорство по отношение на разширяването на Съюза. Темата дори не бе обсъдена на вечерята на Съвета на ЕС, а бе отложена за дискусия след две години в Хърватия. Очевидно е, че двигател с централна тежест за случващото се в региона ще остане доминираният от Германия и Великобритания „Берлински процес“. Страните от Западните Балкани останаха разочаровани от случилото се в София (продължаващ блокаж на спора за името на Македония, липса на обозрима перспектива за членство, недоволство от политическото лидерство в отделните страни по въпроса, включително с антиправителствени протести в Албания и задълбочаващо се разделение между ентитетите в Босна). Всичко продължава в техническите измерения на процеса, които са неразбираеми за широката публика и не носят политически маркетингов заряд. Срещата не бе отбелязана като значима или историческа, освен като информационни дописки, в нито една страна на ЕС с изключение на България.  България няма ясна позиция по отношение името на Македония. Личи хаосът в говоренето по темата. Различни лица от кабинета на всякакви постове тестват различни варианти, от което се разбра, че българската страна няма позиция. Даването на разнопосочни сигнали от Министерски съвет, Министерство на отбраната и МВнР по темата е сигурен начин за загуба на позиции. Политиката всички да са външни министри е контрапродуктивна, а тезата, че България няма претенции към географски понятия е силно обезпокоителна и безспорно е отстъпление от националната политика. Последното обсъждано име в гръцко-македонския спор – „Северна Македония“ е директен удар и нарушение на националните интереси на България.", "date": "2018.06.04", "title": "Анализ на ИСА: Путин съпостави Борисов на Радев, показа че ще работи изцяло за руския интерес"}
{"url": "https://www.faktor.bg/bg/articles/putin-predi-da-otleti-za-avstriya-rusiya-ima-nuzhda-ot-protsaftyavasht-es-toy-e-nash-ikonomicheski-partnyor", "text": "В навечерието на визитата си в Австрия държавният глава на Руската федерация Владимир Путин увери, че Москва няма за цел да внася разкол в Европа, а тъкмо обратното – Москва е заинтересована от единен и благоденстващ ЕС, отбелязва в. „Российская газета“. „Нямаме за цел да разединяваме някой или нещо в ЕС. Точно обратното – заинтересовани сме от единен и процъфтяващ ЕС, защото той е наш важен търговски и икономически партньор“, подчерта Путин в интервю за австрийски телевизионен канал, който не е уточнен от редакцията. Путин пристига във Виена на 5 юни, припомня вестникът. По-рано канцлерът на Австрия Себастиан Курц заяви, че Виена би искала да допринесе за подобряването на диалога с Москва. На свой ред вицеканцлерът Хайнц-Кристиан Щрахе призова за отмяна на западните санкции срещу Русия.", "date": "2018.06.04", "title": "Путин снизходително към Европа: Русия има нужда от процъфтяващ ЕС, той е наш икономически партньор"}
{"url": "https://www.faktor.bg/bg/articles/prodavat-sgradata-na-bdzh-v-tsentara-na-sofiya", "text": "Сградата на БДЖ в центъра на София е обявена за продажба от частен съдебен изпълнител. В момента там се помещава администрацията на дружеството. Тя е паметник на културата и се намира на изключително атрактивно място в центъра на столицата. Сградата е строена в първите години на 20-ти век и първоначално е бил ползван като централа на Българската земеделска банка. Сградата е обявена за продажба като офис с над 1800 кв. м площ. Исканата цена е повече от 7 млн. лева. Срокът за подаване на оферти е до 2 юли.", "date": "2018.06.04", "title": "Съдия-изпълнител обяви за продажба сградата на БДЖ - паметник на културата"}
{"url": "https://www.faktor.bg/bg/articles/obshtestvo/ulitsata/mazh-otkradna-podaraka-na-dete-za-1-yuni", "text": "Неизвестен мъж открадна колелото на дете, ден след като му беше подарено за 1 юни и преди момчето изобщо да успее да го подкара. За престъплението сигнализира майката на детето в рубриката ни „Моята новина”. Жената изтеглила кредит, за да купи велосипеда на сина си. Кражбата била извършена в столичния квартал „Редута”, на ул. „Попова шапка. Съседи на потърпевшото семейство успели да заснемат извършителя, който задигнал колелото от заключващо се помещение в жилищна сграда. Лицето на крадеца се вижда и на видеозаписи от охранителни камери на сгради в района. Живеещите там казват, че това не е първият път, в който въпросният мъж краде велосипеди.", "date": "2018.06.04", "title": "Мъж открадна подаръка на дете за 1 юни"}
{"url": "https://www.faktor.bg/bg/articles/zaloveniyat-za-ubiystvoto-na-hazartniya-bos-v-slanchev-bryag-e-napravil-palni-samopriznaniya", "text": "37-годишният Михаил Станчев, който на 2 юни вечерта уби 54-годишния хазартен бос Коста Николов - Миджурина с три куршума в главата и простреля 22-годишната му служителка, е направил пълни самопризнания. Той отново е посочил като мотив за престъплението ревност. Свидетели на престъплението са били двама мъже, които са били на задната седалка в лекия автомобил на убития, каза главният секретар на МВР. Окръжният прокурор Георги Чинев съобщи, че срещу Станчев е повдигнато обвинение за предумишлено убийство на едно и опит за убийство на друго лице. По-близките отношения между обвиняемия и младата жена са възникнали през месец май. Тогава тя е и постъпила на работа при работодателя. Убитият е проявил интерес към младата жена. От една страна, той е имал недобро отношение към нея, имайки предвид връзката й с младия мъж, а от друга я ухважвал особено упорито, канел я на вечери. Момичето е споделило на приятеля си, че е била тормозена от убития. Същевременно е споделила за негово галантно отношение и настойчиво ухажване, заяви Чинев. Той опроверга тезата, че убийството е показно и е свързано с богатството на бизнесмена. 37-годишният мъж е разпитан, признава авторството на престъплението, съдейства на разследващите органи. Той самият категорично твърди, че мотив за престъплението е именно ревност. Повдигнато е обвинение за убийство на едно лице и за опит на убийство на друго. Задържан е за 72 часа, най-вероятно утре ще бъде гледана мярката му за неотклонение, каза още окръжният прокурор на Бургас. Критично остава състоянието на простреляното 22-годишно момиче, което от два дни е в кома.  От 15 години до доживотен затвор без право на замяна може да получи Станчев. Мъжът беше задържан при опит да напусне страната. По информация на главния секретар на МВР главен комисар Младен Маринов забавяне само от 5 минути е могло да провали операцията по залавянето на стрелеца на граничен пункт „Лесово“. Бургаските полицаи са подали информация за общодържавното му издирване малко преди той да премине границата с лек автомобил „Опел Корса“. Бизнесменът от Нова Загора и неговата служителка Симона са се намирали в колата на Миджурина, когато е станал инцидентът. Михаил Станчев е стрелял прав срещу тях на метри от главния път на Слънчев бряг до хотел, собственост на убития.", "date": "2018.06.04", "title": "Заловеният за убийството на хазартния бос в Слънчев бряг е направил пълни самопризнания"}
{"url": "https://www.faktor.bg/bg/articles/domashno-kuche-napadna-zhena-v-park", "text": "Пореден случай с ухапване от куче. Този път пострадалата е „Мис Лято” Алина Дуарте. Жената, обаче не обвинява кучето, а стопаните, които не са полагали необходимите грижи за животното.  „Отидохме на разходка в парка до музея „Земята и хората”. Там има една голяма поляна, на която обикновено се излягаме и се печем. И естествено, моите кучета там се пускат свободно да се разхождат, тъй като този парк от 2006 г. е обявен за кучешки парк и там не е задължително нито да са вързани, нито да са с наморник. Но по закон, ако кучето ти е агресивно, то трябва да носи наморник”, разказа за „Здравей, България” Алина Дуарте.  В парка при Алина Дуарте отишъл и нейният съсед, който разхождал своите два добермана. Дошла и още една жена, която довела едно хъски, но го държала на повод. Хъскито и кучето на Дуарте обаче, се сбиват. А Алина Дуарте пострадала.", "date": "2018.06.04", "title": "Домашно куче нападна жена в парк"}
{"url": "https://www.faktor.bg/bg/articles/spirat-iztsyalo-dvizhenieto-po-magistrala-lyulin-prez-polovin-chas-dnes", "text": "През половин час днес, до 16 ч., ще се спира изцяло движението по магистрала \"Люлин\" в участъка от пътен възел Даскалово до границата с област София за обрушването на скатове при 9-ти км. Това съобщиха от АПИ. Първото спиране е от 11 ч. до 11.30 ч. В 11.30 ч. трафикът ще бъде пуснат и ще бъде отново спрян в 12 ч. за половин час. Движението ще бъде преустановявано на интервали от 30 минути до приключването на предвидените дейности по обрушването на скатовете. Алтернативният маршрут е по пътя през Владая за колите. Камионите над 12 тона ще изчакват на място.", "date": "2018.06.04", "title": "Спират изцяло движението по магистрала \"Люлин\" през половин час днес"}
{"url": "https://www.faktor.bg/bg/articles/mazh-ot-stara-zagora-zapali-i-prepika-balgarskoto-zname", "text": "Михаил Михайлов от Стара Загора се изгаври с българския трибагреник, като го подпали, а след това се изпика върху него. Скандалното видео се завъртя в YouTube. Сцената се развива пред Съдебната палата в София. Мъжът обяснява, че извършва гаврата в знак на протест срещу съда и прокуратурата. Под публикацията на Михайлов, представящ се като главен редактор на \"Гласът на Стара Загора\", хора изразяват възмущението си от гнусната му постъпка и с споделят, че се надяват той да бъде арестуван и осъден. Гаврата с български държавни символи е престъпление според Наказателния кодекс на страната ни. Междувременно скандалното видео вече е изтрито. Специализираната прокуратура се самосезира по разпространен клип в социалните мрежи и образува разследване за опетняване на националното знаме и за хулиганство с изключителен цинизъм и дързост, съобщиха от пресцентъра на държавното обвинение. Деянието е било извършено на 29 май, а на 2 юни, в деня на публикуването на клипа, прокуратурата се е самосезирала. Установено е, че сайтът, на който е бил разпространен клипът, е притежаван от лицето, разпространило видеото със собствените му престъпни действия. Той е задържан в Стара Загора за 24 часа и предстои да му бъдат повдигнати две обвинения, съобщи Novini.bg.", "date": "2018.06.04", "title": "Вижте каква гавра  се е развила пред Съдебната палата в София"}
{"url": "https://www.faktor.bg/bg/articles/desislava-taneva-v-zashtiti-bivshiya-vanshen-ministar-daniel-mitov-v-sada", "text": "Бившият земеделски министър от кабинета \"Борисов 2\", сега депутат от ГЕРБ, защити с показанията си ексдипломат № 1 Даниел Митов в спецсъда. Митов и заместникyt му по онова време Христо Ангеличин са подсъдими, тъй като според прокуратурата през 2016 г. ощетили Външно с 494 458 лв. Загубите дошли след 2 сключени споразумения към договор за самолетни билети на Министерството на земеделието, храните и горите (МЗХГ). По силата на споразумението към фирмата, която се занимавала с резервации и самолетни билети при командировки на служителите от МЗХГ, се \"прикачило\" и Външно. \"В интерес на истината нямаше да се сетя за тези споразумения, ако не беше това дело. Това е напълно нормална практика различни държавни институции и ведомства да сключват споразумения, когато някой от тях има забавена процедура по Закона за обществените поръчки и няма изпълнител за осигуряването на самолетни билети за пътуванията на служителите с цел изпълняване на функциите им\", обясни Танева. Тя посочи, че зареждането на автомобилите на администрацията на едно министерство е едно и също с това да се осигурят самолетни билети. \"Бях информирана от моята администрация, че на Външно му се е забавило обществена поръчка, тъй като министерството на земеделието имаше ресурс - помогна. Пак казвам, че това е практика, има становище на Агенцията по обществени поръчки, че подобни споразумения са законосъобразни\", категорична бе Танева. И добави, че ако и днес е министър, пак би постъпила по същия начин не само за Външно, нo и за други ведомства. Така защитавам интереса на държавата, каза още бившата аграрна министърка, цитирана от \"24 часа\".", "date": "2018.06.04", "title": "Десислава Танева в защита на бившия външен министър Даниел Митов в съда"}
{"url": "https://www.faktor.bg/bg/articles/korneliya-ninova-s-nov-refren-evropa-ne-sa-byurokratite-v-bryuksel-a-neynite-narodi", "text": "Европа не е бюрокрацията в Брюксел и чиновниците с големи заплати. Европа са народите. А моят е най- бедният в Европейския съюз. Тези слова прозвучаха в обръщението на лидера на БСП Корнелия Нинова е в Словашкия парламент. Днес тя участва в среща на лидери на партии от държавите от Вишеградската четворка, по покана на Роберт Фицо-лидер на СМЕР-Социална демокрация, управляващата партия в Словакия. Ето какво каза още лидерът на българските социалисти:  \"Уважаеми колеги, допуснаха се грешки, които сринаха доверието и в нас, и в десните партии. Популистките и националистически партии печелят привърженици и заради тези грешки. Сега всички говорим, че трябват реформи в Европейския съюз. Добре.  Но какви реформи? Да вземем общото разочарование от бюрокрацията в Брюксел и чиновническото отношение към проблемите на хората. Приветстваме мерките за опростяване на процедурите по оперативните програми, за тяхното окрупняване, с цел по-лесно администриране и контрол срещу злоупотреби. Но някой може ли да ми обясни следното противоречие- опростяват се процедурите, сливат се програми, а бюджетът за издръжка на брюкселската администрация се увеличава с осем милиарда евро- от 77 на 85 млрд евро. Значи, намаляват се средствата за изоставащите региони, за земеделците и се увеличават средствата за чиновниците. Защо? Заплатите ли им вдигат, броят им ли расте? Знам,че в моята страна някои ще кажат- щом критикуваш така, значи сте против Европа. Европа не е бюрокрацията в Брюксел и чиновниците с големи заплати. Европа са народите. А моят е най- бедният в Европейския съюз. Имаме пенсионери, които живеят със 100 евро. Как мислите, че им звучат 85 млрд. евро за издръжка на администрация. Подобна политика увеличава още повече евроскептицизма. Вместо да се поучим от грешките, те се повтарят\", изтъкна в словото си червеният лидер. От позицията на Корнелия Нинова става ясно още, че българското правителство е отказало да подкрепи декларация на Вишеградската четворка по основни принципи на Политиката на сближаване след 2020 г. и използването на кохезионните фондове с аргумента, че като председател на Съвета на ЕС България няма право на национална позиция.  тава въпрос за декларация на Вишеградската четворка от 28.02.2018, с която те се обявяват против намалявянето на средствата за сближаване между по-слабо развитите и по-бързо развиващите се държави, за сметка на оптускане на повече средства за мигранти и тяхното приобщаване към Европа. Според вишеградците тази позиция на Брюксел ще задълбочи различията в Европа.", "date": "2018.06.04", "title": "Нинова пред Словашкия парламент: Европа не са бюрократите в Брюксел, а нейните народи"}
{"url": "https://www.faktor.bg/bg/articles/sasht-vze-na-pritsel-i-evropa-gotvi-sanktsii-i-sreshtu-5-evropeyski-kompanii", "text": "Белият дом е съвсем близо до въвеждане на санкции срещу пет европейски компании-немските Wintershall и Uniper, френската Engie, англо-холандската Royal Dutch Shell и австрийската OMV. Причината е участието на тези компании във финансирането на проекта на \"Газпром\" - \"Северен поток-2\". Това съобщи Foreign Policy, като се позова на три източника от Вашингтон, посочва dir.bg. Ключови фигури от администрацията на Доналд Тръмп са били твърдо за въвеждането на санкциите. Сред тях са съветникът на президента по националната сигурност Джон Болтън и вторият човек в Държавния департамент - помощник-държавния секретар Уес Мичъл. Санкциите ще бъдат на базата на закона CAATSA, който бе приет от Конгреса на САЩ миналото лято. Той носи името \"За противодействие на противниците на Америка\" и позволява на американския президент да налага санкции на всяка компания, която инвестира повече от 5 милиона долара в строителството на руски газопроводи и нефтопроводи за износ към Европа. Според мотивите, \"Северен поток-2\" двойно ще увеличи доставката на руски природен газ в Германия и ще постави цяла Европа в още по-зависимо положение от \"Газпром\". Засега проектът вече има всички необходими разрешителни за териториалните води на държавите, през които преминава, с изключение на Дания. Ако датчаните не издадат разрешително, ще се наложи промяна на маршрута и оскъпяване на проекта. Ако бъдат наложени американски санкции, някои от компаниите вероятно ще преустановят финансирането на \"Северен поток-2\", смятат експерти. Такива сигнали вече дойдоха от френската Engie.", "date": "2018.06.04", "title": "САЩ взе на прицел и Европа - готви санкции срещу 5 компании, заради връзки с руски проекти"}
{"url": "https://www.faktor.bg/bg/articles/parvanov-napira-moratoriumat-za-aets-belene-nezabavno-da-otpadne", "text": "Тезата за това, че стратегическата ни ориентация предполага отказ от големите енергийни проекти е нелепа и национално безотговорна. Това заяви в ефира на БНР основателят на АБВ и президент на България (2002-2012) Георги Първанов, съобщиха от пресцентъра на ПП АБВ.  Той припомни, че именно в периода, когато България е подписвала големите енергийни проекти, тогава сме договорили и членството си в НАТО и ЕС и тези две линии на развитие за страната ни не са били в никакво противоречие. „И едното, и другото е възможно. Аз съм го казвал и в Москва, и във Вашингтон – България печели от руските енергийни проекти, които са всъщност български по своето изпълнение и характер, и от присъствието на американски военни части в България. И това се приемаше. И в двете столици тази стратегическа ориентация се приемаше добронамерено и с разбиране. След това може би дойдоха комплексите и започнахме да се доказваме евроатлантически, имам предвид някои от управляващите - като късат с тези енергийни проекти, които са, за мен, най-доброто като инвестиция, намерение, можеха да бъдат и като реализация – в годините на българския преход. „Що се отнася до вината – тя е много тежка, но още от времето на тройната коалиция се получи едно забавяне, а това беше времето, в което трябваше да бъдат направени необратими тези проекти“, посочи той и припомни, че в страната ни имаше посещение на трима американски сенатори и един държавен секретар на САЩ в лицето на Хилъри Клинтън, след чиито визити проектът „Белене“ бе на практика замразен, а „Южен поток“ преустановен. Първанов коментира и т. нар. хеттрик на премиера Бойко Борисов при неговото посещение в Москва и срещите му с президента Владимир Путин и премиера Дмитрий Медведев. „Няма хеттрик, разбира се. Аз също играя футбол. Добрата новина е, че с тази визита се върнахме в мача. Дотук с метафорите. Ясно е, че газов хъб, разпределителен център в България в обозримо бъдеще не може да има. Защото просто няма откъде да се вземе този газ. Даже по времето на „Южен поток“ ние бяхме елемент от един голям, богат транзит, от който можехме да печелим не 30 млн., както подхвърли някой, а десет пъти повече. Но идеята да търгуваме…това няма как да стане. Това право си го е завоювала Турция. Турция прави така, че купува на едната граница, продава на другата - на цени, каквито иска. В България това, което може да се случи, е наистина едни 15 милиарда, не 63, да бъдат транзитирани, да печелим от такси, защото този газ вече е обещан, да не кажа, че е изтъргуван от руската страна на Сърбия на Вучич, на Унгария на Орбан и за нас просто трябва да остане. Надявам се да бъде договорено количество, което ние да потребяваме за нашата израстваща икономика“. Георги Първанов бе категоричен, че едно от основните предимства на България в тази сложна международно-икономическа обстановка е, че страната ни има стратегическо разположение. „По друг начин стои Сърбия. Вучич беше на Парада на победата и тези неща се ценят в Москва. А ние искаме от днес за утре, от днес за днес да получим някаква революционна промяна в отношението към България. Не е така. Давал съм за пример резултатите от моите срещи с президента Путин. 2002 година, когато се срещнахме за първи път, ние вървяхме по една алея пред очите на медиите в продължение на много време. 100 – 200 метра един срещу друг и това беше символично, беше като възвръщане на доверието. Шест години по-късно стана така нареченият „Голям шлем“. След много още срещи на високо равнище. Не може след 8-9 години отсъствие на контакти, след тежки реплики, след атаки от най-високо равнище от българска страна…разбира се и руската не е оставала длъжна. След това, което се нагнети като напрежение, не можем да очакваме, че ще се случи нещо революционно ново. Но прагматичното е част от „Турски поток“ да мине през България“.  „Навремето съм работил по различни проекти за снабдяване с газ от Туркменистан, от Азербайджан. Този един милиард кубически метра годишно, който десет години непрекъснато го предоговарят правителствата, аз съм го договорил, но докато ние, залисани се разправяме в парламента, онзи ден президентът Алиев пусна кранчето на трансанадолския газопровод. Този газ тръгна към Турция, ще върви през Гърция и нашият един милиард и да го получим, това е байпас - само за критични ситуации. Това не е перспективен енергиен икономически проект“, посочи той. В заключение основателят на АБВ коментира и падането на така наречения мораториум по изграждането на АЕЦ „Белене“ и реакцията на БСП в парламента да избърза първа да внесе предложение за отпадането на ограниченията, въпреки, че предложението е на кабинета и по него бе постигнат консенсус и в енергийната комисия към НС. „Странно е, когато става дума за големи, за значими за България проекти, пак да има състезателна основа. Аз лично бих препоръчал лидерите на парламентарно представените партии, без разлика дали става дума за опозиция или за управляващи, да се подпишат под едно общо предложение и така да се върви към гласуване в българския парламент, защото обратното означава пак да се заровим в миналото и да дадем лош сигнал на инвеститорите. Инвеститорите могат да бъдат руски, могат да бъдат китайски, френски, сега разбираме, че се е появил и четвърти“.  „Не виждам друг вариант, освен падането на мораториума. Парламентът трябва да развърже ръцете на правителството в контактите с инвеститорите. По това две мнения няма. Второ обаче - аз си мисля дали междувременно пак няма да се обади някой голям брат, някой приятел отвън, който да наложи забрана за развитието на проектите. Независимо от затоплените отношения отвъд океана с Изтока, има едни трайни интереси, които не са в наша полза. Руското икономическо и енергийно присъствие не е желано за мнозина на Запад тук, в региона. Но за нас то е жизнено необходимо – така, както е за Унгария, така, както е за Турция, за целия регион, така че ние трябва да си отстоим интереса. Така, както го прави Германия със „Северен поток“. Значи там може, а тук, за нас, важат само забраните“, заключи Първанов.", "date": "2018.06.04", "title": "Георги Първанов напира: Мораториумът за АЕЦ „Белене“ незабавно да отпадне"}
{"url": "https://www.faktor.bg/bg/articles/samolet-e-3a-shte-katsne-v-sofiya-za-kampaniyata-we-are-nato", "text": "Машината E-3A (AWACS), която е за далечно радиолокационно откриване и управление, ще кацне в София. Посещението й у нас е израз на ангажираността на НАТО към сигурността на Югоизточния регион на Европа, съобщи Министерство на отбраната.  Събитието се организира по повод включването на България в кампанията \"We are NATO\" (\"Ние сме НАТО\"). Очаква се самолетът AWACS да се приземи в 12.30 ч. на летището в София. Изявления за представителите на медиите ще направят бригаден генерал Карстен Щойе - командир на компонента E-3A (AWACS) от състава на Силите за ранно предупреждение и контрол на НАТО в Гайленкирхен, Германия, и командирът на Военновъздушните сили генерал-майор Цанко Стойков.", "date": "2018.06.04", "title": "Самолет Е-3А (AWACS) ще кацне в София за кампанията \"We are NATO\""}
{"url": "https://www.faktor.bg/bg/articles/angela-merkel-podkrepi-voenniya-plan-za-es-na-makron", "text": "Канцлерът на ФРГ Ангела Меркел е предпазлива по отношение на предложенията на френския президент Еманюел Макрон за реформа в Еврозоната, но подкрепя идеята му за създаването на европейски отбранителни сили, отбелязва \"Politico\", цитиран от Агенция \"Фокус\".  Меркел подчерта, че инициативата може да бъде отворена за участие на Великобритания след излизането й от структурите на Общността. Макрон настоява за създаването на комбинирана военна сила на ЕС, която да бъде разгръщана при бедствени ситуации, независимо от точката им. Идеята вече не бе приета добре в Берлин – германският министър на отбраната Урсула фон дер Лайен заяви, че тя не е „проект за утрешния ден“. В тази връзка изявлението на Меркел бележи значителна промяна в тона на германците. „Подкрепям предложението на президента Макрон за интервенционна инициатива\", заяви Меркел в интервю за неделно германско издание. Съгласно думите й, инициативата „трябва да се впише в структурата на сътрудничеството в областта на отбраната\", която според нея трябва да намали броя на различните оръжейни системи на ЕС от 180 на „около 30\". „С това ние ще задълбочим европейското единство. То трябва да бъде допълнено от съвместно стратегическо действие при [военно] разгръщане\", обясни германският лидер.", "date": "2018.06.04", "title": "Ангела Меркел подкрепи военния план за ЕС на Макрон"}
{"url": "https://www.faktor.bg/bg/articles/babish-poiska-vsyaka-strana-da-ohranyava-granitsite-si", "text": "Чехия отхвърля идеята страните от Европейския съюз, които отказват да приемат мигранти, да компенсират това по други начини. Според нейния президент Андрей Бабиш защитата на границите трябва да е от компетенциите на отделните държави, съобщава \"Ройтерс\". Думите му бяха реакция на коментар, направен от германския канцлер Ангела Меркел. В интервю през уикенда тя призова за \"гъвкава система\" за миграционната политика и за това \"Фронтекс\" да стане европейска гранична полиция, която да действа независимо. Междувременно новият италиански вътрешен министър Матео Салвини настоя, че страната му вече няма да бъде \"европейски бежански лагер\". \"Купонът свърши\" за мигрантите в Италия, каза той. Според Лига повечето мигранти в страната нямат право на бежански статут, Италия не може да си позволи да им помага и като приемат ниско заплащане, те влошават условията за работа за местните.", "date": "2018.06.04", "title": "Бабиш поиска всяка страна да охранява границите си"}
{"url": "https://www.faktor.bg/bg/articles/novini/svyat/yordanskiyat-premier-hani-mulki-vrachi-ostavkata-si-na-kral-abdula-ii", "text": "Йорданският премиер Хани Мулки връчи оставката си на крал Абдула II след пет последователни дни на протести срещу мерките за строги икономии на правителството, предава AFP, като се позовава на източник от кабинета в Аман.  Демонстрации разтърсват столицата и няколко други града от сряда насам, след като правителството прие законопроект за данъците върху доходите и обяви нови увеличения на цените въз основа на препоръките на Международния валутен фонд (МВФ), припомня агенцията.", "date": "2018.06.04", "title": "Йорданският премиер връчи оставката си на крал Абдула II"}
{"url": "https://www.faktor.bg/bg/articles/ekspert-nevazmozhno-e-erdogan-da-specheli-izborite-na-parvi-tur", "text": "Въпреки страха и заплахите основните социологически агенции сочат, че на първи тур е невъзможно Реджеп Ердоган да спечели изборите. На евентуален балотаж, според проучванията, трябва да отидат Ердоган и Мухарем Индже. Това коментира в предаването „Преди всички“ Тайфур Хюсейн, журналист от \"Седмичен обзор\". Според него въпросът е доколко изборите ще бъдат честни. \"Дали ЕК или европейските наблюдатели ще обявят дадени избори за честни или не, за Ердоган това не е от значение. Резултатите са ясни и той се опитва всячески да наложи неговото мнение като единствено\". „Изборите са извънредни. Има голяма мотивация и ясно бе подчертано от страна на Ердоган, че той ще бъде печелившият на изборите. Неговото разбиране за демокрация е малко по-различно. Демокрация за него е да има участие на избори на няколко кандидата, както е в случая – имаме кандидати, но реално доколко те са на равна основа и начала е друг въпрос“, коментира журналистът. Той посочи данни от свои колеги, които казват, че във всички медии в Турция основно се представя личността на Ердоган: „Ясно се фаворизира личността на Ердоган за бъдещ президент на Турция“. В социалните медии обаче се вижда желанието на турските избиратели за промяна в страната, посочи Хюсейн. По думите му се забелязва мобилизация на опозицията. Има обаче голяма маса хора, които са се демотивирали да гласуват. Тайфур Хюсейн отбеляза обаче, че турският парламент се очертава много шарен. Възможно е партията на Ердоган да загуби пълно мнозинство в парламента, добави мнението си той.", "date": "2018.06.04", "title": "Експерт: Невъзможно е Ердоган да спечели изборите на първи тур"}
{"url": "https://www.faktor.bg/bg/articles/rumyana-kolarova", "text": "Важна промяна и пробив във външната политика на България е темата за Македония и Западните Балкани. Тази позиция изрази по „Фокус“ политологът Румяна Коларова. Тя уточни, че е важно да се запази тази перспектива. Инициативата на България за Западните Балкани не беше очаквана като част от темата за предстоящо разширяване на ЕС, а само като част от приоритетите на Българското председателство. “Втората голяма тема е Русия, като искам ясно да отделя двете теми, не защото не са свързани. Москва има трайни апетити и интереси на Балканите, които защитава по всякакъв начин. Aктивизирането на ЕС и България по отношение на Западните Балкани директно влиза в конфликт с интересите на Русия“, коментира Коларова.  Тя допълни, че България, опитвайки се да гарантира националния си интерес по отношение на Русия трябва да балансира между позицията си на член на ЕС и отношенията си с Русия. Има криза в политиката ни към Москва, по отношение на комуникацията между президента и правителството, като между двете институции има паралелно говорене, уточни политологът. Според нея фактори, които обуславят тази ситуация, са много, но на първо място е негативната и силно критична позиция на президента към политиката на правителството. Коларова счита обаче, че по отношение на ЕС всичко е институциализирано и лидер е ръководителят на правителството, но по отношение на Русия  - ситуацията е различна и многопластова.", "date": "2018.06.04", "title": "Румяна Коларова: В политиката ни към Москва има сериозна криза"}
{"url": "https://www.faktor.bg/bg/articles/kosovski-medii-za-malko-da-strupat-srabska-voyska-na-granitsata", "text": "Информация за струпване на сръбски войски по границата с Косово разпространиха медии в Прищина, предаде белградското радио Б92. Няколко издания от най-младата балканска държава заявиха, че Белград е изпратил войскови части и жандармерийски подразделения към граничнопропускателния пункт между Сърбия и Косово \"Ярине\". \"Военните проверяват всеки, които преминава границата\", написаха \"Газетаекспрес\" и \"Косовопрес\". По-късно прищинската медия \"Метро\" съобщи, че няма никакво струпване по границата между двете балкански страни. \"Ние разполагаме с данни на нашето МВР\", категорично бе становището на \"Метро\", информира Б92.", "date": "2018.06.04", "title": "Косовски медии всяха паника за струпване на сръбска войска"}
{"url": "https://www.faktor.bg/bg/articles/arestuvaha-balgarki-rabotili-nezakonno-kato-meditsinski-sestri-v-atina", "text": "За нарушения на закона за предоставяне услуги на пациенти в болница, са арестувани 9 жени в болница в Атина. Две от тях са българки, шест грузинки и една гъркиня, пише \"Български новини\".  Установено е, че те са упражнявали професията, без да имат необходимия лиценз и диплома за това. Заловените са откарани в Районната прокуратура в Атина. Очаква се да им бъдат наложени административни глоби и санкции.   Според информацията всички чужденки, които работят в болници, практикуват незаконна дейност или са настанени на работа от незаконни бюра. Всяка болница разполага със списък от определен брой нощни сестри, между които разбира се, че има и чужденки. Извънредни дежурни сестри работят на половин цена и са предпочитани от близките на пациентите. От 40 до 50 евро за смяна от осем часа варира заплащането на фалшивите болнични сестри като от тази сума се приспада и съответната комисионна на агенцията, намерила работата. Тарифата се увеличава драстично през уикенда и почти се утроява за съботната вечер. Почти двойно е заплащането за сестрите, работещи легално. По-точно тяхната надница е 78 евро брутно възнаграждение за смяна от осем часа, което означава 36,40 нето след удръжките и осигуровките. Според Националното сдружение на спешните медицински сестри непосилното данъчно облагане в този бранш е извън всякаква логика и държавата губи от неплащането на осигуровки от черния труд, който предлагат нелегалните чужденки около 1800 евро за всеки 25 трудодни.", "date": "2018.06.04", "title": "Арестуваха българки, работили незаконно като медицински сестри в Атина"}
{"url": "https://www.faktor.bg/bg/articles/novini/svyat/noviyat-direktor-na-tsru-e-rabotila-poveche-ot-20-godini-pod-prikritie-v-rusiya", "text": "\"Новият директор на ЦРУ Джина Хаспъл 15 години е работила под прикритие от 1980 до 2002 година в Русия\", съобщава ВВС.   В Русия тя е работила като журналист в редакцията на The Moscow Tribune с чуждо име и фамилия, твърди ВВС. Нейната първа командировка в СССР съвпада с разпада на империята и края на Студената война. Хаспъл е работила в Русия под прикритие и нейната биография и до момента е цензурирана не само за широката общественост, но и за членовете на Сената с най-висок достъп до секретна информация.", "date": "2018.06.04", "title": "Новият директор на ЦРУ е работила повече от 20 години под прикритие в Русия"}
{"url": "https://www.faktor.bg/bg/articles/putin-pred-avstriyska-mediya-rusiya-iska-edinen-silen-i-protsaftyavash-es", "text": "Ние не искаме разделен Европейски съюз, каза руският президент Владимир Путин. Държавният глава на страната на два континента даде интервю пред австрийска радио-телевизионна компания ORF, ден преди планираната негова визита в алпийската държава.  \"Ние не искаме да разцепваме никого. Това се отнася и за ЕС. В името на европейската и световната сигурност, ние сме заинтересовани от единен, силен и процъфтяваш ЕС. Двадесет и осемте са най-важният ни икономически и търговски партньор. Ето защо ние нямаме интерес от дезинтеграцията на икономическия и политическия блок\", посочи той. Заради посещението на Путин управата на Виена въведе строги мерки за сигурност. Движението във въздушното пространство над австрийската столица е ограничено, военновъздушните сили отделиха десет самолета и осем хеликоптера. Армията е мобилизирала стотици войници и офицери.", "date": "2018.06.04", "title": "Ти да видиш! Путин пред австрийска медия: Русия иска единен, силен и процъфтяваш ЕС"}
{"url": "https://www.faktor.bg/bg/articles/ivaylo-kalfin-vdigane-na-pensiite-mozhe-da-stane-s-uvelichenie-na-koefitsienta-za-stazh-zasega-e-okolo-minimuma", "text": "Макксималният осигурителен доход трябва да се вдигне двойно - сега е 2600 лв., но трябва да стане поне 5000 лв, коментира в ефира на БНТ бившият вицепремиер Ивайло Калфин.. Той обясни, че процесът трябва да се ускори, защото последните промени са били правени много отдавна, а таванът на пенсиите също е свързан с осигурителния доход. \"Единият начин за вдигане на пенсиите е да се увеличава коефициентът за стаж, засега вървим около минимума. Другият начин, който е най-справедлив социално, е да се изчислят таксите на основа на сегашния осигурителен доход\", каза той. Калфин коментира, че ако някой се е осигурявал на реалната заплата, доходът му няма да падне чувствително: \"Проблемът е със старите пенсии, за които вноските са били нормални, но сега те не са адекватни на ситуацията в страната\", обясни той. Посъветва хората да се поинтересуват спрямо дохода си и плащаните осигуровки каква пенсия биха получавали. За протестите на майките с деца с увреждания той призова реформата да се направи цялостно, като се стимулира човекът с увреждания и близките му да имат достъп до трудовия пазар.", "date": "2018.06.04", "title": "Ивайло Калфин: Mаксималният осигурителен доход трябва да се вдигне двойно"}
{"url": "https://www.faktor.bg/bg/articles/novini/svyat/nablyudateli-istinskata-aktivnost-na-izborite-v-rusiya-e-do-5-pati-po-niska-ot-obyavenata", "text": "Проверка на независими наблюдатели на президентските избори в Русия е показала, че избирателната активност е била в пъти по-ниска от обявената официално, съобщава \"Новая газета\", като се позовава на редица неправителствени организации. Те разполагат с 8 хиляди записа от видеокамери от избирателните секции от различни региони на Русия. Участниците в проверката са проучили на произволен принцип видеа от случайни секции, разположени в регионите с най-висока избирателна активност - Чечня, Дагестан, Татарстан, Карачаево-Черкесия, Кабардино-Балкария. Доброволците преброили хората, пускащи бюлетини в урните и след това сравнили резултатите с данните от ЦИК. Проверката доказала, че реалната активност е била два, три и дори пет пъти по-ниска от официалната. Например, в 10 секции в Черкеск разликата е 3154 голоса, в 10 секции в Махачкала - 10 935 гласа, в 10 секции в Налчик - 9848 гласа, в 10 секции в чеченската столица Грозни - 5331 гласа. Припомняме, че според официалните данни избирателната активност е била 67,54%, а за Путин са гласували 76.69%.", "date": "2018.06.04", "title": "Наблюдатели: Истинската активност на изборите в Русия е до 5 пъти по-ниска от обявената"}
{"url": "https://www.faktor.bg/bg/articles/novini/svyat/metroto-vav-venetsuela-bezplatno-nyama-pari-za-bileti", "text": "В столицата на Венецуела Каракас свършиха билетите за метрото, съобщава DW.  Както и голяма част от оборудването Венецуела внася суровината за билетите за метрото. Но тъй като държавата преживява жестока икономическа криза и е принудена да пести валута и вече повече от година не отделя средства за закупуването на суровината. В резултат ръководството на метрото получило указание просто да направи входа за метрото безплатен. Над 2 милиона души ползват всеки ден метрото на Каракас. Припомняме, че Венецуела, която през 70-те години беше една от най-богатите страни в Латинска Америка, през 1999 година започна да \"строи социализма на XXI век\" под ръководството на Уго Чавес и след това на Николас Мадуро, страда от хроничен недостиг на стоки, включително брашно и хляб.", "date": "2018.06.04", "title": "Метрото във Венецуела - безплатно, няма пари за билети"}
{"url": "https://www.faktor.bg/bg/articles/soros-es-da-pomogne-na-italiya-a-ne-da-ya-pouchava", "text": "Европейският съюз трябва да помогне на Италия, а не да я поучава, защото това може да доведе в бъдеще до още по-голяма победа на популистите в тази страна, заяви американският милиардер Джордж Сорос, цитиран от \"Франс прес\". Приемайки за даденост, че съставящите новото италианско правителство крайнодясна партия \"Лига\" и антисистемното Движение \"Пет звезди\" имат различни цели, що се отнася до електората и бюджетните приоритети, Сорос смята, че кабинетът на Джузепе Конте \"може да падне и да се произведат избори в края на тази или началото на следващата година\". \"Резултатът от следващите избори много ще зависи от това как ЕС ще реагира на нестабилността в Италия. В Европа има склонност да се използва всяка възможност да се правят наставления на Италия\", пише Сорос в писмо, публикувано от в. \"Кориере дела Сера\". \"Ако ЕС възприеме този подход, той копае собствения си гроб, защото ще предизвика отрицателна реакция сред италианските избиратели, които ще дадат още по-голямо мнозинство на популистите\", смята Сорос. \"ЕС е изправен пред множество проблеми, но Италия се превърна в най-належащия, защото са застрашени основните ценности на ЕС\", предупреди роденият в Унгария 87-годишен американски милиардер. Една от главните причини за победата на антисистемните партии в Италия е проблемът с мигрантите, които масово пристигат и са принудени да останат там заради европейските правила, съгласно които първата приемна страна носи отговорност за тях, отбелязва Сорос и предлага \"Европа да изплаща на Италия финансова компенсация за пристигащите в тази страна мигранти\".", "date": "2018.06.04", "title": "Сорос: ЕС да помогне на Италия, иначе копае собствения си гроб!"}
{"url": "https://www.faktor.bg/bg/articles/boyko-borisov-pristigna-v-tirana", "text": "Премиерът Бойко Борисов пристигна в столицата на Албания - Тирана. Той ще има среща с министър-председателя на Албания Еди Рама, която ще бъде последвана от пленарни разговори. Очаква се по време на визитата да бъдат обсъдени диалогът и сътрудничеството между страните от региона за постигане на напредък по пътя на европейската интеграция на държавите от Западните Балкани. Българският министър-председател ще участва в среща по Процеса от Акаба по въпросите на Балканите, както и в конференция, посветена на борбата с насилствения екстремизъм, заедно с премиера на Албания Еди Рама и краля на Йордания Абдула Втори.", "date": "2018.06.04", "title": "Бойко Борисов кацна в Тирана"}
{"url": "https://www.faktor.bg/bg/articles/novini/svyat/kim-izbral-nay-skapiya-hotel-za-sreshtata-s-tramp-no-ne-iska-da-plati-razhodite", "text": "Делегациите на Северна Корея и САЩ, които подготвят срещата между Ким Чен Ун и Доналд Тръмп се сблъскаха с поредното препятствие,  пише The Washington Post. Ким Чен Ун е избрал за престоя си в Сингапур построения през 1928 година хотел Fullerton. В него лукс апартаментите струват 6 000 долара и Ким категорично отказал да плаща такава сума. Той заявил, че неговата \"бедна страна не може да си позволи такъв разкош\". Пхенян, позовавайки се на затруднения, причинени от американските санкции, изразил желание \"някоя чужда страна да поеме разноските\". The Washington Post съобщава, че заради провеждането на истроическата среща, САЩ са заявили готовност да платят престоя на Ким Чен Ун, опасявайки се единствено да не обидят корейците. По-късно от Белия дом обаче съобщили, че се отказват от идеята, тъй като се оказало, че трябва да се плаща не само за президентския апартамент, но и престоя на делегацията на Северна Корея, охраната, храна и напитки, както и обслужване в стаите. Затова от Вашингтон са решили да се обърнатг към правителството на страната-домакин - Сингапур.", "date": "2018.06.04", "title": "Ким избрал най-скъпия хотел за срещата с Тръмп, но не иска да плати разходите"}
{"url": "https://www.faktor.bg/bg/articles/dps-v-potres-ne-znayat-kak-vladimir-kuzov-stanal-tehen-chlen", "text": "Тече проверка, скоро ще съобщим, изчакайте резултатите. Това беше лаконичният коментар на ръководителя на софийската организация на ДПС Нихат Кабил на въпрос станал ли е бившият депутат от \"Атака\" Владимир Кузов член на ДПС, съобщава \"Дневник\". Кабил отказа да потвърди или отрече информацията, че Кузов вече от две седмици има партийна книжка. И заяви, че единственото, което ще каже, е, че тече проверка. Отказа да допълни и дали се проверява това член ли е Кузов на ДПС, или как точно е станал такъв. От ръководството на партията коментираха, че с ужас са прочели информацията за евентуалното членство на Владимир Кузов и приема му от столичната организация в \"Оборище\". Уточниха, че всеки има право да иска членство и местните структури са сравнително независими, но в случая става дума за огромно петно, което ще трябва да понесе партията. И въпросът не е толкова безобиден. От ръководството коментираха, че все още не са получили официална информация от столичната организация и не могат също да потвърдят членството. Ако изнесеното в медиите се окаже вярно обаче, темата ще бъде поставена на утрешното заседание на тясното партийно ръководство. Късно снощи в медии се появи информация, че бившият депутат от \"Атака\" и условно осъден за склоняване на напълнолетен към блудствени действия Владимир Кузов вече е член на ДПС. \"24 часа\" цитира Нихат Кабил да потвърждава за членството и да казва: \"Колегите от района така са преценили и щом уставът е спазен, няма пречка.\" Пред изданието шефът на организацията на ДПС в \"Оборище\" Антон Тепавичаров дори уточнява, че \"Кузов идва в организацията от около 2 месеца, има интересни идеи за развитието ѝ, ще бъде полезен за партията, а личният живот си е личен\". Той обясни, че Кузов е реабилитиран, а и за членство в партията не се искало свидетелство за съдимост. Днес Кабил не потвърди и не отрече информацията, а само каза, че тече проверка. Кузов беше депутат от \"Атака\" до 2006 г., когато беше изключен от партията, но остана независим народен представител. Малко по-рано стана ясно, че срещу него има разследване за склоняване на напълнолетен към блудствени действия, а по-късно бе осъден условно. Присъдата му вече е изтекла.", "date": "2018.06.04", "title": "ДПС в потрес: Бившият атакист Владимир Кузов станал техен член, без да знаят"}
{"url": "https://www.faktor.bg/bg/articles/novini/svyat/national-interest-ruskite-motostrelkovatsi-shte-izpotroshat-amerikanskiya-shturmovik-a-10", "text": "Дейв Маджумдар публикува в National Interest анализ относно възможното използване на американския щурмовик А-10 за поразяване на руските сухопътни войски.   Неотдавна ВВС на САЩ дадоха заявка за модернизация на американския щурмовик А-10, като на 112 машини се поставят нови криле, за да запазят бойния си потенциал до 2040 г.    ВВС на САЩ държат А-10 на служба по настояване на Конгреса. Той действително може да потрябва. Машината може да оцелява в среда с ниска и средна заплаха, затова е много ефективен в борба с въстаници, а САЩ ще водят такива войни още десетилетия.   А-10 не е подходящ за водене на бой в условия на повишена опасност, каквато могат да създадат армиите на Русия и Китай, пише Маджумдар.   Във военно противопоставяне с Русия на европейския театър А-10 няма да може да се приближи до мотострелкова бригада (МСБ) – най-разпространеното руско механизирано формирование – заради нейната мощна ПВО. Фактически руските МСБ по същество са мобилни „зони с отказан достъп” (така на Запад наричат дълбоко ешелонираната отбрана, каквато РФ е създала в Балтика и в Черноморския регион).   Всяка руска МСБ се състои от около 4500 военнослужещи. Във всяка бригада има по три мотострелкови батальона с по около 510 войници и 43 бронирани машини МТ-ЛБВ, БМП-2 или БМП-3, както и 8 буксируеми 120-мм минохвъргачки 2С12. В МСБ са включени танков батальон с 41 танка и два самоходни артилерийски дивизиона с по 18 самоходни оръдия от типа на 2С19 „Мста-С”.   Бригадата е съпроводена от значителни сили за ПВО – дивизион „Тор-М2” (или „Бук-М2”/ „Бук-М3”) и още един дивизион за близка отбрана с ракетно-оръдейна отбрана „Тунгуска-М1”. Цялата тази групировка се усилва с батальон за поддръжка (мощни средства за РЕБ, РСЗО БМ-21 и още един дивизион буксируема артилерия.)    При стълкновение с руска МСБ или танкова бригада основната заплаха за самолетите (с не стелт-технология като А-10), са батареите „Бук”. Новият „Бук-М3” има далечина на ефективния огън над 70 км. Според руски източници, тази ЗРС има коефициент на поразяване над 95%. Разбира се, „Бук-М3” влиза в играта само ако самолетът е оцелял в 250-милната зона, контролирана от С-300В4, прикриваща сухопътните войски на значително отдалечение.   В резултат опитите за приближаване до механизираната бригада от обикновени самолети като А-10, могат да доведат до много сериозни загуби.   Нещо повече: Русия разполага с високо точни средства с далечен радиус на действие (морски крилати ракети „Калибър” и въздушни КР Х-101, с които може да обстрелва повечето бази, от които биха излетели А-10 при реален военен конфликт.", "date": "2018.06.04", "title": "National Interest: Руските мотострелковаци ще изпотрошат американския щурмовик А-10"}
{"url": "https://www.faktor.bg/bg/articles/novini/balgariya/y-arabadzhiev-biznesat-na-prevozvachite-e-pritisnat-do-stenata-ako-promenite-badat-prieti-shte-falirame-do-nyakolko-godini", "text": "\"Не очакваме днес да се финализира целият процес. При срещата си с еврокомисар Булц изготвихме компромисен пакет с контрапредложения, които се надяваме да бъдат приети\", заяви пред Нова телевизия изпълнителният директор на Съюза на международните превозвачи Йордан Арабаджиев по повод днешното обсъждане на предлаганите промени в правилата за работата на дружествата за международни пътни превози Комисията по транспорт на Европейския парламент. \"Чухме, че едва ли не всички български шофьори се дрогират, за да изпълняват курсовете си, което е долна инсинуцация\", заяви Арабаджиев. \"Наясно сме, че тази битка ще бъде много трудна. Това е обмислено много добре от страна на нашите западни партньори и техният стремеж да фалират един успешен бизнес в Източна Европа може и да стигне до успех в даден момент\", посочи той. \"Доволни сме от действията на нашето правителство, виждаме, че българските политици разпознаха нашата кауза като национален интерес. Ако исканията ни не бъдат приети, сме готови на всичко - на протести в Брюксел, в Западна Европа. Бизнесът е притиснат до стената и ако промените бъдат приети, ще фалираме до няколко години\", каза още Йордан Арабаджиев.", "date": "2018.06.04", "title": "Й. Арабаджиев: Бизнесът на превозвачите е притиснат до стената, ако промените бъдат приети ще фалираме до няколко години"}
{"url": "https://www.faktor.bg/bg/articles/erdogan-nikoy-ne-tryabva-da-tarsi-darzhava-za-kyurdite", "text": "Турската държава принадлежи също и на кюрдите в страната, каза президентът Реджеп Тайип Ердоган на изборен митинг в югоизточната провинция Диарбекир, информира БГНЕС.  \"Ние не казваме, че \"няма кюрди\", казваме,\" няма кюрдски проблем\". Никой не трябва да търси държава за кюрдите. Държавата на Република Турция е държава на всички нас. Държавата на кюрдите е държавата на Република Турция\", добави Ердоган. Той твърди, че управляващата Партия на справедливостта и развитието (ПСР) е спасила \"кюрдския народ от потисничеството на деспотичния стар режим\", казвайки, че \"ние гарантираме вашите свободи\". \"Нашите кюрдски братя и сестри са под закрилата на държавата на турската република. Разбира се, има право за изразяване на различни политически искания. Но това трябва да бъде направено в рамките на законните граници. Това, което е задължително за мен като президент, е задължително за всички. Тази страна няма да позволи онези, които се опитват да подкопаят закона\", каза Ердоган. Турският президент също така критикува призивите за освобождаване на кандидата за президентския пост Селахаттин Д3емирташ от Народната демократична партия, който е в затвора. Призивът беше отправен от кандидата в надпреварата за висшия държавен пост Мухарем Индже от най-голямата опозиционна сила Републиканската народна партия.. Индже посети Демирташ в затвора в началото на предизборната кампания.", "date": "2018.06.04", "title": "Ердоган: Никой не трябва да търси държава за кюрдите"}
{"url": "https://www.faktor.bg/bg/articles/novini/svyat/welt-nato-uvelichava-s-30-hil-dushi-silite-si-za-barzo-reagirane-zaradi-rusiya", "text": "НАТО планира да повиши своята готовност в \"случай на нападение от Русия\" и ще създаде ново резервно подразделение от 30 хиляди военни, съобщава германският Welt. Подразделението ще допълни сега действащите войски за бързо реагиране и ще получи няколкостотин изтребителя и кораба.подразделението трябва да бъде окомплектовано в срок от 30 дни. \"НАТО планира значително да повиши оперативната готовност на отделните съюзници по суша, море и въздух, за да осигури Алианса в случай на \"възможна криза\", пише изданието.  Източникът на Welt съобщил, че инициатор е САЩ, но основна роля в изпълнението на проекта ще поеме Германия.", "date": "2018.06.04", "title": "Welt: НАТО увеличава с 30 хил. души силите си за бързо реагиране заради Русия"}
{"url": "https://www.faktor.bg/bg/articles/vazrazhdaneto-na-tandema-i-krayat-na-rusiya-na-putin", "text": "На 7 май Владимир Путин за четвърти път встъпи в длъжността като президент на Русия. Обстановката, в която се намира той и страната му на международната сцена, оттогава стана дори по-напрегната. Откровено казано, изглежда, че Путин не знае какво да прави, коментира проф. Хироши Кимура в „Санкей“, цитиран от БГНЕС. Според него редицата инциденти от началото на тази година – пожарът в търговския център в Кемерово, ракетните удари на САЩ и съюзниците им в Сирия, случаят Скрипал – сериозно са влошили отношенията на Русия със Запада, толкова, че се заговори за началото на нова малка студена война. Що се отнася до Азия, то САЩ, Северна Корея, Южна Корея, Китай и дори Япония проявяват активност и се опитват да разрешат проблема с ядреното разоръжаване на Пхенян. Само Русия изглежда встрани от този въпрос. А дори след повишаването на цените на петрола на международните пазари заради решението на американския президент Доналд Тръмп да извади САЩ от сделката за ядрено разоръжаване на Иран, руската рубла остава слаба и курсът падна до 62,75 USD/RUB. Обобщавайки казаното дотук, в течение на около два месеца от президентските избори, в настоящия момент на Русия й се налага да се бори с насрещния вятър. Не изглежда, че на президента Путин ще му се удаде да предприеме ефективни контрамерки. В това се състои проблемът. Преназначаването на премиера Медведев, обявено ot руския лидер, потвърждава това песимистично предположение. Медведев е подозиран в незаконно обогатяване. В настоящия момент той е смятан за непопулярен политик в Русия. Освен това този човек следва да бъде сменен, за да се излезе от икономическата криза, в която сега се намира страната. Необходимо е да бъде назначен премиер като реформаторът Алексей Кудрин и руската икономика да се диверсифицира, излизайки от ресурсната зависимост. Независимо от това президентът Путин реши да остави Медведев. Защо? Работата е в това, че той е предан и удобен човек. Когато Медведев стана президент, всъщност всичко беше в ръцете на премиера - Путин. Възможно е през 2024 г., когато изтече вторият му пореден президентски мандат, да бъде повторена същата схема - „Тандем-2“. През първия му мандат (2000-2004 г.) главната тема беше „стабилността“ на Русия. Проблемът за решаване бе, че внезапната демократизация и либерализация по времето на Горбачов и Елцин породиха хаос и недоимък в руското общество. Във втория мандат (2004-2008 г.) главният лозунг беше „благосъстояние“. Благодарение на безпрецедентния бум в цените на петрола и повечето суровини Русия си осигури материални предимства и скок на стандарта на живот. По време на третия мандат (2012-2018 г.) Русия се сдоби с „уважение“. В резултат на намаляване влиянието на САЩ, а също и поради хаоса в Украйна и Сирия, Путин демонстрира значимостта на руската политика и армия и укрепи позиции си на международната сцена. Вероятно точната дума е „приемственост“ или по-скоро „застой“. Така се определя ситуацията в СССР в края на дългото управление на Брежнев, продължило цели 18 г. Путин вече се намира на власт дори по-дълго. Тази пролет американското списание „Тайм“ удиви читателите си, след като не постави руския президент сред стоте най-влиятелни хора в света. Възможно е това да е малко преждевременно, но точно решение, смята Кимура.", "date": "2018.06.04", "title": "Възраждането на \"Тандем-2\" и краят на Русия на Путин"}
{"url": "https://www.faktor.bg/bg/articles/koshmar-v-botevgrad-romi-prebiha-do-smart-dyado-plashat-drugi-hora-sas-zapalvane", "text": "В Ботевград е като в Дивия запад, оплакаха се пред Нова телевизия местни жители. Всеки ден в града има обири и бой, сигнализираха местни жители. Те се оплакват, че полицаите са малко и никой не може да спаси гражданите от бандитите, твърдят те. Жена разказа, че възрастен мъж е починал от болките си след побой от един от ромите на име Симеон. \"Ромът открадна парите от дядото. Цялата му пенсия взе, но все пак го хванаха. Парите бяха върнати на възрастния мъж, но от болките си, той почина на 18-и май\", каза тя. Оказа се, че много хора не смеели да се покажат пред камера и да свидетелстват за ужасите, защото ромите заплашвали, че ще ги запалят. \"Лично съм получавал от този същият ром, че ще ми запалят къщата, ако се оплача\", каза един от пострадалите. Жители на ботевградското село Скравена казват, че там няма къща, която да не е обирана. Хората сигнализират полицията, но мерки не се взимат. Водели се досъдебни производства срещу неизвестни извършители.  \"В къщата, в която живея, си влизат по всяко време. Няма значение какви са ми вратите. Пиша жалби и само си пиша. Не са задържани тези хора никога\", заяви потърпевша. Мъж пък призна, че преди 10 дни са му откраднали флекс. \"Откраднаха и джиесем. Никой не ми съдейства от полицията. Намерихме кой го е откраднал, но той отрече и каза, че го е взел от заложна къща и случаят приключи\", каза той. Пред камерата на „Здравей, България” кметът Иван Гавалюгов призна, че проблемът с престъпността е наистина сериозен. „Коренът на проблема, според мен, е чувството за безнаказаност. То пък произтича от силно намаления състав на местното полицейско управление – 25 униформени са на щат там, което е поне два пъти под санитарния минимум. Има по два патрула на смяна за денонощие”, коментира Гавалюгов.", "date": "2018.06.04", "title": "Кошмар в Ботевград: Роми пребиха до смърт дядо, плашат други хора със запалване"}
{"url": "https://www.faktor.bg/bg/articles/belgrad-kam-prishtina-nasilvate-zheni-ubivate-detsa-a-sega-iskate-pomirenie", "text": "След изявлението на косовския министър-председател Рамуш Харадинай, съгласно което Прищина ще се съгласи на помирение с Белград в замяна на признаване на независимостта на най-младата държава на Балканите, министърът на отбраната на Сърбия Александър Вулин направи рязък коментар, предава македонската информационна агенция „Макфакс“, цитирана от Фокус. „Дали сам измисли това или някой ти помогна?“, бе язвителният въпрос, отправен от Вулин. „Първо насилвате жени и убивате деца, палите села, ограбвате имоти, убивате полицаи и войници. Унищожихте десетки църкви и манастири, опитахте се да вземете незаконно територията на Сърбия, погазихте всяка дума, която сте дали в диалога в Брюксел, а сега помните, че Сърбия е приела всичко, и вие все още търсите помирение за конфликт, който Сърбия нито е търсила, нито е предизвикала. И да повторим още веднъж въпроса: сами ли го измислихте това или някой ви помогна?\", коментира Вулин.", "date": "2018.06.04", "title": "Белград към Прищина: Насилвате жени, убивате деца, а сега искате помирение"}
{"url": "https://www.faktor.bg/bg/articles/novini/svyat/sled-okupatsiyata-kremal-e-zaselil-v-krim-blizo-1-milion-rusnatsi", "text": "\"Москва е преселила близо 1 милион руснаци в Крим\", съобщи Мустафа Джемильов, дългогодишен лидер на кримските татари. Пред \"Укринформ\" той съобщи, че \"Кремъл преселва голям брой хора от различни региони на Русия в Крим, но прави това тайно, \"защото осъзнава, че това е престъпление\". По негови изчисления става дума за 850 хиляди до 1 милион души.  \"Русия нагло повтаря същата стратегия, която беше използвана по време на първата окупация на Крим по времето на императрица Екатерина Велика. Тогава за местното население са били създадени непоносими за живеене условия, така че да принудят хората да мигрират и кримските татари много бързо станаха малцинство\",  коментира Джемильов.", "date": "2018.06.04", "title": "След окупацията Кремъл е заселил в Крим близо 1 милион руснаци"}
{"url": "https://www.faktor.bg/bg/articles/novini/svyat/the-telegraph-britanski-deputati-izskat-izklyuchvane-na-rusiya-ot-interpol", "text": "Членовете на британския парламент поискаха от министъра на вътрешните работи да се намеси срещу злоупотребата на Русия с членоството и в \"Интерпол\" за преследването на известния критик на Владимир Путин и основател на фонда Hermitage Capital Бил Браудър, съобщава вестник The Telegraph. В писмо до министъра те припомнят, че участието на Русия в \"Интерпол\" и дава възможност нееднократно да иска ареста на Браудър. Писмото е следствие на поредния арест на Браудър от испанската полиция по искане на Русия. Любопитното е, че Браудър заминал за Испания по искане на испанския съд, за да даде показания срещу руски граждани, обвинени в пране на пари. След ареста на Браудър, министърът на на външните работи на Великобритания Борис Джонсън заяви, че Москва трябва да се съсредоточи върху привлимането към отговорност на виновните за смъртта на юриста на Hermitage Capital Сергей Магнитски. Междупартийната група депутати, която инициира приемането във Великобритания на аналог на американския \"Списък на Магнитски\", сега призовават да бъде ограничен достъпа на Русия до базите на \"Интерпол\". Парламентаристите пишат, че Русия продължава да злоупотребява с \"Интерпол\", за да преследва \"неугодни на режима личности\" и настояват британското правителство да се намеси. Припомняме, че Уилям (Бил)Браудър е инициатор за приемането в САЩ на \"закона Магнитски\", наречен така в памет на починалия в московския следствен изолатор Сергей Магнитски, юристът, който разкри схема за мащабни кражби от руския бюджет. Законът предвижда приемането и прилагането на санкции спрямо руснаци, които имат отношение към нарушаването на човешките права.  В Русия Браудър е обвинен и осъден на 9 години затвор за укриване на данъци и е обявен за международно издирване.", "date": "2018.06.04", "title": "The Telegraph: Британски депутати искат изключване на Русия от \"Интерпол\""}
{"url": "https://www.faktor.bg/bg/articles/novini/svyat/kim-chen-un-uvolni-voennoto-si-rakovodstvo-predi-sreshtata-s-tramp", "text": "Лидерът на КНДР Ким Чен Ун е уволнил военното ръководство на страната преди срещата си с Доналд Тръмп на 12 юни, съобщава Yonhap.  По данни на агенцията, уволнени са министърът на отбраната Пак Ен Сик, началникът на Генералния щаб Ли Мен Су и началникът на главното политическо управление на армията Ким Чон Гак. За смяната на военното ръководство  на Северна Кожрея съобщава и агенция Reuters, като се позова на източник от американската администрация.  Американските официални лица предполагат, че във военните кръгове на КНДР са се появили разногласия по повод подхода на Ким към Южна Корея и САЩ.  Според южнокорейската Yonhap, в армията е имало възражения срещу разоръжаването на Северна Корея.", "date": "2018.06.04", "title": "Ким Чен Ун уволни военното си ръководство преди срещата с Тръмп"}
{"url": "https://www.faktor.bg/bg/articles/novini/balgariya/do-33-gradusa-dnes-sledobyad-dazhdove", "text": "Днес преди обяд ще е предимно слънчево. Около и следобед ще се развива купеста и купесто-дъждовна облачност и ще има краткотрайни валежи с гръмотевици, възможни са градушки.  Значителни и на повече места ще са явленията в североизточната половина от страната. Ще духа слаб, в Дунавската равнина - до умерен вятър от запад-северозапад.  Максималните температури ще са между 28 и 33 градуса, в София - около 28 градуса, съобщават от НИМХ-БАН, цитирани от БТА. По Черноморието ще преобладава слънчево време. Следобед ще се развива купеста и купесто-дъждовна облачно и на места, главно по северното крайбрежие, ще превали и прегърми. Максималните температури ще са 23-27 градуса. Температурата на морската вода е 22-23 градуса. Над планините ще преобладава слънчево време. Следобед ще се развива купеста и купесто-дъждовна облачност и на много места ще превали краткотраен дъжд с гръмотевици. Ще духа умерен, по високите и открити части - до силен вятър от запад-северозапад. Атмосферното налягане ще се понижи и ще е по-ниско от средното за месеца.", "date": "2018.06.04", "title": "До 33 градуса днес,  следобяд дъждове"}
{"url": "https://www.faktor.bg/bg/articles/novini/svyat/evropeyskiyat-parlament-obsazhda-promenite-na-pravilata-za-prevozvachite", "text": "Комисията по транспорт на Европейския парламент ще обсъди промени в правилата за работата на дружествата за международни пътни превози. Промените предвиждат международните водачи да могат да имат у дома или на друго място по техен избор поне една седмична почивка или една седмична почивка от повече от 45 часа, след всеки четири последователни седмици.  Въвежда се определение за \"дом\" на водача - там, където той е регистриран по адрес в държава от ЕС. Водачът ще трябва да съобщава месец предварително на своя работодател, ако ще ползва почивката си на място, различно от дома си (частен имот по избор). Когато водач избере да се върне за почивка у дома, работодателят ще трябва да му предоставя средства за това. По желание на водача дневните почивки ще може да бъдат ползвани в превозното средство, ако то разполага с подходящи условия за спане за всеки водач и превозното средство е неподвижно.  Постепенно ще бъдат намалени разликите в размера на глобите в ЕС за еднакви провинения на международните водачи.  ЕП отчита, че най-често срещаните нарушения са свързани с времето за почивка, почивките по време на работа, воденето на дневник за времето на управление и времето за управление. Предвижда се обособяването на охраняеми паркинги за почивка по международните пътища, които ще бъдат обозначени, сертифицирани и ще отговарят на много условия, включително за достъп до тоалетна, вода, душове, храна и безжичен интернет. Предлага се въвеждането на записващи устройства със спътникова връзка, които ще записват часовете на работа и почивка, както и държавите, през които превозното средство е преминало в камионите за международни превози. Службите за проверка ще могат да разчитат данни от устройствата от разстояние, а устройствата ще трябва да съхраняват данните по два месеца.", "date": "2018.06.04", "title": "Европейският парламент обсъжда промените на правилата за превозвачите"}
{"url": "https://www.faktor.bg/bg/articles/papata-s-priziv-kam-mafiyata", "text": "Папата наруши традицията и отслужи литургия в контролирано от мафията предградие на Рим.  Главата на римокатолическата църква събра хиляди пред църквата в Остия, на около 30 км от италианската столица. Той призова членовете на мафията да се откажат от омертата - обетът за мълчание, който дават.  Папа Франциск каза, че само така градът ще може да се освободи от страха и депресията.", "date": "2018.06.04", "title": "Папата отправи призив към мафията: Откажете се от омертата"}
{"url": "https://www.faktor.bg/bg/articles/novini/svyat/desetki-zaginali-i-stotitsi-raneni-pri-izrigvane-na-vulkan-v-gvatemala", "text": "Най-малко 25 души са загинали и около 300 са ранени при изригването на вулкана Фуего (огън на испански) в Гватемала, съобщи агенцията за борба с бедствията, позовавайки се на AFP. \"Вулканът продължава да изригва и има голяма вероятност от лавини от нажежени отломки\", каза нейният директор Еди Санчес. Фуего, който е сред най-активните в Централна Америка, изхвърли разтопени скали, черен дим и пепел в небето вчера по обед и наложи затваряне на летището \"Аурора\" в столицата Гватемала и евакуиране на част от жителите й. Часове по-късно от вулкана започна да изтича лава с температура до 700 градуса по Целзий, съобщи директорът на гватемалския Институт по сеизмология и вулканология. Активният вулкан е на 25 км югозападно от столицата Гватемала и е висок 3763 метра. Телевизията показа видеозаписи на обгорен пейзаж и поток от лава, заливащ къщи. \"Не всички успяха да се евакуират, вероятно някои са били затрупани\", каза жителка на село Ел Родео. \"Ние видяхме как се спуска лавата и избягахме на близкия хълм\", добави тя. Сред жертвите е служител на агенцията за борба с бедствията. 3100 души са били евакуирани от близките до вулкана населени места. Пепелта, изхвърляна от вулкана, се разпръсва над район с 1,7 милиона жители при население от общо 15 милиона. Пепел се сипе над района на столицата Гватемала и над департаментите Сакатепекес, Чималтенанго и Ескуинтла. Улиците на град Антигуа - популярна туристическа дестинация, са покрити с пепел. Президентът Джими Моралес каза, че ще издаде декларация за обявяване на извънредно положение, която трябва да бъде одобрена от Конгреса. Той прикани хората да следят информацията на спасителните служби, добавя АП.", "date": "2018.06.04", "title": "Десетки загинали и стотици ранени при изригване на вулкан в Гватемала"}
{"url": "https://www.faktor.bg/bg/articles/novini/svyat/turskiyat-premier-pokanil-boyko-borisov-na-otkrivaneto-na-gazoprovoda-tanap", "text": "Турският премиер Бинали Йълдъръм е поканил министър-председателя Бойко Борисов да присъства на церемонията по откриването на трансанадолския газопровод \"Танап\". Това съобщиха от канцеларията на Йълдъръм, който се е обадил вчера по телефона на Борисов по този повод. Йълдъръм е информирал Борисов, че церемонията ще бъде на 12 юни в град Ескишехир. Той е заявил, че ще бъде особено щастлив да приветства Борисов сред гостите на високо ниво. Борисов е обещал, че ще осигурят за церемонията присъствие на високо ниво от България. Разговорът е преминал в топла, дружеска атмосфера и двамата премиери са се договорили да се срещнат при първи удобен случай, добавиха от канцеларията на Йълдъръм, пише БТА.", "date": "2018.06.04", "title": "Турският премиер поканил Бойко Борисов на откриването на газопровода \"Танап\""}
{"url": "https://www.faktor.bg/bg/articles/novini/balgariya/ts-tsvetanov-ne-tryabva-da-zavizhdame-na-nikogo-kogato-postiga-uspeh-za-balgariya", "text": "\"Нека да припомня, че България загуби възможността около 15 милиарда кубика газ за Турция да преминава през наша териткория. Убеден съм, че с подкрепата от ЕС и след срещата на премиера с Путин ще бъде реализиран проекта за газов хъб. Нека припомним, че по време на управлението на Пламен Орешарски ЕС наложи санкции на страната ни и ако не беше това управление на БСП нещата щяха да бъдат съвсем различни и можое би нямаше да има \"Турски поток\", заяви пред бТВ заместник-председателят на ГЕРБ и председател на ПГ на партията Цветан Цветанов. \"След срещата Борисов-Путин и с подкрепата на ЕС газовият хъб да бъде захранен с газ от Русия и от други доставчици\", посочи той. \"След началото на втория мандат на правителството \"Борисов\" беше направена цялостна стратегия и посещението на премиера в Москва беше съобразена с нея и с правилата на ЕС. Знаете, че президента няма абсолютно никакви правомощия да води такива процеси. Имаше протоколна среща на Радев с Путин, но същността беше при посещението на премиера с четиримата министри. Не можем да кажем, че Радев е допринесъл за тази среща\", коментира Цветанов.  \"През всичките години на управление на ГЕРБ и на премиера Борисов е имало и различни президенти-Георги Първанов, Росен Плевнелиев и сега, Румен Радев. Нека направим съпоставка на проблемите, които са възниквали. Премиерът винаги е търсил начин да намери компромис. Президентът Радев чувствайки се изолиран от европейските лидери търси начин да предизвика челен сблъсък с управлението. Това надскачане и усещане, че всички са маскари и само аз съм най-добрия подход. ГЕРБ винаги е реагирала след, а не преди изказване на Румен Радев. Затова търсете причината за тази нарушена комуникация в президентството, а не в парламента или в МС\", заяви Цветанов. \"Той използва всякакви случки от преди месеци, за да нажежава обстановката. Когато премиерът Борисов сложи фокус върху Западните Балкани, това означава  перспектива и за България. България е ценена с авторитета, който има Борисов, България стана като ментор на Западните Балкани\", коментира той изказването на Радев, че правителството влага повече усилия за региона, отколкото за България. Цветанов припомни, че на Консултативните съвети при президента \"едно се говори вътре, друго се говори оотвън\". Той предложи на президента, който коментира \"пиенето на кафе\" от Борисов в НС, също да намери време да отиде в парламента, за да се говори по теми, които засягат националните интереси. \"Не трябва да завиждаме на никого, когато постига успех за България. Ето, Станишев е председател на ПЕС и ни представлява на европейската сцена. Вие знаете какво съм преживял лично по времето, когато той беше премиер, но смятам, че всеки трябва да уважава и защитава хората, които защитават националните интереси\", категоричен беше Цветанов. \"От октомври насам имаше 28 частични избори, БСП се регистрираха само за 13 и спечелиха само на три места. За да има \"уговорени мачове\", както твърди БСП, трябва да има две страни\", коментира зам.-председателят на ГЕРБ и съобщи, че партията ще отпусне 17 хиляди лева за изграждането на детска площадка в селото. \"Очакваме сериозен дебат и решения, които ще позволят на правителството да започне разговори със сериозни инвеститори за \"Белене\", съобщи Цветанов.", "date": "2018.06.04", "title": "Ц. Цветанов: Нека и президентът намери време \"да пие кафе\" в НС и да обсъдим теми от национален интерес"}
{"url": "https://www.faktor.bg/bg/articles/novini/balgariya/t-traykov-turski-potok-e-politicheska-hrumka-napravena-za-da-se-demonstrira-che-mozhe-i-bez-ukrayna", "text": "„Турски поток” е политическа хрумка, направена, за да се демонстрира, че може и без Украйна. Щепселът се дърпа от самия руски президент”, заяви пред бТВ бившият икономически министър Трайчо Трайков. „За да се съгласи да участва, Турция получи 10% отстъпка за газа със задна дата”, подчерта той. По думите му не е ясно дали по време на посещенията на Румен Радев и Бойко Борисов в Москва въобще са били обсъждани важни въпроси като плащането на транзитните такси даже след спирането на трасето през Украйна (по договор задължението на Русия в размер на стотици милиони не би трябвало да отпадне) или за връщането на парите, които с последното решение на ЕК става ясно, че България е надплатила на „Газпром”. „Газът, който ще стигне по единствената засега тръба на „Турски поток” си е за Турция. Най-добрият начин за Европа е газът да е по съществуващата инфраструктура”, подчерта Трайков, като отбеляза, че „ако Кремъл много държи да се похарчат десетки милиарди за друго”, то трябва да се направи анализ. Според него, руският замисъл за \"Южен поток\" не е отговарял на правилата на свободния пазар. По темата „Белене” Трайков призова след евентуалното падане на мораториума да има заложен таван на разходите преди вземането на конкретно решение за Втора атомна, защото иначе „има риск да заминат няколко стотин милиона по консултанти”.", "date": "2018.06.04", "title": "Т. Трайков: \"Турски поток\" е политическа хрумка, направена, за да се демонстрира, че може и без Украйна"}
{"url": "https://www.faktor.bg/bg/articles/novini/svyat/mariya-gabriel-do-mesets-golemite-platformi-shte-priemat-kodeks-sreshtu-dezinformatsiyata", "text": "\"Фалшивите новини са една от най-големите заплахи. Те атакуват доверието помежду ни и между институциите и хората. Това е едно от предизвикателствата, тъй като все още нямаме цялостен обхват. С малки стъпки трябва да ограничим обхвата на този феномен. Това правим и с екипа ми\", заяви пред БНТ Мария Габриел, еврокомисар по цифрова икономика и общество. До юли Габриел очаква големите социални платформи да приемат кодекс за борба с дезинформацията. До октомври да има видими резултати, а през декември ще бъдат предложени следващите мерки. \"Кибератаките не познават граници, затова трябва да се работи координирано на ниво ЕС и отвъд. Искаме по-интегриран подход. Всяка година държавите членки ще се събират и ще симулират кибератаки. На тази основа базираната в Атина агенция \"ENISA\" ще помогне с конкретни решения. Трябва да инвестираме и в човешкия потенциал. Във всяка една държава членка трябва да има център, за да се реагира бързо в случай на атака.\", каза Габриел.  \"ЕК ще следи трудностите, пред които са изправени отделните държави членки, както и отделни фирми и предприятия. По тази тема предстои и голяма конференция през февруари 2019 г., на която ще се обсъдят първите пречки и предизвикателства. Задаваме стандарт, половината от американските компании заявяват, че въвеждането на GDPR е и техен приоритет\", каза още еврокомисарят.", "date": "2018.06.04", "title": "Мария Габриел: Фалшивите новини са една от най-големите заплахи, атакуват доверието между институциите и хората"}
{"url": "https://www.faktor.bg/bg/articles/novini/balgariya/t-kantardzhiev-ne-vodete-detsa-pod-1-godinka-v-severna-gartsiya-ima-morbili", "text": "\"Има доказателства за взрив от салмонела в 3 детски градини в София\", съобщи директорът на Националния център по заразни и паразитни болести проф. Тодор Кантарджиев пред БНТ. Той отбеляза, че и в страната има периодични взривове на инфекцията.  \"Основната причина за салмонела е недобре съхранена храна. Храните от животински произход трябва да са термично обработени, а ако е стояла храната повече от 4 часа на стайнана температура, може да е опасна за здравето, обясни той. Млякото трябва да е пакетирано и ако се купи мляко от друго място, задължително е да се вари, защото има бактерии, които се развиват и на студено, които са особено опасни за бременни жени\", бе категоричен Кантарджиев. Той подчерта, че е много важна и ваксинацията при децата и препоръча деца под 1 година да не се водят на море, ако не са ваксинирани против морбили. Най-вече да не се ходи с тях в Северна Гърция, където има много морбили. \"Около 90% от инфекциите при децата са от бактерии, хигиената е много важна\", каза проф. Тодор Кантарджиев. Той препоръча през лятото да се ползват мокри кърпи с хлор хиксидин, защото спиртът не действа на ентеровирусите. Проф. Кантарджиев коментира и ухапванията от кърлежи, като бе категоричен, че трябва да се пие антибиотик при подобно ухапване. \"В столицата например имаме заразени с Лаймска болест кърлежи и хората трябва да се информират за районите, в които има заразени кърлежи\", отбеляза директорът Националния център по заразни и паразитни болести.", "date": "2018.06.04", "title": "Т. Кантарджиев: Не водете деца под 1 годинка в Северна Гърция, има морбили"}
{"url": "https://www.faktor.bg/bg/articles/pobeda-za-antiimigrantska-partiya-v-sloveniya", "text": "Още една победа за антиимигрантска партия в Европа. Словенската демократическа партия на бившия премиер Янез Янша спечели изборите в бившата югославска република. Опозиционната формация взима 25% от гласовете. Вотът беше фрагментиран и цели девет партии ще имат депутати в парламента. Въпреки че печели с добра преднина, Янша не може да формира кабинет сам. Повечето формации обявиха, че не искат да се коалират с него.", "date": "2018.06.04", "title": "Победа за антиимигрантска партия в Словения"}
{"url": "https://www.faktor.bg/bg/articles/borisov-na-poseshtenie-v-albaniya", "text": "Премиерът Бойко Борисов заминава за официално посещение в Тирана. Той ще се срещне с албанския си колега Еди Рама. По време на визитата си Борисов ще участва и в среща с краля на Йордания Абдула II. Тя ще бъде част от процеса Акаба - поредица от разговори, започнати от йорданския крал през 2015 г. Идеята им е борбата с екстремизма, тероризма и радикализацията.", "date": "2018.06.04", "title": "Борисов на посещение в Албания"}
