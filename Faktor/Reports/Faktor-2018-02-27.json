{"url": "http://www.faktor.bg/bg/articles/novini/svyat/-ruskiy-mir-imalo-e-novo-naradenie-nad-ruski-instruktori-i-naemnitsi-v-siriya-zhertvite-sa-neizvestni", "text": "През нощта на 26 срещу 27 февруари коалиционните сили, ръководени от САЩ , отново са атакували позиции на армията на Башар Асад на север от Дейр Зор. По предварителни данни, в бойните части на режима е имзало и неизвестен брой руски инструктори и наемници от ЧВК \"Вагер\", съобщава \"Руский мир\". Да момента постъпват противоречиви съобщения за загиналите и ранените. Не е известно какви са загубите на руската страна.", "date": "2018.02.27", "title": "\"Руский мир\": Имало е ново нападение над руски инструктори и наемници в Сирия, жертвите са неизвестни"}
{"url": "http://www.faktor.bg/bg/articles/novini/svyat/berlingske-bratovched-na-putin-i-fss-zameseni-v-prane-na-pari-chrez-datska-banka", "text": "Членовете на семейството на руския президента Владимир Путин и служители на Фесералната служба за сигурност са заподозрени в мащабно пране на пари чрез най-голямата датска банка Danske Bank, съобщава вестник Berlingske. В документ, с който разполага изданието, схемата е изпълнена в естонското подразделение на банката. Още през лятото на 2013 година на ръководството е \"станало известно, че техен клиент, регистрираната във Великобритания компания Lantana Trade LLP е предоставяла лъжливи сведения за финансовите си отчети\". Компанията твърдяла, че не функционира, въпреки големи парични суми, които преминавали през сметките и ежедневно. Според доклада, козмпанията е извършвала \"подозрителни плащания\", а на банката не е било известно за това \"кои са крайните собственици\". Банката започнала разследване спрямо Lantana Trade LLP и още 20 асоциирани компании, които често превеждали помежду си големи суми пари чрез сметки в Danske Bank Estonia. Според доклада, \"сред тези сметки има и такива, които принадлежат на семейството на Путин и на ФСС\". Проверката на Berlingske показала, че информацията се отнася \"към определен кръг лица, сред които първият братовчед на руския президент - Игор Путин, както и хора свързани  висшето ръководство на руските спецслужби\". Игор Путин беше член на управителния съвет на \"Промсбербанк\", банката рухна през 2016 година, когато беше открита липсата на 3 милиарда рубли.  Братовчедът на Путин е свързан с още една банкова измама за гигантски суми. Между 2010 и 2015 година той е в управлението на \"Руска земеделска банка\", която е свързана със скандал за източването от Русия на не по-малко от 20 милиарда долара, чрез схемата, наречена \"Глобалната перачница\".", "date": "2018.02.27", "title": "Berlingske: Братовчед на Путин и ФСС замесени в пране на пари чрез датска банка"}
{"url": "http://www.faktor.bg/bg/articles/royters-bryuksel-iska-vlastite-da-imat-dostap-do-lichni-danni-sahranyavani-izvan-es", "text": "Брюксел подготвя законодателство, с което да принуди фирмите да предават на властите лични данни, дори когато те се намират на сървъри извън Европейския съюз. Това съобщава агенция \"Ройтерс\", позовавайки се на двама свои източници, запознати с идеята. Мащабът на планираните реформи вероятно ще вкара ЕС в конфликт с технологичните гиганти. В същото време тази седмица Върховният съд на САЩ разглежда дело на \"Майкрософт\" (Microsoft) срещу прокурори, които искат компанията да им предаде имейли от сървърите си в Ирландия по разследване в трафик на наркотици. Силите за сигурност са на мнение, че подобни правомощия са необходими на разследващите в цифровата епоха. Но според активисти извънтериториалната власт на правителствата ще наруши правото на неприкосновеност на хората. А технологични гиганти като \"Майкрософт\", \"Епъл\" и Ай Би Ем твърдят, че тя ще подкопае увереността на клиентите им в облачните услуги. Планираният закон показва промяна в позицията на Европейската комисия, която през 2014 г. твърдеше, че \"извънтериториалното приложение на чужди закони\" \"може да е в нарушение на международното право\" по повод делото на \"Майкрософт\" в САЩ. Комисарят по правосъдието Вера Йоурова коментира пред \"Ройтерс\", че сегашните методи за достъп до доказателства в чужбина са \"много бавни и неефикасни\". Предложенията ще се отнасят до личните данни на хора от всякакви националности, стига те са да свързани с европейски разследвания, твърди единият от източниците. Текстът все още е на етап \"чернова\" и вероятно ще стигне до евродепутатите и държавите членки в края на март. Преговорите по него могат да отнемат до две години. (източник: \"Дневник\")", "date": "2018.02.27", "title": "\"Ройтерс\": Брюксел иска от фирмите достъп на властите до лични данни, дори ако са извън ЕС"}
{"url": "http://www.faktor.bg/bg/articles/krastev-iztochnoevropeytsite-se-chuvstvat-kato-nay-golemite-luzari", "text": "Българският политолог Иван Кръстев е много търсена личност - особено откакто излезе блестящото му есе „След Европа“, пише германският журналист Саша Ленарц в началото на обширна публикация, поместена в седмичника „Велт ам Зонтаг\". Според Кръстев, в резултат от кризата с бежанците Европа във всички случаи ще се промени. В тази връзка политологът припомня, че през последните години европейците са преживели три различни кризи: на общата валута, конфликта Русия-Украйна и Брекзита. Всички те бяха предизвикателства за европейския проект, но миграционната криза все пак е най-дълбоката, смята Кръстев и обяснява защо: „Живеехме в един свят, където границите сякаш вече не играеха роля. Изведнъж обаче установихме, че границите все пак са важни. Оттук произтичат три въпроса. Къде изобщо минават границите на Европа? На този въпрос все още няма отговор, защото Европа е единствената сила, чиито граници се разширяват. Второ: Какви са тези граници? И трето: Кой ще ги защитава? При това не само срещу военни нападения, но и при миграционни кризи.\" Според Кръстев, сегашната миграционна криза още не е решена: броят на мигрантите е намалял, но законово решение все още няма, защото Дъблинското споразумение не функционира, а друга уредба просто не е налице. Политологът смята, че и решението за разпределяне на бежанците по квоти също не работи. Да, реакцията на източноевропейците беше сбъркана, но това не прави идеята за квотите по-добра, смята той и обяснява: „Бежанската криза породи тежък спор между Западна и Източна Европа. Ако Вишеградската група беше хомогенен блок, тя би могла да блокира много решения. Орбан обаче не успя да я сплоти. По две причини. Първата е кризата с Русия. Полша и Унгария се отнасят към Русия по много различен начин. Варшава с основание е много твърда, докато Орбан е по-близък с Путин, отколкото който и да е друг европейски лидер. Втората причина, колкото и парадоксално да звучи, е свързана с възхода на западноевропейския консерватизъм. Той размива границите между Запад и Изток. В цяла Европа настъпва консервативен обрат. Тъй че става дума не само за конфликт между Западна и Средна Европа (…), но и за един завой надясно, който може да се сравнява със събитията през 1968. Това е културен обрат, макар и в противоположната посока. (…) През 1968 ставаше дума за самоопределението на индивида, а днес - за суверенитета на политическата общност. През 1968 година въпросът беше за правата на малцинствата, днес въпросът е за правата на мнозинствата.\" По-нататък Иван Кръстев твърди, че сериозните различия между Източна и Западна Европа ще се запазят. Според политолога, крайно десните в Западна Европа в някакъв смисъл са приемници на 1968 година, чието културно наследство за усвоили. „Вижте Холандия. Там изобщо не е проблем, че един открито хомосексуален човек е лидер на десните популисти. В Източна Европа това е немислимо. Източноевропейският консерватизъм е провинциален. Ние сме консерватори на пълен работен ден и по всички въпроси. Срещу всяко малцинство. Големият вододел между Западна и Източна Европа минава през въпроса за етническата хомогенност.\" По-нататък Иван Кръстев обяснява, че за източноевропейците проблемът идва не само от външния миграционен натиск, но и от обратната тенденция - обезлюдяването на техните страни. „Надигнало се е нещо като демографска паника, която се себеизразява като морална паника. През 1989 година България имаше над 8 милиона граждани, после обаче хората започнаха да емигрират. Това е гигантската разлика между революцията от 1989 и много други поврати. Всяка революция е демографско събитие. Много хора напуснаха Русия след Октомврийската революция, същото се е случило и във Франция след 1789. Това обаче са били главно хора, обявяващи се против съответната революция. Интересното при революцията от 1989 е това, че най-бързо си тръгнаха тъкмо хората, които я подкрепяха. Единствената утопия на 1989 беше Нормалността. (…) Ние искахме да живеем като хората на Запад. Но когато човек иска да живее „като на Запад\", тогава много по-лесно е направо да върви на Запад, вместо да чака, докато Западът дойде при нас. Защо цял живот да чакам България да стане като Германия, вместо направо да се преместя в Германия? Тъкмо това направиха мнозина, които поддържаха революцията.\" „Те просто изпаднаха, в същинския смисъл на думата. Дори когато могат да си изкарват препитанието, те пак виждат как младите изчезват, а обществото се топи. В България (…) хората се опасяват, че етническата им група чезне. Оттук възниква нещо, което аз наричам „дефанзивен комунитаризъм\". (…) Те казват: „Най-напред ще се погрижим за нас самите, тук. Големият външен свят е враждебен. Ако си българин, би трябвало да останеш да живееш в България.\" (…) Дефанзивно и със склонност към заговорнически теории. Средноевропейската трагедия се състои в това, че тамошните политически лидери говорят един крайно враждебен и брутален език - и тъкмо поради това става все по-трудно да осъзнаем, че някои от опасенията на хората там всъщност са съвсем основателни. Имаме си работа с едно деморализирано общество, което е демографски отслабено. Много се говори за трансферните плащания, които текат от Запад на Изток, но непрекъснато се пренебрегва фактът, че голям брой хора, получили добро образование на Изток, днес работят на Запад. А това също си е материален трансфер.\" Иван Кръстев припомня, че преди десетина години западноевропейците са се опасявали да не загубят работни места заради разширяването на ЕС. Днес обаче не те, а източноевропейците се чувстват като най-големите „лузъри\", казва Кръстев и продължава: „Този психологически поврат настъпи едновременно с бежанската криза, но не беше предизвикан от нея. (…) Начинът, по който източноевропейците реагираха на квотното разпределение на бежанците, беше неправилен. Помолиха ни да приемем една относително ниска бройка и да покажем солидарност, след като самите ние спечелихме от европейската солидарност. На чисто човешко равнище това беше същинска катастрофа. Защото не можеш просто тъй да заявиш, че нямаш капацитета да приемеш няколкостотин души. Това е смехотворно, особено когато в същото време гледаш как всички тези хора пристигат в Австрия и в Германия.\" „И въпреки това Вие разбирате тази реакция, така ли?\" - пита германският журналист Саша Ленарц. Иван Кръстев отговаря така: „По време на еврокризата Германия задължи всички да се придържат към правилата, ако искат Европа да оцелее. А ето, че после изведнъж сама промени правилата. Лично аз дори изпитвам симпатия към онова, което направи Меркел. Защото ако не беше направила нищо, Италия и Гърция направо щяха да рухнат. Но начинът, по който го направи, беше проблематичен. (…) Тя наруши правилата, без да е говорила с никого за това. Когато човек извършва подобно нещо, той поне може да го обясни. В същото време не е честно да изкарваме, че Меркел е имала хиляди други варианти за действие. Времето и възможностите за реакция бяха изключително ограничени. Какво щеше да стане, ако Германия беше казала на Гърция и Италия: „Бежанци ли? Не е наш проблем. Съществува Дъблинско споразумение, нека да се придържаме към правилата\". Това щеше да е краят на ЕС. Тоест, Меркел беше права не само в морално, но и в политическо отношение. Грешката ѝ беше, че не го обсъди с никого. А в резултат настъпи конфликт с държави, които тъй или иначе имат двойствено отношение към Германия. Защото Средна Европа от една страна вече отдавна е част от германската икономика - вижте само показателите им за износа. От друга страна обаче в определени обществени кръгове все още е жив страхът от Германия.\" В края на обширното интервю Кръстев прави следното обобщение: „Кризите винаги имат и положителен ефект. Сега европейските общества за пръв път започнаха да се интересуват от различията помежду им. Днес германците знаят за гръцката икономика повече, отколкото когато и да било преди, а поляците - много повече от преди за отношението на германците към имиграцията. В някакъв смисъл това създава усещането за обща съдба.\"", "date": "2018.02.27", "title": "Иван Кръстев: Източноевропейците се чувстват като най-големите лузъри"}
{"url": "http://www.faktor.bg/bg/articles/novini/balgariya/dobrev-se-izvini-na-siderov-nyama-da-smenyat-ataka-s-volya", "text": "Шефът на енергийната комисия Делян Добрев се извини на Волен Сидеров и партията му за изказването си, че можело да бъдат заменени с депутатите от ВОЛЯ. Това съобщиха от \"Атака\", посочва Канал3. Извинението Добрев поднесъл пред екип на телевизията на партията, веднага след изявлението на премиера в Народното събрание. \"В никакъв случай не съм го казал в този смисъл. Нямал съм предвид това. Грешно бях разбран и затова тръгнаха интерпретации\", отказа се от думите си депутатът от ГЕРБ. \"Ако някой не ме е разбрал както трябва, съжалявам, че така се получи\", каза той в кулоарите на парламента, след като по-рано днес самият Сидеров първо поиска оставката му, а после изведнъж омекна и обяви, че първо иска да да мине съвместното заседание на енергийната с външната комисии, посветено на сделката за ЧЕЗ.", "date": "2018.02.27", "title": "Добрев се извини на Сидеров, няма да сменят \"Атака\" с \"Воля\""}
{"url": "http://www.faktor.bg/bg/articles/novini/svyat/evrosubsidii-i-italianskata-mafiya-izpluvaha-ot-ubiystvoto-na-slovashkiya-zhurnalist", "text": "Организираната престъпност може би е замесена в убийството на разследващия словашки журналист Ян Куцяк. Това заяви в интервю днес за словашкия в. \"Сме\" и пред изданието \"Политико\" британско-канадският журналист Том Никълсън, който от години живее и работи в Словакия, предадоха \"Асошиейтед прес\" и \"Франс прес\". Според Никълсън Куцяк му е казал, преди да умре, че е работил по случая на евентуална връзка на италианска мафия в измама, свързана с европейски субсидии в Източна Словакия. Никълсън каза, че е готов да даде показания, но полицията все още не се е свързала с него. Той поясни, че Куцяк е водел разследване за измами с плащания на европейски средства на двама пребиваващи в Словакия италианци, за които се предполага, че имали връзка с калабрийската мафия ндрангета. \"Във всички случаи словашките тайни служби имат имената на гангстерите\", каза Никълсън. Той допълни, че Ян Куцяк, но и той самият са работили по изтекли поверителни документи, свързани с въпросните измами. Томпсън каза, че словашката организирана престъпност никога не е убивала журналисти, докато италианските мафии не са проявявали такива скрупули. Днес в. \"Сме\" написа, че двамата италиански бизнесмени, разследвани от Куцяк, са правили бизнес с високопоставен съветник на премиера Роберт Фицо, предаде \"Асошиейтед прес\". Словакия още е в шок след новината за убийството на журналиста. Той бе намерен застрелян заедно с приятелката си Мартина Кушнирова в дома им в град Велка Мача, на 65 км от Братислава. Словашкото правителство обяви награда от 1 милиона евро за информации, които ще помогнат на властите да разкрият убийството на журналиста.  Досега в Словакия не е имало подобно престъпление. Още вчера полицията каза, че убийството е свързано с работата на Куцяк. Той е работил за електронното издание Aktuality.sk, собственост на германската медийна група \"Аксел Шпрингер\" и на швейцарската издателска компания \"Рингие\". Снощи в центъра на Братислава се събраха много хора, за да изразят възмущението си от убийството на журналиста и да запалят свещи в негова памет. Подобна акция имаше и в Прага. Нови протести срещу убийството на Куцяк и срещу корупцията в Словакия ще се състоят в Братислава в сряда и в петък. Опозицията пък вече настоя словашкият вътрешен министър Роберт Калиняк и началникът на националната полиция Тибор Гашпар да подадат оставка. Неотдавна неправителствената организация \"Трансперънси интернешънъл\" класира Словакия на 7-о място сред най-корумпираните страни в ЕС, припомня \"Франс прес\".", "date": "2018.02.27", "title": "Eвросубсидии и италианската мафия изплуваха от убийството на словашкия журналист"}
{"url": "http://www.faktor.bg/bg/articles/novini/svyat/yunker-v-cherna-gora-badeshteto-vi-e-svarzano-s-es", "text": "Черна гора показа силна воля да се присъедини към Европейския съюз и нейната съдба определено е в ЕС, заяви днес председателят на Европейската комисия Жан-Клод Юнкер в черногорския парламент, съобщава телевизия РТЦГ. \"За по-малко от 12 години успяхте да изминете невероятен път\", каза Юнкер, като припомни, че от отделянето от общата държава със Сърбия през 2006 г. страната е станала членка на ООН, Международния валутен фонд, Световната търговска организация, а от миналата година и на НАТО. Председателят на ЕК похвали и постиженията на Черна гора в процеса на европейска интеграция, но предупреди, че тук не трябва да се смесват скоростта и качеството на реформите, предава БТА.  По-рано днес на среща с премиера Душко Маркович Юнкер каза, че Черна гора има два приоритета - интеграцията в ЕС и икономическия растеж. Той поздрави премиера за неговата политика към съседните страни. Юнкер пристигна днес на официално посещение в Черна гора в рамките на обиколката в Западните Балкани, която предприе, за да представи новата стратегия за разширяване на ЕС. Един от лидерите на опозиционния Демократичен фронт /ДФ/, Андрия Мандич, заяви днес, че председателят на парламента Иван Брайович е попречил на представители на опозицията да уведомят Юнкер за най-големия проблем на Черна гора - \"държавния терор на управляващата коалиция\". Небойша Медоевич, друг от лидерите на ДФ, каза, че \"ЕС мълчи за срастването на Черна гора с мафията и игнорира кражбата на изборите в Черна гора\".", "date": "2018.02.27", "title": "Юнкер в Черна Гора: Бъдещето ви е свързано с ЕС"}
{"url": "http://www.faktor.bg/bg/articles/i-karadaa-se-proiznese-za-ginka-varbakova-za-sdelkata-s-chas-ochakvame-da-se-proiznese-darzhavata", "text": "\"Относно сделката с ЧЕЗ предстои съответните органи и институции на държавата да се произнесат в рамките на закона, правилата и процедурите. Оттам нататък ние ще се произнесем\". Това заяви председателят на ДПС Мустафа Карадайъ, цитиран от Нова ТВ.  Той направи изявлението след края на заседанието на парламентарната група и Централното оперативно бюро, което се проведе при почетния председател на партията Ахмед Доган. \"Очакваме темата да дойде и в Народното събрание. Там ще изложим нашите аргументи и мотиви за тази оставка\"., заяви Карадайъ по повод оставката на енергийния министър Теменужка Петкова. Днес стана ясно, че управляващите подготвят промени в закона за енергетиката. Подобни фирми няма да влияят върху обекти от националната сигурност, категоричен бе министър-председателя. По думите му напълно е възможно държавата да придобие блокираща квота при такива стратегически сделки. Иначе от една година се говорело за продажбата на ЕРП-то.", "date": "2018.02.27", "title": "И Карадаъ се произнесе за Гинка Върбакова: За сделката с ЧЕЗ очакваме да се произнесе държавата"}
{"url": "http://www.faktor.bg/bg/articles/novini/svyat/doyche-vele-turtsiya-ne-e-darzhava-a-kapan-za-detsata", "text": "На сбирка на турската управляваща \"Партия на справедливостта и развитието\" в Югоизточен Анадол партийният лидер Реджеп Тайип Ердоган изкара на трибуната едно момиченце, облечено във военна униформа. Когато президентът попита детето дали е готово да стане мъченица, 6-годишното момиченце избухна в сълзи - очевидно от притеснение. Но Ердоган го скастри: \"Войниците не плачат. Когато паднат в бой, ние ги покриваме с националния флаг.\" Изявата на Ердоган предизвика остри реакции в социалните мрежи. \"Държавата не съществува, за да убива децата си, а за да им осигури по-добър живот\", пише един от участниците в дебата. Друг критикува нерадостната съдба на децата в Турция: \"Женят ги още като малолетни, убиват ги, насилват ги, превръщат ги в мъченици. Това не е държава, а капан за деца.\" Трети пък се възмущава, че в Турция децата биват употребявани за политически цели: \"Има хиляди начини да злоупотребиш с едно дете. Но най-отвратителният от всички е, когато автократи използват деца за собственото си политическо шоу, а родителите го позволяват. Една част от турските избиратели ще влязат в историята като покровители на злоупотребите с деца.\" Привържениците на Ердоган обаче също са активни в мрежите. Един от тях пише в Туитър: \"Вижте, идиоти такива, любовта към Ердоган не може да бъде купена с юфка или с дървени въглища. А децата пък изобщо не могат да бъдат подкупвани с пари.\" Друг нарича Ердоган \"велик мъж\". Това съвсем не е първият случай в Турция, в който деца биват използвани за пропаганда. Само ден преди случката с Ердоган и момиченцето, държавната телевизия TRT помести на интернет-страницата си едно видео, в което друго дете - 6-годишният Иса, отправя следното послание: \"Баща ми и другарите му от Свободната сирийска армия се бият рамо до рамо с турските войници срещу сепаратистката терористична организация ПКК. Нека Господ пази нашите бойци, за да победят. Благодаря на нашия президент, който ми е като дядо. На него и на Господ  дължа това, че мога да ходя на училище и да се чувствам защитен. Дано Бог му се отблагодари - на него и на турския народ.\" Видеото завършва с това как шестгодишното момче разглежда на лаптоп заедно със свое приятелче снимки на баща си във военна униформа. В тази връзка адвокатката Седа Билен, специалистка по правата на децата, припомня, че Турция е подписала редица международни спогодби. \"Тези международни документи забраняват въвличането и рекрутирането на деца за нуждите на въоръжени конфликти. Но понеже те не се спазват, децата се превръщат в най-големите жертви на войни. За тях няма нищо по-опасно от войната. Затова всеки възрастен трябва да пази децата от войни и въздействията от тях, включително когато това не е закрепено със съответната спогодба\", казва Билен пред Дойче Веле.", "date": "2018.02.27", "title": "Дойче веле: Турция не е държава, а капан за децата"}
{"url": "http://www.faktor.bg/bg/articles/novini/svyat/cheshkiyat-premier-sdelkite-na-chaez-na-balkanite-sa-neblagopriyatni-neprozrachni-i-stranni", "text": "\"Аз съм шокиран от това, което се случва в България. Премиерът Бойко Борисов заяви, че цялата сделка се разследва от различни органи. Аз обаче не разбирам сегашната ситуация изобщо\", заяви чешкият премиер в оставка Андрей Бабиш пред местното издание \"Lidové noviny\" във връзка със сделката между ЧЕЗ и \"Инерком\" за купуването на активите на дружеството в България.  Бабиш заяви, че определено не харесва събитията, които станаха основен политически въпрос у нас през последните дни.  По думите му ръководството на ЧЕЗ ще трябва да обясни на Надзорния съвет на дружеството всички обстоятелства около продажбата на българския си активи на пазарджишката фирма \"Инерком\".  Според премиера в оставка ръководството на ЧЕЗ и друг път е било критикувано за действията си на Балканите - сделките им били неблагоприятни, непрозрачни и странни.  Стана ясно още, че главният изпълнителен директор на ЧЕЗ Даниел Бенеш е уверил премиера Бабиш от самото начало, че сделката е прозрачна и се осъществява с познат партньор (\"Инерком\" бел. ред.).  Въпреки това Бабиш иска яснота, защото събитията влияят отрицателно върху сделката.  На въпрос дали Бабиш смята, че процедурата по сделката е била прибързана, той заяви, че в чешкото енергийно министерство е намирало сделката за \"странна\". Ръководството на ЧЕЗ обаче уверило управляващите, че всичко е наред.", "date": "2018.02.27", "title": "Чешкият премиер: Сделките на ЧАЕЗ на Балканите са неблагоприятни, непрозрачни и странни"}
{"url": "http://www.faktor.bg/bg/articles/api-nay-kritichnite-zoni-v-momenta-sa-v-dobrich-silistra-i-ruse", "text": "Най-критичните зони в момента са в Добрич, Силистра и Русе. Това каза на брифинг във връзка с усложнената зимна обстановка инж. Дончо Атанасов, председател на УС на Агенция \"Пътна инфраструктура\". Най-важното нещо и най-главната цел е да няма бедстващи хора. За всеобща радост нямаме бедстващи хора, нямаме пострадали, обяви той. Продължават снеговалежите в почти цялата страна, температурите варират между минус 5 и минус 15 градуса. С денонощните усилия на междуведомствения щаб и пътнопочистващите фирми нещата започват постепенно да се нормализират, коментира Атанасов. Продължава големия снеговалеж в областите Смолян и Кърджали - там остават ограниченията за вериги, допълни той. Остават много тежки условията в Добрич - пет ротора в момента пробиват към Кардам, към Дуранкулак, за да може тези главни направления в Добричка област да бъдат отворени. От 7 часа АМ Тракия в участъка Карнобат - Бургас вече е в нормална експлоатация. Автомагистралите Хемус, Тракия, Струма, Марица няма ограничения за тежкотоварно движение и започва нормален трафик на тежкотоварнотодвижение. 27 са тежките пътни инциденти за денонощието с 34 ранени, стана ясно още по време на брифинга.", "date": "2018.02.27", "title": "АПИ: Най-критичните зони в момента са в Добрич, Силистра и Русe"}
{"url": "http://www.faktor.bg/bg/articles/bivshiyat-operativen-direktor-na-chez-nyama-institutsiya-v-balgariya-koyato-da-spre-sdelkata", "text": "Не може да се каже, че работим в България на загуба, но и не работим на печалба, заяви по бТВ Петър Баран, експерт в областта на инвестициите и енергетиката в Централна и Източна Европа и  оперативен директор на \"ЧЕЗ България\" в периода 2011-2015 г. ЧЕЗ реши да се оттегли от България, защото имаше много конфликти с правителството и средата и да пренасочи активите към Франция , Германия. В момента България в енергийния сектор е в трудна ситуация и затова големите играчи не искат да инвестират. Имахме разправии с регулатора, защо искахме увеличение на тока. На въпрос не определя ли компанията цената на тока, Баран отговори: \"В цяла Европа цената на тока се определя от регулатора. Точка по въпроса.\" Той отговори на въпроси за сделката по закупуване на активите на дружеството от българската фирма \"Инерком\". \"Всички, които могат да четат, трябва да знаят, че през 2016 г.  имаше много инвеститори, желаещи да придобият активите на дружеството - израелци, от Бобовдол, румънски, и др. На \"Интерком\" са направени оценки, изключвам някой от мениджмънта, който подготвя документите, да не е поискал информация за купувача. Няма институция в България, която може да спре сделката. Само ако самите финансиращи органи не се откажат, обясни Баран. Той разкри, че такава сделка не може да стане без знанието на министър-председателите на България и Чехия. \"Няма как да не знаят премиерите на двете страни.\"  Експертът поясни още, че чешката компания не е държавна. \"Министърът на финанасите е принципал, но не е директен управител на компанията\", каза Баран.", "date": "2018.02.27", "title": "Бившият оперативен директор на ЧЕЗ: Няма институция в България, която да спре сделката"}
{"url": "http://www.faktor.bg/bg/articles/kultura/art-faktor/-tsarskite-konyushni-v-tsentar-na-sofiya-skoro-sas-statut-na-pametnik-na-kulturata", "text": "Срадите на булевардите \"Дондуков\" и \"Васил Левски\", известни като \"Царските конюшни\", са в процедура да бъде обявена за паметници на културата,  съобщи зам.-кметът на София Тодор Чобанов. Днес той заедно с министъра на културата Боил Банов и главния архитект на София Здравко Здравков представи резултатите от съвместните им действия за опазването на културното наследство. Чобанов уточни, че общината е поискала Министерството на културата да даде на имотите да бъде дадена най-високата категория \"национално значение\". По думите на Боил Банов процедурата е към края си, като вече са изпратени известия до собствениците. \"Царските конюшни\" добиха популярност през 2016 г., когато лидерът на БСП Корнелия Нинова оповести, че имотите са били продадени от областния управител на София Веселин Пенев, припомня \"Дневник\". Впоследствие Пенев подаде оставка, прокуратурата започна разследване, което стигна до съда. Делото обаче не можа да започне заради нередовно призоваване на областната управа. Обвинението към Веселин Пенев е, че е с трите сделки за прекратяване на съсобственост между държавата и частна фирма на \"Царските конюшни\" е ощетил държавата с 10.33 млн. лева.", "date": "2018.02.27", "title": "\"Царските конюшни\" в център на София скоро със статут на паметник на културата"}
{"url": "http://www.faktor.bg/bg/articles/sport/svetat/fal-za-grisho-117-iyat-v-ranglistata-go-otstrani-oshte-na-starta-v-dubay", "text": "Поставеният под №1 Григор Димитров отпадна още в първия кръг на турнира от категория \"АТП 500\" в Дубай. Българският тенисист изигра най-слабия си мач от началото на сезона и допусна обрат срещу участващия с \"уайлд кард\" Малек Джазири. Тунизиецът, който заема 117-ото място в световната ранглиста, се наложи с 4:6, 7:5, 6:4 след 2.17 часа. Мачът започна добре за Димитров, който спечели рутинно първия сет, без да даде нито една възможност за пробив на съперника. Играта на световния №4 обаче се срина драстично, а количеството двойни и непредизвикани грешки се увеличаваше с всеки изминал гейм. Още от началото на мача Димитров имаше огромни проблеми с втория си сервис и ретурите. Особено отчетливи бяха трудности му, когато посрещаше от бекхенд. Джазири се възползва от това и концентрира там почти всичките си начални удари. Въпреки това българският тенисист спечели комфортно първата част благодарение на солиден първи сервис и мощните си форхенди. Постепенно обаче и двете му най-силни оръжия спряха да работят. Това максимално улесни Джазири, който до този момент отстъпваше игрово, но след това не пропусна шанса да запише една от най-престижните победи в кариерата си. Димитров можеше да си улесни мача в самото начало, но пропусна три поредни възможности за пробив в първото подаване на Джазири. Българският тенисист поведе с 40:0, но серия от добри сервиси и лоши ретури доведоха до скоростен обрат в гейма и равенство 1:1. След това двамата печелеха подаванията си без особени проблеми. В деветия гейм Димитров поведе набързо с 40:0, но направи две поредни двойни грешки. Джазири се добра до равенство, но не успя да се добере до нещо повече. При 4:5 тунизиецът сервираше за оставане в сета и се пропука. Той изостана с 15:40 и още при първия сетбол допусна двойна грешка, която сложи край на първата част след 40 минути игра. В този първи сет двамата бяха почти безгрешни, когато вкарваха първите си сервиси. Димитров спечели 14 от 16-те точки, когато това се случи, като пласира солидните шест аса. Джазири беше 9 от 11. И двамата обаче имаха проблеми с вторите си сервиси. Тази тенденция се запази при Димитров и във втория сет. Джазири обаче успя да стабилизира сервиса си и започна да печели с лекота своите подавания. При българина грешките започнаха да се увеличават с всеки следващ гейм. При 3:3 Джазири стигна до първата си точка за пробив в мача, но Димитров се измъкна. При 4:4 тунизиецът се добра до две поредни възможности при 40:15. Българинът отново се спаси, но при следващото си подаване отново показа колебания. Джазири имаше четвърти шанс за пробив, пропусна и него, но получи пета възможност. Този път световният №4 сбърка лесно воле при мрежата и даде шанс на съперника да сервира за влизане в трети сет. Тунизиецът, който заема 117-ото място в ранглистата, отново показа колебания в ключов момент. Той изостана с 30:40 и даде на Димитров първа точка за пробив във втория сет. При последвалото разиграване българинът контраатакува от форхенд и изглеждаше, че е върнал пробива. Джазири обаче поиска \"ястребово око\". Обжалването му се оказа успешно, а две бързи грешки на Димитров в следващите две разигравания сложиха точка на втория сет. Третата част започна с четири бързи гейма, в които сервиращите загубиха само по една точка. Димитров пръв се вкара в неприятности, но все пак след две равенства измъкна подаването си за 3:2, без да даде шанс за пробив на съперника. Въпреки че играта му изобщо не се получаваше, Димитров получи чудесен шанс да нанесе ключов удар в мача. Той поведе с 40:15 в шестия гейм, но пропусна и двете възможности. Последва кошмарна намеса на мрежата, която даде геймбол на Джазири за 3:3. Тунизиецът не се възползва от него, но получи втори и този път го оползотвори. Пропуснатите възможности тотално сринаха играта на Димитров. Той изигра кошмарен седми гейм, в който на практика сам се проби на нула. Джазири затвърди бързо пробива след нова порция грешки на Димитров и поведе с 5:3. Пропуските от ракетата на българина продължиха с пълна сила и в следващия гейм. Той два пъти даде мачболи на Джазири, но благодарение на няколко добри първи сервиса все пак успя да измъкне подаването си за 4:5. Надеждите за обрат останаха живи, след като водачът в основната схема стигна до шанс за връщане на пробива. Последва обаче поредната порция непредизвикани грешки, която позволи на Джазири да обърне сервис гейма си и да сложи точка на спора. (източник: Дневник)", "date": "2018.02.27", "title": "Фал за Гришо: 117-ият в ранглистата го отстрани още на старта в Дубай"}
{"url": "http://www.faktor.bg/bg/articles/stamen-yanev-otchitame-rast-na-investitsiite-ot-37-na-godishna-baza", "text": "Към настоящия момент отчитаме ръст на инвестициите от 37% на годишна база. Нашата основна цел е да вървим срещу статистиката. Това заяви изпълнителният директор на Българската агенция по инвестициите Стамен Янев пред Нова телевизия. \"Действително, 2016 година бе дъното, но трябва да отчетем, че имаше политическа криза и тя се отрази. Инвестициите тръгнаха на горе, когато вече имаше правителство\", обясни Янев факта, че тогава инвестициите са били с 14 пъти по-малко от тези през 2007 година.  Янев , посочи, че за половин година имало 23 сертифицирани проекта от средата на 2017 година насам, а до средата на 2017 година били 8. Борисов:  Според него българските инвеститори са сериозните инвеститори в България, но навлизали и чужди – например турска компания за фарове и осветителни тела. Става въпрос за доставчик на Mercedes, но Янев не каза точното име. Той се похвали и, че в IT сектора едни от големите сделки са с бъдещо участие, без обаче да говори с имена. Със сигурност, обаче, предстои финализиране на продажбата на SofUni още тази година и се очаква това да е най-голямата сделка в сектора за Централна и Източна Европа през тази година.", "date": "2018.02.27", "title": "Стамен Янев: Отчитаме ръст на инвестициите от 37%"}
{"url": "http://www.faktor.bg/bg/articles/tsenite-na-petpola-ce-ponizhavat-sasht-shte-zadminat-rusiya-po-dobiv-prez-2019-g", "text": "Цeнитe нa пeтpoлa във втopниĸ нeзнaчитeлнo ce пoнижaвaт зapaди oчaĸвaниятa зa пpoдължaвaщ pъcт нa дoбивa в CAЩ.  Днec cyтpинтa фючъpcитe зa Вrеnt пoeвтинявaт c 0,15 пpoцeнтa дo $67,40 зa бapeл. B пoнeдeлниĸ ĸoнтpaĸтитe пocĸъпнaxa c $0,19 (0,28%) - дo $67,5 зa бapeл. B cъщoтo вpeмe aмepиĸaнcĸият eтaлoн WТІ ce тъpгyвa нa нивo $63,80 зa бapeл, c 0,17 пpoцeнтa пo-ниcĸo oт ĸpaя нa вчepaшнaтa cecия. Heгoвaтa цeнa в пoнeдeлниĸ ce пoвиши $0,36 (0,57%) - дo $63,91 зa бapeл. Kaĸтo пocoчвaт oтpacлoвитe eĸcпepти, пpoдължaвaщият pъcт нa дoбивa ocтaвa eдни oт фaĸтopи, cдъpжaщи пoдeмa нa пeтpoлния пaзap в ycлoвиятa нa eфeĸтивнo дeйcтвaщия пaĸт OΠEK. Πo дaнни нa Упpaвлeниeтo зa eнepгийнa инфopмaция нa CAЩ (ЕІА), oбeмът нa пpoизвoдcтвoтo в cтpaнaтa ce зaдъpжa нa виcoĸoтo нивo 10,27 милиoнa бapeлa в дeнoнoщиe в ĸpaя нa минaлaтa ceдмицa. Πo тoзи нaчин пo paзмepa нa пeтpoлния дoбив CAЩ вeчe нaдминaха Cayдитcĸa Apaбия и cъвceм мaлĸo изocтaвa oт Pycия, пocoчвa Poйтepc. Тенденцията е да я задмине през настоящата година.  Bъв фoĸyca нa инвecтитopитe e пyблиĸyвaнeтo нa ceдмичнитe дaнни зa cъcтoяниeтo нa зaпacитe oт пeтpoл и нeфтoпpoдyĸти в CAЩ oт Aмepиĸaнcĸия инcтитyт пo пeтpoлa (АРІ) и oфициaлния oтчeт нa eнepгийнoтo миниcтepcтвo.", "date": "2018.02.27", "title": "Цeнитe нa пeтpoлa ce пoнижaвaт, САЩ ще задминат Русия по добив през 2019 г."}
{"url": "http://www.faktor.bg/bg/articles/lidove-novini-tri-banki-unikredit-pib-i-bbr-imat-uchastie-v-sdelkata-za-chez", "text": "Чешкото издание \"Лидове новини\" твърди, че \"Уникредит Булбанк\", Първа инвестиционна банка (Fibank) и Българската банка за развитие имат участие в сделката по закупуването на активите на ЧЕЗ в България. Това съобщава БНР.  Две от българските банки са обещали отпускане на кредит на дружеството \"Инерком - България\", което бе избрано да закупи активите на ЧЕЗ - България, съобщава чешкото издание \"Лидове новини\". Една от тях обещава да финансира фирмата на Гинка Върбакова, създадена специално за сделката с чешкия енергиен гигант ЧЕЗ, със 180 милиона евро, а другата - с 80 милиона евро.  В публикацията се уточнява още, че другата българска банка ще поеме ангажимент за рефинансиране на съществуващи вече заеми на дружеството от Европейската банка за възстановяване и развитие.  „Хоризонт” потърси коментар и от трите банки, споменати в разследването на чешкото издание. От \"Уникредит\" заявиха, че не коментират търговски взаимоотношения - без нито да потвърдят, нито да отрекат дали изобщо са работили по сделката с ЧЕЗ. Българската банка за развитие още в неделя излезе с официална позиция, че няма отношение към сделката нито като финансираща институция, нито като гарант. Тази позиция бе препотвърдена и днес. От Първа инвестиционна банка все още се чака информация.  Вчера в подробен материал за сделката с българската компания, \"Лидове новини\" съобщи, че \"Инерком - България\" е предложила комбинирано финансиране от три източника, като в това число собствени активи, банкови гаранции и офшорни компании.", "date": "2018.02.27", "title": "„Лидове новини“: Три банки - Уникредит, ПИБ и ББР, имат участие в сделката за ЧЕЗ"}
{"url": "http://www.faktor.bg/bg/articles/ikonomika/biznes/ivan-ivanov-pri-tazi-uslozhnena-obstanovka-energiyna-sistema-raboti-bezuprechno", "text": "Въпреки влошените климатични условия в страната към момента електроенергийната система се справя безупречно и няма активиран студен резерв. Това заяви председателят на Комисията за енергийно и водно регулиране (КЕВР) Иван Иванов пред медиите, цитиран от БТА. Той отчете, че потреблението на ток в момента е около 6600 мегавата. АЕЦ \"Козлодуй\" е натоварена на максималната си мощност от 2100 мегавата. Централите в Маришкия басейн също работят на пълна мощност - 620 мегавата ток подава централата \"AES - Гълъбово\" (бивша\"Марица изток 1\"), 1350 - държавната ТЕЦ \"Марица - изток 2\" и 860 мегавата ТЕЦ \"Контур Глобал Марица Изток 3\". Заводските централи доставят на системата 560 мегавата, а възобновяемата енергия е от порядъка на 480 мегавата, от които 300 са от вятърните централи и около 100 мегавата от соларни паркове. Председателят на КЕВР обясни, че в момента текат изпитания на VI блок на ТЕЦ \"Варна\", които показват безупречна работа на блока. Намеренията са от 1-ви юли да започне производството на електроенергия оттам.", "date": "2018.02.27", "title": "Иван Иванов: При тази усложнена обстановка енергийна система работи безупречно"}
{"url": "http://www.faktor.bg/bg/articles/ikonomika/turizam/moreto-pogalna-dva-plazha-v-slanchev-bryag-i-nesebar", "text": "Морето погълна Северния плаж в Слънчев бряг, след като огромни вълни разрушиха предпазните пясъчни диги, съобщава БНТ. Морската вода е отнесла почти половината от ивицата по протежението й. На места вълните са достигнали чак до крайбрежната алея. От природната стихия са изпотрошени четири заведения, разположени на плажа, а много други са наводнени. Цялата крайбрежна ивица е затрупана от купища отпадъци, сред които дървени греди, камъни и автомобилни гуми, изхвърлени от вълните. Природното бедствие се е разразило през нощта срещу вторник. Огромни вълни заляха и Южния плаж в Несебър и буквално „изядоха” цялата ивица. Морето е стигнало до хотелите на първа линия, а приземните им етажи са наводнени. Цялата плажна ивица в момента е под водата. Водната стихия частично е разрушила три от заведенията. Изцяло разрушени са защитните диги, които бяха издигнати в края на сезона, за да предпазват пясъчната ивицата и обектите. Зимната буря е нанесла сериозни щети не само на брега, но и на временните преместваеми обекти върху него. Има разрушени дъски и елементи от заведенията. В момента обектите са залети и наводнени.", "date": "2018.02.27", "title": "Морето погълна два плажа - в Слънчев бряг и Несебър"}
{"url": "http://www.faktor.bg/bg/articles/ikonomika/biznes/ministar-nankov-razporedi-proverka-na-vik-sistemata", "text": "По разпореждане на министъра на регионалното развитие и благоустройството Николай Нанков от вчера се извършват огледи на водоснабдителните мрежи и съоръжения за констатиране на проблеми, съобщиха от пресцентъра на Министерството на регионалното развитие и благоустройството /МРРБ/. Заради обилните снеговалежи, както и последвалата усложнена метеорологична обстановка, е възможно нарушаване на водоснабдяването в отделни населени места. Причина за това е и прекъсване на електрозахранването и обледяване на елекропроводите, захранващи водоснабдителните обекти, добавиха от МРРБ. Към момента нарушено водоснабдяване има в населени места в областите Видин, Добрич, Силистра, Смолян, Стара Загора, Хасково и Шумен. Работи се по възстановяване на електрозахранванията. Водоснабдяването ще бъде възстановено при отстраняване на авариите. При нарушаване на водоподаването на населените места, потребителите могат да получат допълнителна информация на електронните страници или на дежурните телефони на ВиК операторите, посочиха от регионалното министерство. Съгласно подадената информация от ВиК операторите към принципал Министерството на регионалното развитие и благоустройството, стопанисващи водоснабдителните язовири, всички съоръжения са в нормално експлоатационно състояние. Няма нарушения в подаваните водни количества за населените места. По разпореждане на министър Нанков нивото на тези язовири се наблюдава с оглед предстоящото снеготопене, уточниха от МРРБ.", "date": "2018.02.27", "title": "Министър Нанков разпореди проверка на ВиК системата"}
{"url": "http://www.faktor.bg/bg/articles/proverka-v-agentsiyata-po-hranite-razporedi-porozhanov-zaradi-100-martvi-ptitsi", "text": "Министърът на земеделието, храните и горите Румен Порожанов разпореди проверка на дейността на българската Агенция по безопасност на храните, съобщава \"Дарик\". Причината е, че агенцията по храните умъртви над 100 птици, които бяха настанени в столичния зоопарк. Пернатите, сред които е имало и защитен вид, са били конфискувани преди няколко дни на Дунав мост при Видин. Животните са избити, въпреки че не е имало данни, че са болни, оплакаха се природозащитни организации и граждани. От Съюза на птицевъдите в България пък защитиха работата на Агенцията по безопасност на храните, тъй като птици без документи крият риск от разпространение на опасни за хората и животните заболявания. След сигнали от неправителствени организации и граждани за неправомерно убитите птици министър Румен Порожанов разпореди проверка по случая. Съгласно заповедта на министъра проверката ще бъде извършена от инспектората на Министерството на земеделието, храните и горите, съвместно с дирекция „Животновъдство“ в аграрното ведомство. Тя трябва да установи спазени ли са всички правила и процедури по ветеринарно-медицинското законодателство от служителите на Българската агенция по безопасност на храните.  Междувременно от Съюза на птицевъдите в България защитиха действията на ветеринарните власти. Ивайло Гълъбов от браншовата организация каза, че Съюзът на птицевъдите в България подкрепя всички законосъобразни действия на Българската агенция за безопасност на храните, предприети във връзка с предотвратяването на опасност от разпространяване на заразни заболявания на територията на България. Транспонирането на живи животни се извършва по строго определен ред, определен в европейските регламенти. Всяко нарушение на тези регламенти води до нежелани последствия за животните и до санкция за съответния оператор. В предвид на епизоотичната обстановка в Европа по отношение на разпространението на високопатогенни и нископатогенни щамове на инфлуенца, предприетите мерки на българската Агенция за безопасност на храните са адекватни и необходими\", смята Гълъбов. \"Опасността от разпространение на високо патогенни и ниско патогенни щамове касае много сериозно не само птиците, те са изключително опасни и за хората. Според нас мерките, предприети от агенцията, са абсолютно навременни, необходими и адекватни. Установяването на здравния статус на тези предвижвани по нерегламентиран начин патици не е толкова бърза и лесна задача, както се изнася по медиите. Изисква много време. Рискът при престоя им да се разпространи заболяване е много голям\", подчерта още Ивайло Гълъбов от Съюза на птицевъдите.   Природозащитни организации алармираха за убийството на над 100 птици, сред които патици, гълъби и лебеди. Според неправителствените организации действията на Агенцията по храните са незаконни.", "date": "2018.02.27", "title": "Проверка в Агенцията по храните разпореди Порожанов заради 100 мъртви птици"}
{"url": "http://www.faktor.bg/bg/articles/vatmanat-koyto-pochina-vchera-po-vreme-na-rabota-e-poluchil-emboliya", "text": "Причината за смъртта на ватмана на трамвай № 18 е белодробна емболия. Това заяви ръководителят на отдел „Организация, координация, контрол и безопасност на обществения транспорт“ към Центъра за градска мобилност Лъчезар Пеков, цитиран от Фокус.  Вчера възникна инцидент, при който 45-годишният мъж издъхна по време на изпълняването на служебните си задължения. Тогава движението на трамваите по линиите 3, 4 и 18 в кв. „Орландовци“ беше спряно. От Центъра за градска мобилност осигуриха автобуси, с които да се извозят пътниците, пътували в превозните средства.", "date": "2018.02.27", "title": "45-годишният ватман, който почина вчера по време на работа, е получил емболия"}
{"url": "http://www.faktor.bg/bg/articles/vsichki-sa-nevinni-za-samoubiystvoto-na-gen-slobodan-prelyak-v-haga", "text": "Трибуналът в Хага приключи разследването на самоубийството на ген. Слободан Преляк по време на произнасянето на присъдата му за военни престъпления. Установява се, че не е имало никакъв пропуск в охраната на трибунала, предава македонската медия „НОВА ТВ“, цитирана от \"Фокус\". Според хърватските медии това означава, че няма отговорен за това, че Праляк е получил отровата, с която извърши самоубийството си, както и че няма отговор на въпроса как ампулата с нея изобщо се е озовала в съдебната зала в Хага.  Адвокатът на Праляк Ника Пинтер заяви по-рано, че ако се окаже, че е била съучастник в самоубийството на клиента си, тя е готова да се яви в съда. След като на 29 ноември миналата година бе осъден на 20 години затвор за военни престъпления в Босна и Херцеговина, Праляк изпи отрова в съдебната зала, самоубивайки се.", "date": "2018.02.27", "title": "Всички са невинни за самоубийството на ген. Слободан Преляк в Хага"}
{"url": "http://www.faktor.bg/bg/articles/novini/balgariya/tatyana-doncheva-spiraneto-na-sdelkata-chez-shte-predizvika-skandal-mezhdu-peevski-borisov-i-dogan", "text": "Едно уравнение с много неизвестни - сделката с продажбата на ЧЕЗ, от която зависи енергийното бъдеще на близо 3 млн. души в Западна България, продължава да увлича целия държавен ресурс - политически, икономически, и обществен. В един и същи ден в чешките медии се появи информация, че сделката е осъществена чрез офшорна компания, собственост на руско-грузински бизнесмен, известен от Panama papers. Според лидера на \"Движение 21\" Татяна Дончева сделката е договаряна на много високо ниво и трудно юридически може да бъде спряна. \"Сделката с продажбата на ЧЕЗ е едно голямо безобразие, извършено от хора, които овладяха държавата в много голяма степен. Обществото все още няма представа в каква степен е сложена ръка върху някои процеси. Тези хора не считат за нужно да се съобразяват с общественото мнение\", категорична е Дончева в студиото на \"България сутрин\" на Bulgaria ON AIR.. По думите ѝ трябва много внимателно да се обсъди въпросът дали е добре или не държавата да притежава електроразпределителните дружества. \"Тази сделка е сключена със съгласието на Бойко Борисов - иначе нямаше да се случи. Ако все пак бъде спряна, това ще предизвика скандал между Делян Пеевски, Бойко Борисов и Ахмед Доган\", твърди политикът пред Bulgaria ON AIR. Лидерът на \"Движение 21\" е на мнение, че няма как Гинка от Пазарджик или Стамболийски да притежава едно такова огромно дружество като ЧЕЗ. \"След 10 ноември в България имаше режим на тока. Назначаването на невежи хора в управлението на толкова важни за обществото и националната сигурност компании винаги е свързано с проблеми в бъдеще\", завърши Дончева.", "date": "2018.02.27", "title": "Татяна Дончева: Спирането на сделката \"ЧЕЗ\" ще предизвика скандал между Пеевски, Борисов и Доган"}
{"url": "http://www.faktor.bg/bg/articles/novini/balgariya/kevr-zaemat-koyto-shte-vzeme-g-zha-varbakova-za-chez-nyama-da-natovari-balgarskite-grazhdani", "text": "Българските граждани трябва да бъдат спокойни, че няма да има катаклизми при определяне на цените след покупката на ЧЕЗ. Това каза председателят на Комисията за енергийно и водно регулиране доц. Иван Иванов по време на брифинг във връзка с нормативните правомощия на Комисията по сделката за продажба на активите на CEZ Group в България, предаде Агенция „Фокус“. „След финализирането на сделката за активите на ЧЕЗ ще бъде направена оценка на всички техни разходи и ако се наложи, ще бъдат коригирани параметрите за следващия 3-годишен регулаторен период, както направихме миналата година, защото разходите не бяха изпълнени в своята цялост. Заявявам го съвсем отговорно – хората не бива да се притесняват. Заемът, който ще вземе г-жа Върбакова, няма да натовари българските граждани и няма да се плаща през цената на тока“, обясни доц. Иванов.", "date": "2018.02.27", "title": "КЕВР: Заемът, който ще вземе г-жа Върбакова за ЧЕЗ, няма да натовари българските граждани"}
{"url": "http://www.faktor.bg/bg/articles/stanishev-otgovarya-na-sapartiets-ne-sam-v-bsp-zaradi-kariera", "text": "\"В днешния брой на вестник \"Дума\" публикувах статия \"За насилието, ценностите и политическите цели на БСП\". Тя е отговор на откритото писмо на Евгени Кирилов до мен, публикувано преди дни.\" Това написа във фейсбук президентът на ПЕС Сергей Станишев. И припомни предисторията: \"Дискусията за Конвенцията на Съвета на Европа за превенция и борба с насилието над жените и домашното насилие се превърна във фалшива новина и отправи погpешно послание - и към жертвите, и към насилниците - за толерантност към домашното насилие. Чрез моето открито писмо бих искал позицията на ПЕС да стигне до всички членове и симпатизанти на БСП, за да са наясно с принципите, които европейската левица отстоява. БСП е най-демократичната българска партия и за да я запазим такава, трябва да проведем този честен и открит разговор.\" Драги Евгени, пише Станишев, преди време се обърна към мен с открито писмо и публичен призив: „Истанбулска конвенция. Стига, Сергей, спри се! Остави на мира БСП!“ В писмото заявяваш, че проявявам „болезнена активност“, че „атаките от ПЕС“ носят моя почерк, че едно прессъобщение е насочено срещу ръководството на БСП и парламентарната група. Внушението е, че водя някаква лична битка, която вреди на интересите на БСП. Бих подминал тези послания, правил съм го неведнъж през годините. Но изводите са твърде сериозни. И отразяват линия, която не толкова открито, колкото подмолно, се прокарва сред членовете на БСП и формира негативно отношение към Европейската социалдемокрация. Тя звучи така: „Най-сетне напипахме струна, носеща ни широка обществена подкрепа. Като яхнем тази вълна, ще ни припознаят за сила и ще спечелим предсрочните избори. Който се противопоставя на това, е против интересите на партията.“ Свързан съм с нашата партия кръвно и съм доказал в продължение на десетилетия моята ангажираност към социалистическите идеи. Не съм в БСП заради конюнктура или кариера, пише още Станишев.", "date": "2018.02.27", "title": "Станишев отговори на призива на Евгени Кирилов да остави БСП на мира"}
{"url": "http://www.faktor.bg/bg/articles/traycho-traykov-ne-e-za-vyarvane-dori-che-pravitelstvoto-ne-se-e-interesuvalo-ot-sdelkata-chez", "text": "Ако оставката на Теменужка Петкова въобще има някакво основание, то то не е, че бившият енергиен министър не се е познавал с избрания купувач на ЧЕЗ, а това, че не се е интересувал от случващото се. Дори и държавата да няма формални лостове, което не смятам, че е вярно, не е редно и не е за вярване дори, че правителството не се е интересувало от тази сделка. Това заяви в студиото на \"България сутрин\" бившият министър на енергетиката Трайчо Трайков. Вчера стана ясно, че Националната агенция по приходите е започнала проверка по сделката между ЧЕЗ и \"Инерком\", а президентът Румен Радев се срещна с шефа на Комисията за енергийно и водно регулиране Иван Иванов и призова за повече информация за случая с ЧЕЗ от институциите. На този фон пък се появиха твърдения, че офшорна компания е финансирала голяма част от сделката между дружеството и пазарджишката фирма \"Инерком\" ООД със собственик Гинка Върбакова. \"Сделката тече от много време. Тя не падна като гръм от ясно небе. И изглежда странно, че на фона на доста по-сериозни компании, които проявяваха интерес, точно тази беше избрана\", коментира Трайчо Трайков. Пред Bulgaria ON AIR той бе категоричен, че на първо място стои въпросът за финансирането, тъй като най-важна е цената и сигурността, че купувачът ще успее да я плати.  \"Управлението на този бизнес е изключително сложно, то е комплекс от финансови, текнически, регулаторни и юридически аспекти\", подчерта още бившият министър на енергетиката. По думите му твърденията на правителството, че държавата не може да се меси в една частна сделка не са съвсем верни, а договори с такъв мащаб винаги са обект на политически разговор.", "date": "2018.02.27", "title": "Трайчо Трайков: Не е за вярване дори, че правителството не се е интересувало от  сделката \"ЧЕЗ\""}
{"url": "http://www.faktor.bg/bg/articles/rumen-radev-obmislya-dali-ne-svika-knsn-zaradi-sdelkata-s-chez", "text": "\"По закон ЧЕЗ е част от националната инфраструктура с пряко отношение към въпросите на националната сигурност, затова всякакъв въпрос, че виждате ли това е банална сделка на едно търговско дружество е нещо, с което ни заблуждават\". Това заяви президентът Румен Радев, предаде БГНЕС.   \"С оставка на министъра на енергетиката не приключва случаят, а генерира въпроси, явно става въпрос за схема за скрито придобиване на дружеството, въпросът е кой и защо крие своите намерения\", добави Радев. \"Без ресурси някой получава огромна банкова гаранция. Това са много въпроси. Има ли политическа гаранция също така? Всички чакаме отговори, подчерта президентът. Правя срещи с отговорните институции, които имат отношение по въпроса, но по закон те имат отношение постфактум, предстои ми среща днес и с шефа на Комисията за финансов надзор, уточни Радев.   Той каза, че вече е говорил с ръководството на ДАНС. Всички агенции и служби са към правителството, очаквам от тях адекватни действия и отговори на въпроси. Все още не е ясен механизмът на финансиране, а той ще даде отговор на много въпроси, отбеляза Радев. Големият проблем е защо такива проверки не се извършват предварително, като от месец се знаят потенциалните бъдещи собственици. На практика е сключена сделката вече, има институции, които по закон отговарят за националната сигурност, защо Министерството на енергетиката и ДАНС не са извършили по-рано проверки. Въпросът е дали това е непрофесионализъм, некомпетенция или не са се намесили по други причини\", подчерта още държавният глава.   Днес Румен Радев се среща с Комисията по финансов надзор (КФН). Президентът обмисля дали да не свика КСНС заради сделката ЧЕЗ. \"Защо отговорните институции, които са към Министерския съвет, действат пост фактум\", недоволен е още държавният глава. Такива проверки трябва да се правят предварително, след като са ясни потенциалните купувачи.", "date": "2018.02.27", "title": "Румен Радев: Сделката с ЧЕЗ е схема за скрито придобиване на дружеството, всички чакаме отговори"}
{"url": "http://www.faktor.bg/bg/articles/borisov-sabra-speshno-gerb-i-patriotite-zaradi-ginka", "text": "ГЕРБ и Обединените патриоти се събраха на Коалиционен съвет в Министерски съвет, за да решат въпросите, появили се около новината за продажбата на активите на ЧЕЗ в България на Гинка Върбакова и подадената оставка на министъра на енергетиката Теменужка Петкова. Най-рано другата седмица ще стане ясно дали ще бъде приета оставката на Петкова.    Първо ще се изслушат всички страни по въпроса за сделката на ЧЕЗ на специална съвместна енергийна и вътрешна комисия.   \"Решихме да има среща и изслушване в по-широк кръг относно сделката с ЧЕЗ, на която да чуем мнението на КЕВР и компетентните органи, ще поканим и представител на президентската институция, тъй като казусът е важен и той трябва да бъде информиран и да се намали напрежението. Срещата вероятно ще е в четвъртък. След нея ще обсъдим и оставката на министър Петкова, тъй като трябва да е ясно какви са подробностите по казуса\", съобщи Цветан Цветанов, зам.-председател на ГЕРБ и председател на ПГ на ГЕРБ.   Цветанов поясни, че премиерът Бойко Борисов се е чул с чешкия си колега Андрей Бабиш, за да бъдат предоставени документи по сделката с активите на ЧЕЗ. Председателят на ПГ на ГЕРБ увери също така, че коалицията е стабилна. Волен Сидеров коментира искането си за оставката на шефа на енергийната комисия в парламента Делян Добрев. Той каза, че ще вземе решение какви да бъдат действията му, след като се проведе срещата в четвъртък и изслушването и види как Добрев се държи.", "date": "2018.02.27", "title": "Борисов събра спешно ГЕРБ и Патриотите"}
{"url": "http://www.faktor.bg/bg/articles/kamel-daud-kam-erdogan-islyamistite-sa-vashite-ozadacheni-stada-uchite-se-ot-myusyulmanski-bratya", "text": "Световноизвестният алжирски писател и литератор Камел Дауд публикува открито писмо до турския президент и генерален председател на управляващата Партия на справедливостта и развитието (ПСР) Реджеп Тайип Ердоган в навечерието на днешната му официална визита в страната, пише вестник „Джумхуриет”, цитиран от \"Фокус\". Романите на Камел Дауд са преведени на 20 различни езика; носител е на най-престижната френска литературна награда на Академия „Гонкур” за 2014 година. Писмото до Ердоган е озаглавено: „Не сте добре дошъл в нашата страна”. В него турският президент и лидер на ПСР е обвинен, че „прилага това, което е научил от организацията „Мюсюлмански братя”; както и собствените си стари методи”. „Ислямът е само една стъпка за вас. Бог е вашият търговски продукт. Модерността е ваш враг. Палестина за вас е само една витрина. Ислямистите са вашите озадачени стада. … В Близкия изток едновременно плачете с жертвите и подписвате бизнес споразумения с техните екзекутори. … Вие защитавате собственото си спокойствие, а не нашето достойнство,”, пише в писмото на Камел Дауд. Освен това световноизвестният писател не пропуска да спомене сегашната ненормална обстановка вътре в Турция – непрекъснати задържания и арести; брутално нарушаване на основни човешки права; постоянните заплахи, насилие и смърт в страната, посочва още „Джумхуриет”.", "date": "2018.02.27", "title": "Камел Дауд към Ердоган: Ислямистите са вашите озадачени стада, учите се от „Мюсюлмански братя”"}
{"url": "http://www.faktor.bg/bg/articles/makedoniya-odobryava-ideyata-na-borisov-za-balkanska-aets-belene", "text": "Посланикът на Македония Мариян Гьорчев одобри идеята на премиера Бойко Борисов АЕЦ \"Белене\" да бъде построена като общ балкански проект с европейско финансиране, съобщава dir.bg.   \"Идеята на премиера Бойко Борисов за съвместно инвестиране за доизграждане на АЕЦ \"Белене\" ще позволи на страните от Западните Балкани, които нямат достатъчно електроенергия и я внасят, да имат за десетилетия собствен \"извор\" на електроенергия на територията на близка, приятелска и съседна страна като България, с която имаме Договор за приятелство и сътрудничество и вече се възстановява и Договорът за стратегическо партньорство, заяви Гьорчев на конференция \"Стратегическа инфраструктура и инвестиции 2018 - кохезия и свързаност\", предаде БТА.   Дипломатът добави, че и останалите страни от региона са зависими от вноса на електроенергия от държави с много атомни централи и износителки на електроенергия. Той отбеляза, че Македония годишно внася ток за повече от половин милиард евро, и то основно от България.   Гьорчев подчерта, че коридор номер 8 дълго време е бил в \"сянка\", липсвали са идеи и проекти, както и политическа воля за изграждането му.   \"Коридор номер 8 не е само пътна и железопътна връзка, той съдържа и развитие на мрежите за пренос на ток, позволява газификация на всички страни от Западните Балкани, има значение за развитието на индустрията, търговията, транспорта, туризма и услугите, които имат значителен дял в БВП не само на страните от Западните Балкани, но и за цяла Европа\", заяви още посланикът.   Според него от особено значение за всички страни от Западните Балкани е да разберат многофункционалността на коридор номер 8 и да се насочат в посока на сътрудничество и взаимни проекти, защото самостоятелно отделните държави нямат ресурс да изградят този коридор.   Гьорчев изтъкна, че само за частта на коридора, която минава през територията на Македония, се изискват огромни инвестиции - близо 2 млрд. евро.   \"Коридор 8 е важен и за цифровизацията на страните, което е необходимост, за да бъдем част от четвъртата индустриална революция. Ако ние - страни от Западните Балкани, искаме да сме част от това ново време, трябва да следваме примера на България, която е гигант не само в Югоизточна Европа, но може би и в цяла Европа, не само заради това, че комисар за цифровизация е Мария Габриел, но и заради постиженията на страната в този сектор\", изтъкна посланикът.", "date": "2018.02.27", "title": "Македония одобрява идеята на Борисов за балканска АЕЦ „Белене“"}
{"url": "http://www.faktor.bg/bg/articles/tsvetanov-boyko-borisov-se-e-obadil-na-cheshkiya-premier-za-da-poiska-informatsiya-za-sdelkata-chez", "text": "Премиерът Бойко Борисов се е обадил на чешкия си колега Андрей Бабиш, за да поиска информация за сделката за активите на ЧЕЗ. Това заяви председателят на парламентарната група на ГЕРБ Цветан Цветанов след приключването на политическия консултативен съвет, който се проведе в Министерския съвет. Цветанов каза още, че чешките институции са проверявали сделката и е имало доклад от финансовия министър. Борисов е поискал тази информация да стигне и до българските власти.  Днес  на съвместно заседание на енергийната комисия и на Комисията за контрол на службите за сигурност ще бъдат изслушани всички институции, които трябва да проверят сделката за бизнеса на ЧЕЗ. Дотогава е възможно да пристигне информация от чешката държава. Коалиционните партньори ГЕРБ и Обединени патриоти са решили да се изчака да приключи изслушването в парламента и едва след това да бъде разглеждана оставката на министъра на енергетиката Теменужка Петкова - дали да бъде приета, или не и ако бъде приета, да се търси нов министър. На консултативния съвет не е обсъждано име на нов министър. Цветанов заяви, че това вероятно ще стане следващата седмица.", "date": "2018.02.27", "title": "Цветанов: Бойко Борисов се е обадил на чешкия премиер, за да поиска информация за сделката \"ЧЕЗ\""}
{"url": "http://www.faktor.bg/bg/articles/izrodiha-bebe-vav-verizhna-mashina-na-pat-za-dobrich", "text": "Родилка от село Лозенец роди във верижна машина. Малко след 7 часа тази сутрин, екипи на РД ПБЗН Добрич и медицински лица са потеглили към село Лозенец, о където трябвало да извозят бъдещата майка към болницата в Добрич. Раждането обаче започнало преди село Росеново, съобщи по радио „Добруджа” комисар Дарин Димитров.", "date": "2018.02.27", "title": "Изродиха бебе във верижна машина на път за Добрич"}
{"url": "http://www.faktor.bg/bg/articles/deloto-ktb-startira-ofitsialno-tsvetan-vasilev-mozhel-da-doyde", "text": "Делото \"КТБ\" стартира официално , след като съдът не намери процесуални пречки главният обвиняем Цветан Василев да се яви. Банкерът е редовно призован и може да дойде, тъй като екстрадиционната процедура зависи от неговата воля, а не от тази на сръбската държава, реши съдът. Решението е взето на разпоредително заседание, на което се решава дали процедурата на производството е редовна или не.  Защитата на Цветан Василев изтъкна като аргумент за ново отлагане неявяването на клиента ѝ, както и решение на съда в Белград, според което Василев е с мярка за неотклонение и дори да иска да присъства на заседанието, той ще наруши сръбското законодателство.  Обвинението, обаче, отвърна, че решението на съда в Сърбия е от 2015 година и налага мярка \"подписка\" на Василев, което означава, че банкерът може да напуска страната, ако преди това уведоми съда. Като друг аргумент от защитата беше изтъкнато, че има неясноти около връчването на призовките и обвинителния акт на Василев. Според адвокат Карадалиев на банкера не са връчени оригинали на някои от документите. Защитата на собственика на КТБ заяви още, че стартиралото производство за екстрадиция също е пречка той да се яви пред съда. Защитниците на останалите обвиняеми обявиха, че спрямо клиентите им няма пречки за даване на ход на делото, но подкрепиха аргументите, изложени във връзка с неявяването на Василев.", "date": "2018.02.27", "title": "Делото \"КТБ\" стартира официално, Цветан Василев можел да дойде"}
{"url": "http://www.faktor.bg/bg/articles/romi-prebivat-i-ograbvat-uchenitsi-v-stolichen-kvartal", "text": "Деца ходят на училище със страх. Зрители на NOVA сигнализираха за тормоз в няколко столични училища в квартал „Люлин”. Нападани са не само деца, но и възрастни. Нападенията стават основно около метростанции и училища. Един от многото случаи става пред 137-мо училище, има случаи около 33-о училище, има и около 90-о училище. Родители на ученици от 137-мо училище разказаха как децата им са принуждавани да си дават парите, „за да си нямат проблеми”. Нападателите били двама, от ромски произход, на видима възраст около 18 години. Единият от нападателите е разпознат от пострадалите деца. Майка разказа за дете, съученик на сина й в шести клас, който посред бял ден, отивайки на училище е „брутално пребит“ и обран от трима нападатели от ромски произход. В същия ден и детето на съседка е нападнато с нож и му е откраднат телефона. Те разказаха и за други случи, при които деца са бити посред бял ден и са им взимали парите и телефоните. Били са заплашвани дори с нож. Някои от родителите са подали жалба, а други – не. Четирима малолетни нападатели са били задържани за кратко, но след това са пуснати.", "date": "2018.02.27", "title": "\"Люлин\" на нокти: Роми ограбват малки ученици, нападат и с нож"}
{"url": "http://www.faktor.bg/bg/articles/zhablyanov-poluchi-zlaten-skunks-za-narodniya-sad-v-barovskata-si-kashta-v-dragalevtsi", "text": "Репортерът на „Господари на ефира“ Боби Ваклинов издебна Валери Жаблянов в столичния квартал „Драгалевци“, докато чистеше снега пред баровската си къща. Бившият зам.-председател на парламента, облечен с шапка и червено яко, прие наградата за гафове \"Златен скункс\", нервничейки пред камерата на предаването.  Миналата седмица управляващото мнозинство го свали от поста заради позицията му, че Народният съд след Втората световна война е бил \"необходимо и неизбежно правосъдие\". Жаблянов продължава да твърди, че става въпрос за жертви в българската история, които не могат да бъдат квалифицирани политически.", "date": "2018.02.27", "title": "Боби Ваклинов издебна Жаблянов в баровската му къща в Драгалевци и го сюрпризира със \"Златен скункс\""}
{"url": "http://www.faktor.bg/bg/articles/pribirat-s-pravitelstveniya-earbas-bedstvashtite-balgari-v-rumaniya-po-narezhdane-na-borisov", "text": "Премиерът Бойко Борисов е разпоредил самолет Ербъс 319 на Авиоотряд 28 да извърши днес следобед извънреден полет по летище Тимишоара, за да прибере в София група от 113 български граждани, които са блокирани в северната ни съседка заради обилните снеговалежи. Пътниците останаха с часове на летището в Тимишоара, след като самолет на нискотарифния авиопревозвач \"Райън еър\" е бил отклонен от маршрута Лондон-Пловдив към летището на румънския град вчера вечерта. След подаден сигнал българското посолство в Букурещ е влязло в контакт с летищните власти, както и с представители на авиокомпанията. До момента 62-ма граждани с два автобуса пътуват към София и вече са на българска територия. 90 души се намират все още на летището в Тимишоара, а други 23-ма души - майки с деца, са настанени в хотели в околностите. Вицепремиерът и министър на външните работи Екатерина Захариева и министърът на транспорта, информационните технологии и съобщенията Ивайло Московски организират извънредния полет, след като се оказа, че превозвачът не може да осигури самолет и че от съдействие имат нужда много семейства с малки деца. Тъй като самолетът може да превози 93 пътници, с приоритет на борда ще бъдат качени семействата с малки деца, възрастните хора и тези, които се нуждаят от лечение. За останалите ще се търси решение за транспортиране по суша. До момента на два пъти на българските граждани са им осигурени ваучери за храна. Почетният консул на Република България в Тимишоара е поел ангажимент да посети сънародниците ни на летището и да окаже съдействие, тъй като на място нямаме дипломатическо или консулско представителство. Решението за изпращане на правителствения самолет бе взето от премиера, след като той, министър Захариева и омбудсманът Мая Манолова бяха сигнализирани от редица граждани в социалните мрежи и по телефона.", "date": "2018.02.27", "title": "По нареждане на Борисов прибират с правителствения Ербъс блокирани българи в Румъния"}
{"url": "http://www.faktor.bg/bg/articles/prokuraturata-povdigna-obvinenie-sreshtu-ilko-semerdzhiev-za-zloupotreba-s-vlast", "text": "Софийска градска прокуратура (СГП) внесе обвинителен акт в Софийски градски съд (СГС) срещу Илко Семерджиев – служебен заместник министър-председател по социални политики и служебен министър на здравеопазването в служебното правителство през 2017 г. Това съобщиха от пресцентъра на прокуратурата. Той е обвинен за това, че на 24 март 2017г. в гр. София е употребил заплашване, с цел да принуди орган на власт - Изпълнителния директор на Изпълнителна агенция по лекарствата /ИАЛ/ към Министерство на здравеопазването, да извърши нещо, свързано с функцията му, а именно - да назначи конкретно лице за заместник-изпълнителен директор на Изпълнителна агенция по лекарствата към МЗ– престъпление по чл. 269, ал. 1 от Наказателния кодекс.  Според прокуратурата поведението на Семерджиев е било мотивирано от отказа на изпълнителния директор на ИАЛ да назначи конкретно лице за свой заместник, поради открития конфликт на интереси. От обвинението уточняват още, че подразнен от този отказ Илко Семерджиев, възползвайки се от властовата си позиция по отношение на Изпълнителния директор на ИАЛ, го е заплашил с уволнение, ако не промени решението си. Ако бъде признат за виновен, Илко Семерджиев може да получи наказание до шест години „лишаване от свобода“. Към настоящия момент спрямо Семерджиев е определена мярка за неотклонение „подписка“.", "date": "2018.02.27", "title": "Прокуратурата повдигна обвинение срещу Илко Семерджиев за злоупотреба с власт"}
{"url": "http://www.faktor.bg/bg/articles/obshtestvo/zakon-i-red/sadat-ne-dade-hod-na-deloto-za-vzrivovete-kray-petolachkata", "text": "Ямболският районен съд не даде ход на делото за взривовете край пътния възел \"Петолъчката\", тъй като единият от адвокатите на обвинените не е имал едномесечен срок да се запознае с материалите по делото, съобщиха от съда, пише \"24 часа\". При взривяване на складова база за утилизиране на боеприпаси на 5 юни 2012 година загинаха трима работници, осем бяха ранени и бяха нанесени сериозни материални щети. Подсъдими са собственикът на фирмата \"Берета трейдинг\" Делислав Делев, началникът на производството Иван Пеев и проектантът на взривните работи във фирмата Иван Табов. Те са обвинени, че при изпълнение на договор с Министерството на отбраната са държали и работили с взривни вещества и не са взели необходимите мерки за сигурност при тяхното унищожаване.", "date": "2018.02.27", "title": "Съдът не даде ход на делото за взривовете край \"Петолъчката\""}
{"url": "http://www.faktor.bg/bg/articles/i-v-parizh-balgari-ostanaha-blokirani-ot-snega", "text": "Заради усложнената климатична обстановка в Европа вчера е бил отменен полет на авиокомпания „Уиз еър” от Париж до София, съобщиха от българското посолство в Париж. На летище „Буве” в момента се намират общо около 130 пътници, част от които наши сънародници. Те чакат пренасочване и намиране на други подходящи полети. Българската мисия в Париж е информирана от компанията, че всеки пътник е получил имейл с информация за възможностите за придвижване с други полети на авиокомпанията, като всеки пътник трябва да се свърже лично с представителите на „Уиз еър” и да обявят своя избор на полет. В случай на невъзможност за транспортиране на част от пътниците в рамките на деня, те могат да се настанят в хотела на летището, където ще заплатят нощувката си,  а авиокомпанията след това ще възстанови сумата.", "date": "2018.02.27", "title": "И в Париж българи останаха блокирани от снега"}
{"url": "http://www.faktor.bg/bg/articles/politika/hlyab-i-pasti/kiril-ne-e-dobre-doshal-ako-idva-da-ni-kazhe-che-makedonskata-tsarkva-tryabva-da-ostane-vasal-na-srabskata", "text": "Опитите на Българската православна църква да се застъпи пред другите православни църкви за признаването на Македонската православна църква, очаквано се провалиха.  Първата негативна реакция естествено дойде от Белград. По данни на сръбският вестник \"Политика\", от върха на СПЦ неофициално са заявили, че са \"изненадани от решението на Българската патриаршия (да приеме статута на църква – майка на МПЦ) и се надяват, че Синодът в София ще остане на линията на каноническия ред в църквата“. Последва още по-остра реакция от страна на Църквата на Гърция. Според нея „Решението на Българската православна църква (БПЦ) да разгледа искането на македонската да я признае и да ѝ стане \"църква майка\" е намеса в юрисдикцията на сръбската“. ( \"Дойче веле\"). Тежката си дума каза и Светият и Свещен синод на Вселенската патриаршия. Тя осъди „неправилните и нерегламентирани (според нея) контакти на Българската православна църква с разколническата и схизматична православна общност в Бившата Югославска Република Македония. В съобщението публикувано на сайта на Патриаршията се оценява изключително негативно участието на двама български митрополити – Николай Пловдивски и Киприян Старозагорски в делегацията на президента Радев в Македония. Появиха се спекулации, че Руската православна църква, която отдавна е в тежък конфликт с Вселенската патриаршия, ще се възползва от случая, за да привлече Българската православна църква още по-плътно в своята орбита. Авторите на тези спекулации, изглежда не си бяха извлекли   Русия винаги е очаквала от България пълно, безпрекословно и безусловно подчинение. Тя НИКОГА, по никакъв повод и по никакъв начин не е подкрепяла България в какъвто и да било спор, с която и да е от балканските православни нации. Никога! През 1913 година най-върлият русофил в Следосвобожденска България Стоян Данов, който е разчитал, че руският цар може да бъде безпристрастен арбитър с спора между България и Сърбия за Македония, си подава оставка с признанието, че „политиката му е фалирала!“ Студеният душ от Москва не закъсня. Волоколамският митрополит Иларион - председател на Отдела за външноцърковни връзки на Московската Патриаршия и викарий на патриарх Кирил - в интервю, цитирано от сайта \"Локално.мк\" заяви недвусмислено, че „Македонската православна църква трябва да реши проблема си с диалог със сръбската, а Българската православна църква трябва да изрази позиция, солидарна с тази на Белград“. Разбира се Българската православна църква не би могла да постъпи по този начин. Това би било едно от  в цялата българска история. Всеизвестно е, че през 19 век, след дълги борби българите постигат своята културно-просветна автономия. Това е Българската екзархия, която е много повече от църква. Това е национална институция, която образова подготвя и формира българската нация. Борбите за Екзархията са може би най-чистия, най-възвишен момент в българската история. Тя е дело не на отделни смелчаци, а на хиляди и хиляди българи, които доброволно и страстно отделят от залъка си за да строят църкви и училища. В редовете на Екзархията българите се учат на демокрация, като избират епитропи и училищни настоятелни. С огромно мнозинство общините на днешната Република Македония гласуват на свободен референдум, за да се присъединят към Екзархията. След Берлинския конгрес, в Македония тя продължава да поддържа българския огън жив и създава рамката на революционно освободителното движение. Уви след националните катастрофи, Македонските епархии са силово присъединени към диоцеза на Сръбската православна църква. Това, уви става със съгласието на Вселенската патриаршия. Много свещеници, дори митрополити приемат мъченическа смърт. Със своето решение да приеме БПЦ, която по устав е наследник на Екзархията за \"църква майка\", Македонската православна църква признава, че Екзархията не е била „чужда“, „асимилаторска“ църква за македонците – както вече седем десетилетия набиват в главите на учениците там, а своя институция, борец за духовна еманципация на местното население, което тогава се е определяло като българско. Българската православна църква няма право да протака. Трябва да действа днес и сега. Трябва да приеме протегнатата ръка и незабавно да отслужи Света евхаристия със свещеници от Македонската православна църква. Трябва ясно да заяви, че присъединяването на Македонските епархии към Сръбската православна църква е било неблагочестиво дело, което не е оставило никакви правни последствия! Така ще покажем, че автокефалната днес Македонска православна църква е също толкова наследник на Екзархията, колкото и Българската православна църква. Рано или късно останалите църкви сестри също ще приемат, че силовото присъединяване на македонските епархии към СПЦ е било грях, който след като бъде признат, трябва по християнски да бъде простен. Това е нашият исторически шанс, с който ще ревизираме последиците от страшните национални катастрофи от началото на 20 век. Така ще докажем, че сме верни продължители на делото на нашите предци, които не са се жертвали, за да „владеят“ македонските земи, а да помогнат на братята си да се освободят от робство – политическо и духовно! Всяко протакане, бавене и нови опити за „застъпничество“ ще имат катастрофални последици. БПЦ трябва да отслужи Света евхаристия преди посещението на руския патриарх Кирил за 3 –ти март. Ако той приеме историята и волята на клира и миряните от България и Македония – това ще е наистина прекрасен прецедент в руската политика спрямо България и българите. Ако обаче дойде, за да ни каже, че трябва да признаем инкорпорирането на македонските епархии в Сръбската православна църква, извършено насила и с жестокости след 1918 година.... по-добре е от сега да му покажем, че не е добре дошъл!", "date": "2018.02.27", "title": "Кирил не е добре дошъл, ако иска да признаем сръбското завладяване на македонските епархии"}
{"url": "http://www.faktor.bg/bg/articles/volen-siderov-kakvo-da-napravim-za-chez-da-napadnem-chehiya", "text": "„Какво да направим за ЧЕЗ? Да нападнем Чехия? Ще питам военния министър“.  Така се пошегува лидерът на „Атака“ Волен Сидеров в „Здравей, България“ на Нова телевизия в типичния за него стил.  \"Какво да ме изненада в тази сделка? ЧЕЗ е тема, която коментирам от 2004 г. Къде беше Корнелия Нинова, когато продадоха българското „Енерго“. Продажбата на ЕРП-тата на чужди компании беше наречено приватизация, за мен беше колонизация. Това стана по времето на Тройната коалиция с премиер Сергей Станишев. Къде беше тя тогава?  Това, което аз мога да направя е да подготвя законодателна промяна, при която държавата да има блокираща квота от 34 % в ЕРП-тата. Ще го подкрепят ли БСП?  Това изисква съгласие на всички парламентарни групи, включително на ГЕРБ\", обясни той.  Коментира и отношенията си с коалиционните партньори: \"Отправям дружеска критика срещу Валери Симеонов и Красимир Каракачанов, аз съм длъжен, защото имам  най-голям опит в политиката.  Това не е някаква компания или любовна връзка, за да се скарваме и сдобряваме. На евроизборите , ако не сме обединени, ще се сринем.  \", категоричен бе Сидеров.  \"На Цветан Цветанов също му казах някои неща като по-опитен. Щях да му кажа да не се захващат с темата за Народния съд, защото е много сложна\", обясни лидерът на \"Атака\" .   Той атакува саркастично депутата Делян Добрев от ГЕРБ, който пред същата телевизия преди няколко дни каза, че депутатите от партията на Сидеров в коалицията хипотетично могат да бъдат заменени в парламента от тези на Марешки. \"Атака\" по-рано поиска оставката му като председател на енергийната комисия в парламента.  „Не ме интересува какво смята Делян Добрев. Не зная като какъв се изказа Делян, след като е депутат в оставка. Той е незаконен депутат и не може да взема отношение за управляващата коалиция. Той няма право да се изказва за неща около коалиционното споразумение. Не знам какво му тежи на този млад момък. Силно съм разстроен от думите, но той не е фактор. ГЕРБ трябва да вземе отношение за неговите изявления и днес ще имаме разговор по този повод. Трябва да напусне парламента, ако се е изказал в личнои качество ”, каза Сидеров. „. Бях категорично срещу Истанбулската конвенция. Хората на Валери Симеонов бяха склонни да я приемат с някаква декларация. Имаше една готовност да бъде вкарана, слава Богу стана ясно, че тя не е приемлива за българите\", обясни той.  \"Аз съм бил сред политиците, които поддържаха АЕЦ „Белене“, но се намесиха външнополитически фактори. Дойдоха едни  американски другари и другарки, които казаха: “Не, не може, сега си играем едни игрички с Русия“. Сега виждам едно геополитическо разместване, което дава шанс на България да действа малко по  самостоятелно\", каза още Сидеров.", "date": "2018.02.27", "title": "Волен Сидеров: Какво да направим за ЧЕЗ? Да нападнем Чехия?"}
{"url": "http://www.faktor.bg/bg/articles/karayancheva-ne-sam-saglasna-s-ostavkata-na-temenuzhka-petkova", "text": "Очаква се съветът на управляващата коалиция да се събере в сряда или четвъртък, за да обсъди номинацията за нов енергиен министър. Това каза пред БНТ председателят на Народното събрание Цвета Караянчева. Тя не разкри името на наследника на Теменужка Петкова. Тя подаде оставка заради дългогодишното си приятелство със собственичката на фирмата, която купува активите на ЧЕЗ. Може би Теменужка Петкова иска да премахне всякакви съмнения за нейно участие в тази сделка и така е решила. Аз не бих се съгласила с тази оставка. Много добър министър е. От 800 милиона лева в сектора загуба, тя направи така, че да има печалба, каза Караянчева. С председателя на енергийната комисия Делян Добрев работеха в много добър синхрон. Относно освобождаването от поста на Валери Жаблянов Караянчева каза, че това е трябвало да се случи. \"Когато аз отсъствам, някой от заместник-председателите ме замества. Декларацията, която е написана, аз не мисля, че сам я е написал. По-притеснителното е, че тази позиция на Жаблянов е и на неговата партия. Сега, това, което забелязваме, е линия на обръщане на гръб на европейските ценности. Не може да казва, че договорът с Македония е едно недоносче. Начинът, по който реагира, когато почитахме паметта на репресираните, беше скандален. Получихме и много писма, неодобряващи това поведение. Като председател на Народното събрание аз задържам личното си мнение за себе си, председателят трябва да е арбитър. Трябва да сме много прецизни в това, което говорим, коментира Караянчева поведението на Валери Жаблянов.  БСП гледат от всичко да направят сензация и скандал. В Европа България я приемат като равна на Германия, Франция, за нея се говори с уважение и респект. И това не се харесва на опозицията. Всичко е канализирано, председателството върви много добре.  Премиерът Бойко Борисов в момента има много работа във външнополитически план, въпросите, на които от БСП искат да отговаря, са зададени в конкретика и се отнасят към отделните министерства, не касаят пряко министър-председателя. Бих се радвала, ако тази опозиция е конструктивна, да казва и хубави неща, защото такива има, каза още Караянчева във връзка с исканията на БСП премиерът да се изказва по различни въпроси.", "date": "2018.02.27", "title": "Караянчева: Не съм съгласна с оставката на Теменужка Петкова"}
{"url": "http://www.faktor.bg/bg/articles/emil-radev-stavashtoto-v-rumaniya-ni-darpa-nazad-za-shengen", "text": "Това, което става с Великобритания, играе отрезвяваща роля за всякакви сепаратистки движения в Европейския съюз. Това мнение изрази пред БНР евродепутатът от ЕНП/ГЕРБ Емил Радев. Виждаме, че и тези, които искаха Брекзит във Великобритания, в момента също са изправени пред много тежка ситуация, защото това касае и гражданите на Великобритания в ЕС, митническа, данъчна политика, бизнеса. В момента още не е ясно, след като Великобритания стане трета държава, дали ще сключва споразумения тип \"ЕС – Канада\", как ще продължи свободното движение на граждани, ще се въвеждат ли визи. Всичко това е много стресово както за гражданите на ЕС, така и за гражданите на Великобритания, и особено за бизнеса, заяви Радев.  Преходният период по Брекзит следва да приключи най-късно до 31 декември 2020 година, напомни той. Днес министрите на външните работи и по европейските въпроси на страните от Европейския съюз ще обсъждат напредъка в преговорите с Великобритания за преходния период след Брекзит. Заседанието ще председателства българският външен министър Екатерина Захариева.  В коментар по темата \"Шенген\" Радев изтъкна, че ставащото в Румъния играе много лоша шега на България, защото вървим в пакет с Букурещ. Много ще е скъпо само една от двете страни да влезе в Шенген. Това, което става с върховенството на закона и независимостта на съдебната система в Румъния, за съжаление, ни дърпа назад и нас. Винаги влизането ни в Шенген е било обвързано с Механизма за сътрудничество и проверка. И въпреки че България се справя отлично – нашият доклад беше много добър, това, което в момента става в Румъния, поставя под въпрос общото влизане на двете държави в шенгенското пространство. Въпросът стана много политически, каза още Емил Радев.", "date": "2018.02.27", "title": "Емил Радев: Ставащото в Румъния играе много лоша шега на България"}
{"url": "http://www.faktor.bg/bg/articles/gratskiyat-ministar-na-ikonomikata-podade-ostavka", "text": "Министърът на икономиката на Гърция Димитрис Пападимитриу подаде оставка, предаде \"Катимерини\". Новината идва часове, след като съпругата му също се оттегли от поста си на заместник-министър по Социалната солидарност.   Рания Антонополу подаде оставка в понеделник заради разкрития, че е получила 23 хиляди евро държавна субсидия за апартамент в луксозния квартал на Атина – Колонаки. Информацията предизвика сериозен публичен отзвук и критики как министър с много високи доходи може да бъде подпомаган от държавата.  Според гръцки медии, министър-председателят Алексис Ципрас е говорил с Антонополу и я е порицал за взимането на парите. По-късно Рания Антонополу оповести, че ще върне взетите средства.  Двете оставки предизвикаха спекулации за рокади в правителството на Ципрас, след като министърът на икономиката Пападимитриу е третият член на кабинета, който си тръгва от началото на годината. Катимерини пише, че и министърът по Миграция Янис Музалас може скоро да бъде заменен поради здравословни причини.", "date": "2018.02.27", "title": "Гръцкият министър на икономиката подаде оставка часове след оставката на съпругата му"}
{"url": "http://www.faktor.bg/bg/articles/aktivat-na-dps-se-sabira-dnes-pri-dogan-v-boyana", "text": "Централното оперативно бюро (ЦОБ) на ДПС и парламентарната група се събират днес при почетния председател на партията Ахмед Доган. Заседанието е насрочено за 15 часа в базата на ДПС  в столичния квартал \"Бояна“ „Това може да означава генерална промяна на партиийната линия, както казваха едно време. Соколът има нови прозрения след  скандалите около ЧЕЗ“, може би ще обяви курс към предсрочни избори“, твърдят източници от Сараиските кръгове пред Faktor.bg. Възможно е и самите членове на ЦОБ и депутатите да поискат това от него.  Не е изключено извънредното заседание да е посветено на реакцията след разкритията за „руската връзка“, но в този случай информацията няма да излезе от Сараите. Идеята сбирката да е при Доган е била на парламентарната група. Според  Епицентър.бг на заседанието на ръководството на ДПС ще се обсъждат трусовете в държавата през последните седмици, напрежението между институциите и скандалната сделка за ЧЕЗ. Депутати обясниха, че по принцип редовните заседания на ПГ на ДПС се провеждат в централата на партията на бул. \"Александър Стамболийски“ 45 А. Този път обаче депутатите са поискали заседанието да е при почетния председател в \"Бояна\", за да бъдат изслушани повече мнения във връзка с напрегнатата ситуация в страната през последния месец и да се чуе обобщаващия анализ на д-р Доган. Заседанието ще бъде водено от председателя на партията Мустафа Карадайъ.", "date": "2018.02.27", "title": "Доган събира извънредно в Бояна актива на ДПС заради \"трусовете в държавата\""}
{"url": "http://www.faktor.bg/bg/articles/ekaterina-zaharieva-savetat-na-es-dnes-nyama-da-priema-reshenie-sreshtu-polsha", "text": "Вицепремиерът Екатерина Захариева, която председателства днешното заседание на Съвета на ЕС по общи въпроси, съобщи, че министрите няма да приемат решение срещу Полша. Тя уточни, че заместник-председателят на Европейската комисия Франс Тимерманс ще представи предложението на ЕК за задействане на чл. 7 от договора за ЕС срещу Варшава. Захариева добави, че по-късно днес главният преговарящ на ЕС по въпроса с напускането на Великобритания Мишел Барние ще обсъди със Съвета хода на разговорите с Лондон. Вицепремиерът ще запознае колегите си с приоритетите на българското председателство на Съвета на ЕС. Стратегически приоритет за нас е свързаността на Западните Балкани и тяхната европейска перспектива. Според нас сега има възможност регионът да получи политически знак, че мястото на нашите приятели и съседи е в Европа, когато са готови, посочи Захариева.  Тя осъди убийството вчера на словашкия журналист Ян Куциак. Надявам се словашките власти да разследват това ужасно убийство възможно най-скоро, добави вицепремиерът.", "date": "2018.02.27", "title": "Екатерина Захариева: Съветът на ЕС днес няма да приема решение срещу Полша"}
{"url": "http://www.faktor.bg/bg/articles/pozhar-bushuva-v-makedonskiya-dom-v-tsentara-na-varna", "text": "Пожар бушував Македонския дом в центъра на Варна, съобщи Дарик. Сигналът е получен тази сутрин около 9:30 часа. Пламъците са обхванали покрива и таванско помещение. По първоначални данни няма информация за пострадали хора. Причините за пожара се изясняват. На място са изпратени три автомобила на пожарната, които се борят с огъня.", "date": "2018.02.27", "title": "Пожар бушува в Македонския дом в центъра на Варна"}
{"url": "http://www.faktor.bg/bg/articles/borisov-i-roberto-azevedo-obsadiha-partnyorstvoto-na-balgariya-v-ramkite-na-svetovnata-targovska-organizatsiya", "text": "България продължава да запазва икономическа и финансова стабилност и да предприема активни мерки за постигане на висок икономически растеж. Това заяви премиерът Бойко Борисов на срещата си с генералния директор на Световната търговска организация (СТО) Роберто Азеведо. Двамата обсъдиха в Министерски съвет партньорството на България в рамките на организацията. Премиерът посочи, че един от приоритетите на Българското председателство на Съвета на ЕС е да работи за укрепването на доверието в Световната търговска организация и утвърждаването на многостранната търговска система. В рамките на председателството България ще инициира дискусия в Съвета за перспективите пред търговската система и начините за по-ефективно функциониране на механизмите за уреждане на спорове.  Борисов изрази очакване, че на днешното неформално заседание на търговските министри от ЕС в София ще бъде обсъден конструктивен подход за продължаване на диалога с останалите страни-членки на СТО, за да се намери начин за излизане от кризата, в която се намира организацията. По време на срещата премиерът Борисов подчерта, че България продължава да запазва икономическа и финансова стабилност и да предприема активни мерки за постигане на висок икономически растеж. Той запозна госта си с резултатите от административната реформа, която правителството в момента провежда и с мерките за подобряване на обслужването на гражданите и бизнеса, както и осигуряване на прозрачност на публичните дейности и превенция на корупцията, чрез ускорено въвеждане на електронно управление. На срещата беше отбелязан и ръстът в българския износ. В периода януари - ноември 2017 г. той се е увеличил с 11.8% спрямо същия период на 2016 г.", "date": "2018.02.27", "title": "Борисов: България запазва финансовата си стабилност"}
{"url": "http://www.faktor.bg/bg/articles/mvnr-v-posolstvoto-na-republika-balgariya-v-rumaniya-e-sformiran-krizisen-shtab", "text": "Във връзка с постъпилата информация за блокирани български граждани на летището в румънския град Тимишоара, по разпореждане на заместник министър-председателя и министър на външните работи Екатерина Захариева, в Посолството на Република България в Румъния е сформиран кризисен щаб, който да съдейства на нашите сънародници, изпаднали в затруднение.  Десетки български граждани бяха блокирани на летището в Тимишоара, след като самолет на нискотарифния авиопревозвач \"Райън еър\" е бил отклонен от маршрута Лондон-Пловдив към летището на румънския град вчера вечерта. След подаден сигнал, българското посолство в Букурещ е влязло в контакт с летищните власти, както и с представители на авиокомпанията. Посолството е съдействало за осигуряване на алтернативен транспорт на българските граждани до България. Около 60 наши сънародници са се възползвали от възможността да бъдат превозени с двата осигурени автобуса. Останалите българи са предпочели да останат на летището, като до момента два пъти са им осигурени ваучери за храна.  По информация на летищните власти, 23-ма души - майки с деца, са били настанени в хотел. Почетният консул на Република България в Тимишоара е поел ангажимент да посети сънародниците ни на летището и да окаже съдействие. Продължават опитите на българския консул в Букурещ Мирчо Иванов да осъществи контакт с представители на авиокомпанията, която следва да предостави информация как ще бъдат транспортирани до България останалите на летището в Тимишоара български граждани.  Българското посолство в Букурещ следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Букурещ: +40 21 230 21 50 и +40 21 230 21 59.", "date": "2018.02.27", "title": "В посолството ни в Румъния е сформиран кризисен щаб заради блокираните българи"}
{"url": "http://www.faktor.bg/bg/articles/nakazaha-snegopochistvashtata-firma-desetki-v-pirogov", "text": "Санкция ще получи фирмата, която почиства от сняг най-големия столичен жилищен комплекс – „Люлин”. Това обяви кметът Йорданка Фандъкова по бТВ. Причината е зле свършена работа по време на изключително тежкия за шофьорите вчерашен ден. „Вчера специално съм поискала да не се заплащат обработките в „Люлин”. Там не се справи фирмата, определено”, заяви градоначалникът. Тя подчерта: „За несвършена работа ние не плащаме”. По думите й 160 снегорина и над 1000 души работят цяла нощ, за да бъде градът проходим. Към 7 ч. градски транспорт върви навсякъде, освен от Банкя до Клисура. Чистят се спирки и подлези, започва премахването на снега и от тротоарите. Снегорини ще влизат и в основни улици по кварталите, но приоритет ще са тези пътни артерии, които се използват от обществения транспорт. Опесъчени са пътищата в природен парк Витоша –„ Драгалевци  - Алеко“и „Бояна - Златни мостове“. Фандъкова призова шофьори и пешеходци да бъдат много внимателни: „Моля всички да имат предвид, че се очаква да вали до обед. Довечера отново се очаква да започне да вали”. В кризисни центрове са спали 198 бездомни, които ще останат в обектите и през деня. Двойно по-голямо от обикновеното е натоварването на травматологията на \"Пирогов\", каза пред bTV директорът  на лечебното заведение проф. Асен Балтов. Той предупреди, че през следващите дни температурите ще падат още и това повишава риска от поледици. Най-честите травми са в областта на глезена, рамото, китката, а при по-възрастните - и тазобедрената става. Това са счупвания с дълъг период на възстановяване, подчерта медикът.", "date": "2018.02.27", "title": "Наказаха снегопочистваща фирма, десетки в \"Пирогов\""}
{"url": "http://www.faktor.bg/bg/articles/spetsializiraniyat-sad-shte-opita-da-dade-hod-na-deloto-za-ktb-za-chetvarti-pat", "text": "Специализираният съд за четвърти път ще опита да даде ход на делото за източването на Корпоративна търговска банка.  По делото подсъдими са Цветан Василев и още 17 души. Банкерът Цветан Василев получи призовката си в Белград в края на януари. Той е в сръбската столица от началото на разследването за фалита на КТБ. Делото срещу него и останалите подсъдими е за присвояване на близо 3 милиарда лева от затворената през юли 2014 година КТБ.  Миналото заседание беше провалено заради заболяване на един от призованите, отбелязва БНТ.", "date": "2018.02.27", "title": "Специализираният съд ще опита да даде ход на делото за КТБ за четвърти път"}
{"url": "http://www.faktor.bg/bg/articles/i-dnes-sinya-i-zelena-zona-v-sofiya-sa-zatvoreni", "text": "И днес остават затворени „синя” и „зелена“ зона в София. Изключително трудно, а на много места и невъзможно е да се почисти. Това заяви тази сутрин кметът на София Йорданка Фандъкова по Нова телевизия. По думите й обстановката е усложнена, но се работи усилено и наистина всички дават всичко то себе си. Градският транспорт се движи по разписание. „Продължава да се работи най-вече по основни улици - докато вали сняг, приоритет ще останат трасетата на градския транспорт. В момента на места има малки закъснения в градския транспорт, но когато започне трафикът, се очаква да станат и по- големи”, коментира Фандъкова.  Градоначалникът апелира всички да бъдат много внимателни. „Съветвам хората, които излизат с автомобилите си, да се съобразят с метеорологичните условия“, посочи още тя. Над 160 машини работят за снегопочистването. В същото време 198 души без дом са пренощували в кризисния център на общината.", "date": "2018.02.27", "title": "И днес остават затворени \"синя\" и \"зелена\" зона в София"}
{"url": "http://www.faktor.bg/bg/articles/balgari-sa-blokirani-v-rumaniya-zaradi-otklonen-polet", "text": "Голяма група българи бедства на летището в румънския град Тимишоара. Те са летели с полет на \"Райънеър\" от Лондон, който е трябвало да кацне снощи в 20:15 в Пловдив. Заради лошите метеорологични условия, полетът е бил пренасочен първо към летище София, а впоследствие е кацнал в Румъния. Сънародниците ни споделят, че и към този час нямат информация от авиокомпанията кога и дали ще могат да отпътуват. Досега не са получили съдействие и от консулската ни служба. Около 120 човека са в Румъния. От 9 вечерта сме на летището. Българското посолство не съдейства, каза една от пътничките. Тя заяви, че от вчера никой не вдига телефона в посолството ни в Румъния. Около 40 човека пътуват с осигурени автобуси от посолството, но другите все още са в Румъния. \"Лично аз се обаждах в българското посолство, разговорите бяха еднотипни, не усетих, че искаха да ни помогнат. На летището сме от снощи от 21:30 часа, уговорката беше да ни настанят по хотели. Рано сутринта в 6 часа трябваше да имаме информация какво се случва. Никой не дойде да ни обясни. Въпросният господин Иванов от посолството дори спря да ми вдига телефона, каза в телефонен разговор с \"Денят започва\" по БНТ Величка Божерикова за положението на блокираните 120 българи на летището в румънския град Тимишоара. Ето какво каза и консулът ни в Букурещ (Иванов): \"Аз и дежурни работим по казуса още от кацането на българските граждани там. Част от гражданите бяха настанени в хотел, за съжаление, останалата част - не. В момента очакваме връзка с представителите на \"Райънеър\". Заради метеорологичните условия не можахме да изпратим дипломатически служител, тъй като пътуването му щеше да отнеме около 10 часа. Опитваме се да решим казуса, действайки с авиокомпанията превозвач. Надявам се в рамките на деня да се реши.\"", "date": "2018.02.27", "title": "Българи бедстват в Румъния заради отклонен полет"}
{"url": "http://www.faktor.bg/bg/articles/ataka-iska-ostavkata-na-delyan-dobrev-kato-predsedatel-na-komisiyata-po-energetika", "text": "„Атака“ иска оставката на депутата от ГЕРБ Делян Добрев като председател на Комисията по енергетика, съобщиха от партията.  Причината, която посочват, е, че Добрев е обвиняем за „извършена умишлена безстопанственост“ по делото „Белене“. От партията на Волен Сидеров са възмутени и от изказване на Добрев, че хипотетично депутатите от „Атака“ могат да бъдат заменени с тези на „Воля“ във властта.  В съобщение до медиите от „Атака“ уверяват, че ще търсят начин да получат отговор от ръководството на ГЕРБ дали изказването на Делян Добрев е съгласувано с тях.", "date": "2018.02.27", "title": "„Атака“ иска оставката на Делян Добрев като председател на Комисията по енергетика"}
{"url": "http://www.faktor.bg/bg/articles/sasht-shte-nalozhat-novi-sanktsii-sreshtu-rusiya-do-mesets", "text": "САЩ ще наложат нови санкции срещу Русия в рамките на 30 дни, това заяви в понеделник (ранните часове на вторник българско време – бел. пр.) американският финансов министър Стивън Мнучин, съобщава ТАСС, цитирана от \"Фокус\". Отговарящият за хазната на САЩ министър е направил коментара си по време на своя реч в Калифорнийския университет в Лос Анджелис. „Може да очаквате, че в следващите 30 дни ще бъдат въведени нови санкции“, заяви Мнучин, цитиран от Bloomberg. „Спазваме всички съществуващи санкции и въвеждаме нови“, каза още министърът.  Миналата седмица Мнучин разкри пред журналисти, че във Вашингтон работят върху нов пакет рестрикции и смятат да ги разкрият официално до дни, пише руската агенция.", "date": "2018.02.27", "title": "САЩ ще наложат нови санкции срещу Русия  до месец"}
{"url": "http://www.faktor.bg/bg/articles/dimitar-delchev-ako-utre-ginka-reshi-da-drapne-shaltera-na-borisov-tya-shte-go-napravi", "text": "Несериозно е стратегически сектор за България да се управлява от една малка пазарджишка фирма. Зад рамото на Гинка наднича някой друг. Категорично процедурата за продажба на ЧЕЗ не е прозрачна. Ако утре Гинка реши да дръпне шалтера на Борисов, тя ще го направи. Токът сваля и качва правителства. Това каза председателят на „Движение България за гражданите“ Димитър Делчев в ефира на БТВ. Според него ДАНС трябва да направят проверка на сделката и на това дали тя е честна.  „Трябва да е ясно кой прави тази сделка. Това е разпределението за 3 милиона българи.  Пълна безотговорност е, истинските собственици не са тази. Няма логика при интерес на големи играчи на терена, ЧЕЗ да се купува от една дребна фирма на пазара. Няма логика много неща в България да се продават, а собственикът да не се знае. Това задкулисие ще го платим всички ние през цената за тока. Очаквам тя да се повиши“, категоричен е Делчев. Помолен да коментира състоянието в дясното политическо пространство, Делчев заяви: „Притеснява ме, че се чертаят изкуствени разделителни линии в дясно. Интерес от това имат ГЕРБ, защото нямат полза от модерна десница. В Реформаторския блок има две различни тенденции - едната по-скоро към ГЕРБ, другата да се създаде нова десница. Такива течения има и в другите десни партии. Нужно е да обединим усилия, за да разбием порочния кръг. Не бих застанал зад управление на БСП, но не и зад една пълзяща диктатура. Искаме върховенство на закона и борба с корупцията. Нужно е да начертаем червена разделителна линия и десните да застанем от едната страна. Ще продължаваме да отстояваме политическия си дневен ред“, каза още председателят на движението.", "date": "2018.02.27", "title": "Димитър Делчев: Ако утре Гинка реши да дръпне шалтера на правителството, тя ще го направи"}
{"url": "http://www.faktor.bg/bg/articles/vesela-lecheva-chuzhdite-investitori-byagat-zashtoto-znayat-che-ginka-shte-specheli", "text": "У нас няма чуждестранни инвестиции, защото на всеки чуждестранен инвеститор му е ясно, че ще спечели Гинка. А липсата на чуждестранни инвестиции води до ниски доходи. Това каза по БНТ зам.-председателят на ПГ на БСП за България Весела Лечева.  Въпросите, които ще зададем на чешкия посланик, ще бъдат свързани именно с модела на българската икономика. В последните години имаме някакъв квази модел на българска икономика. В последните 10 г. имаме 13 млрд. инвестиции от европейските фондове, а доходите не са мръднали. Това не може да не е повод за дискусии и въпроси, заяви Лечева.  Българското правителство трябваше да се поинтересува на кого Чехия ще продаде тази дейност. Никой не даде ясно обяснение кой ще финансира сделката за ЧЕЗ. Когато предприятието касае 2 млн. български граждани, не би трябвало да има някакви скрити механизми за финансиране, подчерта социалистката.  Бойко Борисов беше главен секретар на МВР, част от правителството на НДСВ, което приватизира ЧЕЗ, беше в управлението, когато се продаваха миноритарните дялове на ЧЕЗ, сега също е на власт, така че нека да не бяга от отговорност по случая, каза още Весела Лечева.  Според нея оставката на зам.-председателя на Народното събрание Валери Жаблянов е реванш за оставката на бившия председател на парламента Димитър Главчев. Лечева е категорична, че социалистите ще внесат жалба в Конституционния съд и ще сезират Европейския съд по правата на човека заради оставката на Жаблянов.", "date": "2018.02.27", "title": "Весела Лечева: 13 млрд. инвестиции от европейските фондове, а доходите не са мръднали"}
{"url": "http://www.faktor.bg/bg/articles/minusovi-temperaturi-idva-nov-tsiklon-s-valezhi", "text": "Днес и в Източна България валежите ще отслабнат, след обяд в много райони на страната временно и ще спрат. Дневните температури почти навсякъде ще са отрицателни между минус 7° и минус 2°, в югоизточните райони малко по-високи. Това съобщи дежурният синоптик Мартин Славчев от Националния институт по метеорология и хидрология (НИМХ) при Българската академия на науките (БАН), цитиран от „Фокус” . Вятърът ще отслабне и ще е умерен до силен, от север-североизток. През нощта, с преминаването на нов средиземноморски циклон, от югозапад валежите отново ще се активизират. Атмосферното налягане е по-ниско от средното за февруари и ще остане без съществена промяна. Над Черноморието ще бъде облачно, с валежи от сняг, които след обяд ще отслабват. Ще духа умерен до силен вятър от север-североизток. Максималните температури ще са минус 2° - минус 5°. Температурата на морската вода е 5 - 7°. Вълнението на морето ще е 4 - 5 бала, след обяд ще отслабва.  Над планините ще е облачно и мъгливо, ще вали слаб сняг. Ще духа силен вятър от южната четвърт. Максималната температура на височина 1200 метра ще е около минус 5°, на 2000 метра – около минус 8°.", "date": "2018.02.27", "title": "Минусови температури, идва нов циклон с валежи"}
