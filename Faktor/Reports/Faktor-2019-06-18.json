{"url": "https://www.faktor.bg/bg/articles/izvanredna-situatsiya-sas-samoleta-na-filip-kirkorov-ot-balgariya", "text": "Извънредна ситуация се разиграла със самолета, с който звездата на руската естрада Филип Киркоров и децата му са се прибирали от България, съобщиха руските медии. Машината на компанията S7 излетял от Варна и кацнал аварийно на московското летище в Домодедово.  Лайнерът първо направил твърдо приземяване, ударил шасито на пистата и после бил принуден отново да се опита да кацне. Паниката на борда обаче била овладяна от адекватната намеса на стюардесите. \"Летяхме цялото семейство и целия ми екип след гастрол в България. Разбира се, не беше никак приятно и комфортно\", заяви самият Киркоров, цитиран от радиостанцията \"Говорит Москва\".", "date": "2019.06.18", "title": "Извънредна ситуация със самолета на Филип Киркоров на връщане от България"}
{"url": "https://www.faktor.bg/bg/articles/na-merkel-prilosha", "text": "На германския канцлер Ангела Меркел ѝ е станало лошо, докато е посрещала украинския президент Володимир Зеленски в Берлин, предаде АП. Ръководителят на правителство на Федералната република буквално се е тресла, когато оркестър е свирил германския химн по време на официалната церемония. Нейният гост е останал неподвижен и не се притекъл на помощ на своята домакиня. Причината за неразположението на Меркел най-вероятно са се дължали на жегите. Днес термометрите в Берлин са показвали 30 градуса.", "date": "2019.06.18", "title": "На Меркел ѝ прилоша на срещата със Зеленски (видео)"}
{"url": "https://www.faktor.bg/bg/articles/novini/svyat/gen-sabi-sabev-s-pokupkata-na-f-16-postavyame-strategichesko-satrudnichestvo-sas-sasht", "text": "„В проектодоговора, който са ни представили от САЩ за 8-е самолета, вероятно има предложена сума, но Министерството на отбраната не казва каква е на този етап. Предполагам, че ще платим под 2 млрд. лв. Ако успеем да се договорим за 135 млн. на самолет, сметката ще ни излезе 1,88 млрд. лв. Словаците например са успели да се договорят. Да не забравяме, че се договаряме само с една страна, а не събираме оборудването от няколко, т.е. имаме само един договор“. Това заяви пред БНТ ген. Съби Събев.  „Освен това САЩ предлага опцията сумата да се депозира наведнъж. Пакетът, който се предлага от американска страна, оборудването, са най-пълни. За разлика от Грипен, Ф-16 има най-съвременните ракети.  Ние не трябва да бъдем консуматор на сигурност. НАТО е сбор на колективните способности на всички страни за защита. С покупката на Ф-16 се приближаваме към стратегическо сътрудничество със САЩ, към което много страни се стремят“, каза още Събев.", "date": "2019.06.18", "title": "Ген. Съби Събев: С покупката на Ф-16 се приближаваме до стратегическо сътрудничество със САЩ"}
{"url": "https://www.faktor.bg/bg/articles/desislava-atanasova-1-3", "text": "\"ПГ на ГЕРБ подкрепя изцяло предложението на Министерски съвет за партийна субсидия от 1 лев\". Това пред \"Фокус\" Десислава Атанасова, заместник-председател на правната комисия в Народното събрание. Тя отбеляза, че партията е последователна в това си предложение. \"Трябва да напомня, че още през 2016 година внесохме законопроект по отношение на промяната на партийната субсидия на 1 лев“, каза още Десислава Атанасова.  Предложението е било внесено от нея и от група народни представители от ГЕРБ в периода след проведения референдум, на който над 2,5 млн. българи са отговорили положително на въпроса за намаляване на партийната субсидия на 1 лев за получен действителен глас. \"В нашата позиция няма промяна. По-интересното е, че в днешния ден на поканата на БСП не откликнаха и нашите коалиционни партньори. Единствено ДПС участва в срещата, но не са приели аргументите на БСП и вече има депозирано предложение в Народното събрание за партийна субсидия от 0 лева и възможност партиите да се финансират от физически и юридически лица\", каза още Десислава Атанасова.  Тя посочи, че предстои обсъждане на всички предложения. \"Надяваме се и БСП да направят такива, защото утре изтича срокът между първо и второ четене на законопроекта, който вече се прие на първо четене в зала. В четвъртък комисията по бюджет и финанси ще заседава, а в програмата ни като точка е включено обсъждането на Закона за политическите партии в петъчния ден“, допълни Десислава Атанасова. Тя подчерта, че в петък ПГ на ГЕРБ ще гласува за предложението на Министерски съвет партийната субсидия да бъде 1 лев за действителен глас.", "date": "2019.06.18", "title": "Десислава Атанасова: БСП има срок до утре да внесе свои предложения за партийните субсидии"}
{"url": "https://www.faktor.bg/bg/articles/osadiha-mazha-zalyal-s-mlechen-sheyk-balgaromrazetsa-farazh", "text": "Мъжът, който лисна млечен шейк върху водача на британската Партия на Брекзита Найджъл Фараж, днес беше осъден на 150 часа общественополезен труд, а също да плати на политика разходите за химическо чистене на пострадалия костюм, предаде Франс прес. 32-годишният Пол Краудър ще трябва да плати общо 350 лири (391 евро) като обезщетение, тъй като микрофонът, който държал Фараж в онзи момент, се повредил. Нападението с шейка стана на 20 май, в разгара на кампанията за европейските избори. Краудър лиснал съдържанието на пластмасова часа с шейк върху Фараж, докато политикът вървял в центъра на град Нюкасъл, придружен от екипа си. Снимката на побеснелия Фараж, от който се стича мляко, с изпоцапан костюм, се появи на първа страница във всички вестници, а видеото стана хит в социалните мрежи. \"Не знаех, че Найджъл Фараж е в града. Помислих си, че това е единственият ми шанс. Жлъчта и расизмът, които той бълва в тази страна, причиняват много повече вреди, отколкото един млечен шейк в лицето\", каза Краудър при разпита. В Туитър Фараж хвърли вината за нападението върху противниците на Брекзита, които според него толкова се били радикализирали, че било невъзможно да се води нормална кампания. Партия на Брекзита на Фараж излезе начело на европейските избори на 23 май с 31,6 процента от гласовете, докато консерваторите на министър-председателката Тереза Мей останаха пети с едва 9 процента.", "date": "2019.06.18", "title": "Осъдиха мъжа, залял с млечен шейк българомразеца Фараж"}
{"url": "https://www.faktor.bg/bg/articles/donald-tramp-bih-obmislil-voenno-napadenie-sreshtu-iran-za-da-ne-se-sdobie-s-yadreno-orazhie", "text": "Президентът на САЩ Доналд Тръмп заявява в интервю, че би обмислил използването на военна сила срещу Иран, за да му попречи да се сдобие с ядрено оръжие, но оставя отворен въпроса дали това се отнася и за защита на доставките на петрол, предадоха Ройтерс и ТАСС, цитирани от БТА. За разлика от някои републиканци в Конгреса, които настояват за военен отговор, пред списание \"Тайм\" президентът казва, че нападенията срещу двата танкера в Оманския залив са \"много дребни\" инциденти засега. На въпрос дали би обмислил военни действия срещу Иран, за да му попречи да придобие ядрено оръжие или за да гарантира свободен трафик на петрола през Персийския залив Тръмп отговаря: \"Със сигурност бих отишъл заради ядрените оръжия, а другото бих оставил под въпрос\". Той пояснява, че от гледна точка на петролни доставки Оманският залив няма такова стратегическо значение за САЩ, каквото има за Китай или Япония. Той посочва, че през последните две и половина години САЩ са постигнали \"голям напредък в областта на енергетиката\" и постепенно се превръщат в износител на петрол.  САЩ обвиняват Иран за нападенията срещу норвежки и японски танкер, като се позовават на поредица снимки, които показват как матроси от катер на иранската Революционна гвардия отстраняват неизбухнала магнитна мина от корпуса на японския кораб, нападнат на 13 юни. Иран отрича обвиненията.  В интервюто Тръмп посочва, че е съгласен със заключенията на американското разузнаване, че Иран е извършил нападенията срещу танкерите, но добавя, че откакто той е президент, Техеран е по-малко враждебен към Вашингтон. \"Ако погледнете реториката сега в сравнение с дните, когато те подписваха споразумението (ядрената сделка с Иран от 2015 г.), тогава винаги имаше \"Смърт за Америка, смърт за Америка, ще унищожим Америка, ще убием Америка!\" Сега вече не чувам това толкова често\", казва Тръмп пред \"Тайм\" и добавя, че не очаква да го чува.", "date": "2019.06.18", "title": "Доналд Тръмп: Бих обмислил военно нападение срещу Иран, за да не се сдобие с ядрено оръжие"}
{"url": "https://www.faktor.bg/bg/articles/es-nedvusmisleno-potvardi-evropeyskata-perspektiva-na-zapadnite-balkani", "text": "Съвет „Общи въпроси“ прие днес заключения относно политиката на ЕС за разширяване и процеса на стабилизиране и асоцииране. Вицепремиерът и министър на външните работи Екатерина Захариева участва в заседанието, което се проведе в Люксембург, съобщиха от пресцентъра на външното ни министерство. Заключенията потвърждават отново ангажимента на ЕС към процеса на разширяване, който продължава да бъде ключова политика за Съюза и стратегическа инвестиция в мира, демокрацията, просперитета, сигурността и стабилността на Европа. Като припомня Солунския дневен ред и Декларацията от София, Съветът отново заявява недвусмислената подкрепа на ЕС за европейската перспектива на Западните Балкани. Като потвърждава своите заключения от 26 юни 2018., Съветът отбелязва препоръката на ЕК за започване на преговори за присъединяване с Република Северна Македония и Албания въз основа на положителната оценка на постигнатия напредък и изпълнението на условията, определени от Съвета. Съветът силно приветства Споразумението от Преспа и Договора за приятелство, добросъседство и сътрудничество между България и Република Северна Македония. Предвид наличното ограничено време и важността на темата, Съветът ще се върне към въпроса с оглед на вземането на ясно решение по същество възможно най-скоро и не по-късно от октомври 2019 г. „Щастлива съм, че позитивната динамика, създадена по време на Българското председателство на Съвета на ЕС по отношение на европейската перспектива на Западните Балкани, е запазена и отразена в докладите на Комисията“, заяви в изказването си министър Захариева. „България продължава да бъде твърд поддръжник на Западните Балкани по пътя им към ЕС. Само надеждната перспектива за членство в ЕС и прилагането на европейските ценности ще гарантират стабилността, сигурността и просперитета на региона“, посочи тя. „Съжалявам, че днес не бе възможно да вземем решение за започване на преговори с Република Северна Македония и Албания, но вярвам, че това ще се случи най-късно през октомври, защото трябва да отговорим адекватно на усилията, които двете страни полагат за реализирането на необходимите реформи“, каза още българският първи дипломат. „Подкрепяме започването на преговори за членство с двете държави при изпълнение на критериите. Сред условията за започването на преговори за нас остават приоритетни добросъседските отношения и изпълнението на Договора за приятелство, добросъседство и сътрудничество с България по време на целия преговорен процес“, подчерта Екатерина Захариева. Със заключенията си Съветът още веднъж в категоричен порядък изразява солидарност с Кипър във връзка с нарушенията на ексклузивните икономическа зона от страна на Турция. Съвет „Общи въпроси“ приключи подготовката на предстоящото заседание на Европейския съвет на 20-21 юни като обсъди проекта за заключения. Дискусията на лидерите се очаква да се фокусира върху приемането на Стратегическия дневен ред на Съюза за периода 2019-2024 г. Европейският съвет ще обмени мнения и по темата за изменението на климата, с оглед на предстоящата среща на високо равнище на Генералния секретар на ООН за климата на 23 септември 2019 г. и своевременното приемане на дългосрочната стратегия на ЕС. Министрите проведоха последен за Румънското председателство политически дебат по следващата Многогодишна финансова рамка за периода 2020-2027 г. на базата на ревизиран проект на Преговорна кутия. България оценява положително повечето от елементите в ревизирания проект и смята, че той е добра основа за бъдещите дискусии. Насърчаваме предстоящото Финландско председателство да продължи работата с цел постигането на споразумение до края на годината и навременното приемане на следващата МФР. Необходими са повече усилия, за да се насърчи реалното сближаване и да се намалят различията в развитието между държавите-членки и регионите на ЕС. В този контекст един от основните ни приоритети за следващата финансова рамка е акцентът на политиката на сближаване върху най-слабо развитите региони. Друг важен за България въпрос е външното сближаване на директните плащания, което да гарантира по-справедливо разпределение на пряката подкрепа и справедливото третиране на земеделските стопани. България, като външна граница на ЕС, отчита също необходимостта от осигуряване на адекватно финансиране за новите приоритети, като например в областта на миграцията, сигурността и отбраната.", "date": "2019.06.18", "title": "ЕС недвусмислено потвърди европейската перспектива на Западните Балкани"}
{"url": "https://www.faktor.bg/bg/articles/novini/svyat/zatvor-za-mladezhite-narekli-prints-hari-rasov-predatel", "text": "Младеж с неонацистки убеждения, обявил, че британският принц Хари трябва да бъда застрелян като предател на расата, бе осъден днес на над четири години затвор, предаде Ройтерс, като се позова на Би Би Си. Михал Шевчук, на 19 години, е пускал онлайн крайнодесни пропагандни материали, сред които снимка на Хари, херцог на Съсекс, с насочено огнестрелно оръжие към главата му и надпис \"See Ya Later Race Traitor\" (Ще се видим по-късно, предателю на расата\". Снимката е постната месеци след сватбата на Харис с Меган Маркъл, чиято майка е афроамериканка. Шевчук и 18-годишният съобвиняем Оскар Дън-Кочоровски, и двамата поляци, се признаха за виновни по обвинения в подстрекателство към тероризъм. Отделно Шевчук се призна за виновен по обвинение в притежаването на материали, които могат да бъдат използвани от други лица да извършат терористичен акт. Шевчук бе осъден на четири години и три месеца затвор, а Дън-Кочоровски - на 18 месеца. Другите постове в интернет на двамата младежи са в подкрепа на норвежкия масов убиец Андерш Брайвик и немската неонацистка групировка \"Sonnenkrieg Division\".", "date": "2019.06.18", "title": "Затвор за младежите, нарекли принц Хари расов предател"}
{"url": "https://www.faktor.bg/bg/articles/oon-prizova-rusiya-i-turtsiya-da-stabilizirat-situatsiyata-v-idlib-nezabavno", "text": "Генералният секретар на ООН Антониу Гутериш призова Русия и Турция \"да стабилизират незабавно ситуацията\" в Северозападна Сирия, съобщи Ройтерс. \"Дълбоко съм обезпокоен от ескалацията на сраженията в Идлиб, като ситуацията е особено опасна предвид участието на увеличен брой играчи\", каза Гутериш пред журналисти. \"Дори в борбата срещу тероризма е необходимо пълно зачитане на международнопризнатите човешки права и на хуманитарното право\", допълни Гутериш. Обстановката в района на Идлиб се усложни, след като правителствените сили предприеха офанзива срещу бунтовниците от април насам, въпреки споразумението за деескалация между Русия, която подкрепя президента Башар Асад, и Турция, която поддържа определени бунтовнически групи. През последните дни турски наблюдателни постове в района бяха обстрелвани, за което Турция обвинява правителствените сили.", "date": "2019.06.18", "title": "ООН призова Русия и Турция да стабилизират ситуацията в Идлиб незабавно"}
{"url": "https://www.faktor.bg/bg/articles/mihail-konstantinov-svetovniyat-problem-ne-e-lipsata-na-petrol-i-gaz-a-zamarsyavaneto-na-vazduha-i-vodite", "text": "\"В страната има малко под 7 милиона, а извън нея 1,4 милиона българи, което означава, че нямаме население от 9 милиона души\". Това каза пред „Фокус“ политическият анализатор проф. Михаил Константинов. Професорът обясни, че през последните 70 години населението на света е нараснало с 5 милиарда, но в същото време природните ресурси на планетата намаляват. Според него най-големият проблем няма да е свързан с липсата на петрол и газ, а със замърсяването на въздуха и водите и даде пример за ядреното замърсяването от централите в Чернобил и Фукушима. Относно мигрантската вълна от Африка, професорът коментира, че населението на континента нараства с 40 милиона на година, но има недостиг на вода и храна, което е една от основните причини за вълните към Европа.  Константинов забелязва тенденция за изравняване между механично напускащите и механично завръщащите се българи, но основно в страната населението застарява. Той обясни, че проблемът с раждаемостта не се дължи единствено на икономическото развитие на страната и посочи, че раждаемостта в цяла Европа е ниска. Според него мигрантите, които идват от Африка не са решение на проблема с ражданията.", "date": "2019.06.18", "title": "Михаил Константинов: Световният проблем не е липсата на петрол и газ, а замърсяването на въздуха и водите"}
{"url": "https://www.faktor.bg/bg/articles/nzok-ne-plati-lekarstva-za-14-000-lv-na-onkobolno-dete-v-kritichno-sastoyanie", "text": "Родителите на 6-годишната Мария Иванова, която се бори за втори път с левкемията, получиха фактура за близо 14 000 лева за два медикамента, използвани при лечението на дъщеричката им в детската онкохематология в Университетската болница \"Царица Йоанна\" в София. Малката Мими е родена със Синдром на Даун, а през 2017 г. се разболява от левкемия. Лекарите успяват да постигнат ремисия, но преди няколко месеца зловещото заболяване се завръща. През април момиченцето е прието в ИСУЛ. Лечението на Мими налага употребата на два медикамента - \"Винкристин\" и \"Онкаспар\", които не са в списъка с лекарствени продукти, които НЗОК заплаща по реда на Наредба №10. На 25 април майката на Мими - Надя Мирчева подава молба в касата да бъдат заплатени лекарствата, които са вливани на детето й. Подписва декларация, че има дарителска сметка, което означава, че те ще се платят със парите събрани в нея, а ако са нужни още, НЗОК ще ги даде. Вливанията обаче приключват, а решение на касата няма. Така болницата няма друг избор освен да поиска парите от семейството, обяснява началникът на отделението проф. Добрин Константинов. Така родителите на Мими получават фактура на стойност 13 844 лева за закупените и използвани при лечението й медикаменти. От Здравната каса обясниха пред bTV, че при кандидатстването майката не e представила всички документи. След като се събрали, се поискало и становище на експерти. Затова и до днес не е взето решение дали тези пари ще бъдат платени от държавата. Междувременно от Надя Мирчева е поискано да декларира, че не желае да се ползват пари от дарителската сметка за плащане на лекарствата. \"Изпратих декларация, че по подаденото заявление от 25 април т.г. няма да участвам със собствени средства или със средства, набрани по дарителски сметки. Смятам, че държавата трябва да поеме лечението на дъщеря ми и предстоящата трансплантация във всяка една страна-членка на ЕС\", категорична е майката. През сълзи, Надя Мирчева допълни, че предпочита да не използва парите от дарителските сметки, за да може средствата да отидат при други семейства, които се нуждаят от помощ, защото в момента Мими е в изключително тежко състояние и транспортирането й е невъзможно. Според Наредба №10 обаче в случая на Мария, НЗОК не трябва да плаща, което поставя под въпрос \"осребряването\" на фактурата. Междувременно лекарите в ИСУЛ продължават борбата за живота на 6-годишното момиченце.", "date": "2019.06.18", "title": "НЗОК не плати лекарства за 14 000 лв. на онкоболно дете в критично състояние"}
{"url": "https://www.faktor.bg/bg/articles/oon-svikvayte-v-balgariya-nikoga-nyama-da-zhiveyat-poveche-ot-7-miliona", "text": "аселението на България никога няма да бъде повече от сегашните малко под 7 млн. души, сочи най-новата прогноза на ООН. В най-добрия сценарий в края на века в страната ще има 5.5 млн. души. Но данните за ускорено спрямо прогнозите на Евростат намаляване на населението изглежда увеличават вероятността да се сбъдне най-лошият сценарий. Според него през 2100 г. в цяла България ще има 2.18 млн. души, т.е. приблизително толкова, колкото са жителите в момента на София и Пловдив, взети заедно (вижте графиките след статията). Водещата прогноза на ООН все пак е малко по-оптимистична - според средния вариант за демографско развитие българите ще намалеят с 1 млн. до 2038 - 5.977 млн. души. След още две десетилетия - към 2059 г., ще бъде преминат следващият символичен праг и ще се слезе на 4.969 млн. жители. Малко по-бързо - към 2085 г., ще останат под 4 млн. души, а в края на века населението няма да надхвърля 3.6 млн. От Департамента на ООН по икономически и социални въпроси са включили в прогнозата и вариант за т.нар. нулева миграция, т.е. ако броят на установяващите се в България е равен на тези, които я напускат. В този сценарий в края на века ще има 4.242 млн. жители на страната. Спрямо водещия сценарий това само ще отложи с няколко години преминаването на милионните прагове - 2040 г. (вместо 2038 г.) за слизане под 6 млн. души и 2066 г. (вместо 2059 г.) за намаляване под 5 млн. Всичко това ще се случва в контекста на увеличаване на човечеството до почти 11 млрд. души в края на този век. Темпото на растеж се забавя и жителите са по-възрастни от обичайното. И все пак сегашните 7.7 млрд. души ще станат 9.7 млрд. в средата на века. Африка ще бъде безспорният лидер по раждаемост десетилетия наред, а Индия относително скоро може да надмине по население Китай като №1 в света. Европа (вкл. Русия, но и Турция, която е включена в Западна Африка) непрекъснато ще намалява - от 747.636 млн. през 2020 г. на 710.486 млн. в средата на века и 629.562 млн. в края му според водещия вариант. Русия е най-многолюдната европейска страна в момента с 146 млн. души, но според най-вероятния сценарий ще остане с малко над 126 млн. жители в края на ХIХ век. Турция ще завърши века приблизително със сегашното население - от 84 на 86 млн. души, но към 2058 г. тя ще достигне пик от почти 98 млн. жители. Според оптимистичния сценарий българите ще живеят в съседство с една 100-милионна Турция още през 2041 г. , а през 2100 г. там ще има над 126 млн. души. Прогнозата за всички останали съседи на България е населението им да намалява.", "date": "2019.06.18", "title": "ООН: Свиквайте - в България никога няма да живеят повече от 7 милиона"}
{"url": "https://www.faktor.bg/bg/articles/nova-kampaniya-na-gratskite-medii-sreshtu-balgari-davashti-stai-pod-naem-na-halkidiki", "text": "Гръцките медии отново подеха кампания срещу българи, които отдават под наем своите жилища на Халкиди, без да плащат данъци. Очаква се икономическа полиция да прати полицаи под прикритие за разбиване на схемата. \"Българи и сърби отново отдават апартаменти под наем на Халкидики, без да плащат данъци\", информира днес в обширен материал вестник \"Етнос\". Схемата е позната от години, но вече обхваща всички райони на Халкидики, заяви пред медията Димитрис Хадалис -  председател на собствениците на стаи под наем и малки хотели. Гърците настояват за масови проверки на чужденците. От икономическа полиция обещават да пуснат полицаи под прикритие, за да прекъснат нелегалните действия на българите. Системата е добре организирана, оплакват се гърците. Сърби и българи закупиха съвсем законно малки апартаменти на Халкидики, които отдават на туристи за 30 евро на вечер на стая, като при гърците собственици цената е много по-висока, защото плащат данъци. Има и посредници, които намират клиенти от реклама в местни вестници до всички входни места към Халкидики. Дори и на плажа предлагат стаи под наем. Гърците споделят, че се страхуват да информират официално полицията, защото вече има няколко случая на запалени хотели на информатори. Случаят се коментира както в печатните медии, така и в телевизии.", "date": "2019.06.18", "title": "Гърците се страхуват да стават информатори срещу българи на Халкидики"}
{"url": "https://www.faktor.bg/bg/articles/vezhdi-rashidov-slavi-trifonov-zabogatya-peeyki-na-ushe-na-bogati-hora", "text": "\"Слави Трифонов е изчерпан! Натрупа си парите и не виждам какво повече може да даде на обществото. Не ми е приятно да го гледам, шоуто му не е смешно и не дава духовна храна на зрителя.\" Това сподели пред \"България Днес\" Вежди Рашидов. Председателят на парламентарната Комисия по културата и медиите бе категоричен, че отдавна не гледа \"Шоуто на Слави\", което спира излъчване в края на юли. Вино и бронзова скулптура, дарени на Трифонов от Рашидов при гостуването на бившия министър на културата при шоумена на 27 февруари 2001 г., са част от всичките подаръци, които водещият от своя страна подарява на своите зрители. Въпреки че Вежди Рашидов гостувал при Слави преди повече от 18 години, даровете му все още се пазят. \"Нека подари бутилката вино на някой добър човек да се почерпи. Както и бронзовата скулптура. За съжаление през годините започна да лъха една злоба от този човек. Започна и да ме имитира чрез актьорите си в предаването. Аз съм омърсен, никой няма право да използва моя образ освен мен и семейството ми\", коментира още награденият с орден \"Стара планина\" за 50-годишния си юбилей общественик. Рашидов пита къде е неговият хонорар от имитацията на образа му в \"Шоуто на Слави\". \"Ако държавата ни беше на нивото на най-развитите в света, щях да го осъдя. Примери такива в света има немалко. Ето, в Марсилия за такива имитации има присъда за близо 50 млн. евро. Аз съм очернен в предаването, а той си печели пари\", категоричен бе бившият министър на културата. Вежди Рашидов бе дълбоко убеден, че предаването на Слави е проводник на лош вкус и откровена политическа платформа. Той е категоричен, че Трифонов променя ценностната система на цяло едно поколение в негативен план. \"Утре същите тези хора ще възпитават така своите деца. Аз и семейството ми сме възпитани, образовани и смислени хора, затова не гледам неговото предаване. Изключително много се радвам на \"Като две капки вода\". Това е уникално предаване, правено от талантливи хора и специалисти. Много приятно и забавно е за гледане, показва талантливи и смислени хора и страхотни шеги\", добави още пред вестника Вежди Рашидов. Той не крие, че е бил близък приятел с Илия Павлов. \"Приятели бяхме точно по времето, когато Слави Трифонов пя на уше на Павлов. После пееше на разни другари. Така и забогатя, пеейки на уше на богати хора. Аз му желая да бъде жив и здрав и всичко най-добро\", сподели още Рашидов. В началото на април т.г. Рашидов поиска Слави Трифонов и всички публични личности, които имат влияние върху обществото, да декларират имотите си. Тази възможност може да стане с промени в Закона за радиото и телевизията, поясни тогава пред СЕМ ексминистърът. \"Трифонов е с 15 000 лв. заплата, докато един депутат получава 4500 лв. Щом ще разказваме всичко, нормално е всички да сме почтени и прозрачни пред обществото\", каза тогава Рашидов и попита медийните регулатори: \"Имате ли възможност да направите нещо, ако един човек създава грешен образ на друг в тв предаване, играе си с достойнството му, от което той забогатява, а другият остава омаскарен завинаги? Има ли органът сили да спре лавината?\".", "date": "2019.06.18", "title": "Вежди Рашидов: Слави е изчерпан! Не е приятен за гледане!"}
{"url": "https://www.faktor.bg/bg/articles/izdahna-nay-vazrastniyat-chovek-v-evropa", "text": "Джузепина Робучи - най-възрастният човек в Европа и вторият най-възрастен човек в света, почина на 116 години, съобщи ДПА. Нона Пепа, както беше известна Джузепина, е родена на 20 март 1903 г. Според Групата за геронтоложки изследвания тя е на второ място по дълголетие в света след японката Кане Танака, която е също на 116 години. Втора по възраст в Европа беше французойката Люсил Рандон - на 115 години. Джузепина Робучи е работила в семейното кафене заедно с мъжа си в градче в областта Пулия. Тя има пет деца, девет внуци, 16 правнуци. Според Групата за геронтоложки изследвания в света има 34 суперстолетници - хора на възраст над 110 години. Всички са жени. (източник: Дарик.бг)", "date": "2019.06.18", "title": "Издъхна най-възрастният човек в Европа"}
{"url": "https://www.faktor.bg/bg/articles/futbolnata-legenda-na-frantsiya-mishel-platini-beshe-zadarzhan-po-razsledvane-za-koruptsiya", "text": "Футболната легенда на Франция Мишел Платини беше задържан и разпитан от френската полиция във връзка с разследване за корупция по отношение на решението на УЕФА за предоставяне на Катар на домакинството на Световното първенство по футбол през 2022 година, съобщава в-к \"Льо Монд\". 63-годишният французин и бивш шеф на УЕФА е бил задържан по време на акция, която е част от разследване на процеса на избор на домакин за Мондиал' 22, като е бил откаран за разпит в Антикорупционната служба към Съдебна полиция. Това не са първите проблеми на трикратния носител на \"Златната топка\" със закона. В момента Платини изтърпява четиригодишна забрана за участие и посещение на всякакви футболни дейности, след като бе признат за виновен за получаването на нерегламентиран хонорар от страна на бившия президент на ФИФА Сеп Блатер. ", "date": "2019.06.18", "title": "Футболната легенда на Франция Мишел Платини беше задържан по разследване за корупция"}
{"url": "https://www.faktor.bg/bg/articles/stanaha-yasni-sapernitsite-na-ludogorets-tsska-i-levski-v-evropa", "text": "Лудогорец ще се изправи срещу унгарския шампион Ференцварош в първия предварителен кръг на ШЛ за сезон 2019/20. Това отреди тегленият днес жребий в Нион. Разградчани ще са домакини в първия мач, който ще се играе на 9/10 юли в Разград, а реваншът в Унгария ще е на 16/17 юли.  ЦСКА-София ще играе срещу черногорския Титоград в първия предварителен кръг на Лига Европа. Това отреди днешният жребий в Нион. Първата среща е в София на 11 юли, а реваншът в Подгорица е на 18 юли.  Отборът на Левски има най-тежкия жребий и ще срещне Ружомберок от Словакия в първия си европейски сблъсък за това лято. “Сините” бяха сред поставените отбори в група 5 и шансът определи да срещнат най-трудния съперник сред възможните. Първият мач ще бъде в София на 11 юли, а реваншът седмица по-късно в Словакия. Има вариант обаче от УЕФА да обърнат гостуването, тъй като и ЦСКА-София бе изтеглен да бъде домакин в София в първия си европейски мач. Ружомберок завърши на трето място в крайното класиране на словашкия шампионат през миналата година - на цели 24 точки от шампиона Слован (Братислава).", "date": "2019.06.18", "title": "Станаха ясни съперниците на Лудогорец, ЦСКА и Левски в евротурнирите"}
{"url": "https://www.faktor.bg/bg/articles/pochina-kralitsata-na-dankite", "text": "Флория Вандербилт, наследницата на един от най-богатите родове в Америка и създателка на дизайнерските дънки, почина на 17 юни на 95-годишна възраст, предаде Нова телевизия. Новината беше съобщена от нейния син, Андерсън Купър, един от известните водещи в Си Ен ЕН. По неговите думи майка му е била една изключителна жена, която е обичала живота и е живяла според свои правила. \"Тя беше художничка, писателка, дизайнерка и забележителен родител, съпруга, приятелка. Дори и на 95, всеки казваше, че тя е най-младият човек, който са виждали някога, най-свежият и най-модерният!\" Глория Вандербилт беше приета в болница в началото на юни с диагноза рак на стомаха. Тя е пра-пра-правнучка на един от най-големите магнати в американската история Корнелиъс Ванделбилт, спечелил огромно богатство от прокарването на железопътни линии в САЩ. При смъртта си през 1877 година той остава наследство от 100 милиона долара. Бащата на Глория е Реджиналд Вандербилт, който се жени за майка ѝ на 43-годишна възраст. Заклет комарджия и пияница, той успява да пропилее 25 милиона долара за 14 години. Той умира, когато дъщеря му е само на 1 годинка. Но на Глория се падат само 5 милиона долара от семейното наследство и се сдобива с прякора \"бедното богато момиче\". Голямата част от капитала /78 милиона долара/ остава в ръцете на нейната леля Гертрюд. Тя печели попечителството над Глория, тъй като обвинява майка ѝ, че е лош родител и е имала лесбийска афера с кралска особа. След като изкарва седем години в имението на леля си в Лонг айлънд, 17-годишната Глория заминава за Холивуд. Тя се омъжва за прессекретаря на милиардера Хауърд Хюз Паскуале ди Чико. Което е повод леля ѝ да я изключи от своето наследство. До своите 5 милиона долара \"богатото бедно момиче\" се домогва през 1945 година на 21-годишна възраст. Тя се развежда с Ди Чико и на следващия ден се омъжва за 63-годишния диригент Леополд Стоковски. Но се развежда и с него и става съпруга на известния режисьор Сидни Лъмет. Но не се задържа и при него и сключва четвърти брак през 1963 година с бащата на водещия Андерсън Купър, Уайът Купър. В своята автобиография Глория доверява, че сред любовните ѝ партньори фигурирали Хауърд Хюз, Ерол Флин, Франк Синатра и Марлон Брандо. В света на модата Вандербилт пробива с дизайнерските си дънки, носещи нейното име, като пикът на популярността ѝ достига през 1980 г. с 200 милиона долара продажби. Глория играе в театрални и телевизионни постановки, пише мемоари. В тях споделя: \"Имала съм много любовни връзки. И винаги съм се надявала, че нещо прекрасно ще се случи. И наистина се случваше!", "date": "2019.06.18", "title": "Почина кралицата на дънките"}
{"url": "https://www.faktor.bg/bg/articles/parizh-udostoi-s-medal-mariya-gabriel", "text": "Българският еврокомисар за цифровата икономика и общество Мария Габриел беше удостоена с медал „Бомарше“, присъждан от Дружеството на авторите и композиторите в областта на драматичното изкуство в Париж, пише 24 часа. Престижното отличие се връчва на личности, които с работата си са допринесли значително за защита на правата и интересите на европейските творци. Съветът на директорите на дружеството е взел решение тази година да присъди медал на Мария Габриел за нейните усилия за по-справедливи за творците правила за авторско право и за по-голяма видимост на творческия сектор на Европа. „Културата за мен е основна ценност за българската и европейската ни идентичност. Насочих усилия да направим по-достъпно богатото европейско културно наследство, да инвестираме в нашите европейски творци, да постигнем Европа на културата. По моя инициатива създадохме Каталог на европейските филми за повече достъп до качествените ни кинопродукции и Вечер на европейското кино. Работих за това да имаме модернизирани правила за авторското право с по-добра защита на нашите автори и по-справедливи правила за аудиовизуалния сектор. Приемам този медал като признание за работата ми в тази посока, но и като отговорност да продължа действията си за силен европейски творчески сектор. В момент, в който се решава бюджетът за следващия седемгодишен период, оставам ангажирана с отстояване на увеличението на средствата за творческия сектор, което предложих. Европейските творци го заслужават“, коментира българският еврокомисар Мария Габриел след получаването на медала. Дружеството на авторите и композиторите в областта на драматичното изкуство е създадено от автори, обединени около знаменития френски писател и драматург Пиер дьо Бомарше преди близо 250 години. Годишните награди на дружеството са присъждани на автори, утвърдени и млади таланти в театъра, киното, телевизията, радиото, анимацията, интерактивното изкуство, танците. Извън наградите в отделните категории, организацията присъжда отделно специални медали на видни личности, доказали с работата си ангажимент с творческия сектор и допринесли за защитата на интересите на авторите.", "date": "2019.06.18", "title": "Париж удостои с медал \"Бомарше\" българския еврокомисар Мария Габриел"}
{"url": "https://www.faktor.bg/bg/articles/retrospektivna-izlozhba-razkriva-talanta-i-geniya-na-rayko-aleksiev", "text": "Днес, 18 юни, от 18 часа в Софийска градска галерия в София (ул.\"Гурко\" №1) ще бъде открита ретроспективна изложба на Райко Алексиев - един от най-ярките български интелектуалци на XX век.  В експозицията ще бъдат представени много негови творби, които досега никога не са били показвани, включително и работи от фондовете на Централен държавен архив. Райко Алексиев е роден в Пазарджик и е потомък на стара българска фамилия с корени в Солун. Всестранно надареният младеж завършва Художествената академия и литература в Софийския университет. В началото на професионалната си кариера последователно работи във вестниците „Македония\", „Зора\", „Българан\", „Смях\", където натрупва голям опит. Пише сатиричната страница „Смях и закачки\" на в. „Зора\", където през 1931 г. започва да печата и своята „Хумористична история за българите\". През 1932 г. Райко Алексиев взима заеми от няколко банки и сам финансира създаването на хумористичен вестник. В първите години след появата на изданието той сам рисува карикатурите, пише статиите, фейлетоните и смехотворните миниатюри. „Щурец\" се списва в дома на Алексиев и излиза повече от десетилетие през 30-те и началото на 40-те години. Във вестника работят или сътрудничат известните Илия Бешков, Стоян Венев, Ангел Каралийчев, Тома Измирлиев, Елин Пелин, Николай Ракитин, Никола Подвързачов и други видни карикатуристи и писатели. Алексиев става национално известен сред съвременниците си с псевдонимите Гратис, Гуньо Гъсков, Козирог, Скитник Перо, Тома Чорни, Спартакус, Мъртва стража и Фра Дяволо, с които подписва публикациите си. През 30-те години „Щурец\" е на челно място сред печатните издания в България, тиражът му достига 50 000, отбелязва Мария Захариева в публикация за живота и творчеството на Райко Алексиев в Blgari.eu. Талантът на Фра Дяволо като художник пейзажист и карикатурист, както и фейлетоните му на политически и общочовешки теми привличат не само широк кръг читатели. Той е бил ценен и уважаван и от царската фамилия. Още с появата на първия му пейзаж в „Изложба на младите\" през 1913 г. втората съпруга на цар Фердинанд Елеонора става почитателка на творчеството му и започва да откупува негови платна. Творецът дружи с карикатуриста Александър Божинов, проф. Александър Балабанов, литературния критик Йордан Бадев, скулптора Андрей Николов, видния журналист Данаил Крапчев. Алексиев е автор на няколко сборника с хумористични разкази и фейлетони, участвал е в много художествени изложби. През 1925 г. снима филма „Коварната принцеса Турандот\", в който играе ролята на Чарли Чаплин. Няколко пъти е преизбиран за председател на Съюза на дружествата на художниците. А днес галерията на Съюза на българските художници заслужено носи неговото име.  Промените на 9-ти септември се оказват съдбовни за Райко Алексиев и семейството му. Той е арестуван от хора на новата власт и жестоко изтезаван до смърт два месеца. Официалната версия за гибелта му е кръвоизлив от язва, а неофициалната - че е убит на 18 ноември 1944 г. Убийците му узаконяват злодеянието си с издадена от Народния съд четири месеца по-късно присъда. Само един от свидетелите - Александър Жендов, защитил Райко Алексиев пред инсценирания съд. Куратор на изложбата с творби на Райко Алексиев е Красимир Илиев. Той е направил наистина нещо изключително, събирайки на едно място разноликото изкуство на този необикновен талант. Изложбата може да бъде видяна до 14 юли. Идеята на създателите й е да гостува и в други градове в страната, като най-първо тя ще бъде представена в Габрово, както и в Столична библиотека. Пред Faktor.bg синът му Алекс Алексиев разкри, че се подготвя и луксозно издание, в което ще бъде събрано цялото творчество на Райко Алексиев.", "date": "2019.06.18", "title": "Ретроспективна изложба разкрива таланта и гения на Райко Алексиев"}
{"url": "https://www.faktor.bg/bg/articles/emil-karanikolov-balgarskata-banka-za-razvitie-e-dala-400-mln-leva-krediti-na-biznesa", "text": "От 1999 г. Българската банка за развитие (ББР) се развива и утвърди като важен партньор на българското предприемачество, превърна се в инициатор и гарант в политиките за растеж и икономическото развитие. Това заяви икономическият министър Емил Караниколов на международния икономически форум „Пътища за партньорства\".   През 2018-та година ББР постигна най-добрите финансови резултати от създаването си. Банката развива устойчиво портфейла си като поддържа най-високите нива на капиталова адекватност в банковата система, отчете министърът.   За първи път през миналата година балансовата стойност на активите на акционерното дружество надминаха 3 млрд. лева, което е ръст от 22% спрямо 2017 година.   Отчетено беше значително увеличаване на печалбата. Предоставени бяха нови кредити за бизнеса в размер на почти 400 млн. лева, което е 3 пъти повече спрямо 2017 година, каза още Караниколов.   На форума главният изпълнителен директор на ББР Стоян Мавродиев отбеляза, че Европа се намира в навечерието на 2020 г., която е крайъгълен камък за банковия сектор - приключва многогодишния планов период и същевременно се взимат ключови решения за следващите няколко години.   \"Тази година предстои създаване на уеб базирана платформа, на която банки-партньори от Балканите могат да представят проекти, финансиране и ноу хау. Платформата ще е полезна за страните от региона, на които и предстои присъединяване към ЕС\", отбеляза Мавродиев.   Ключов инструмент за финансиране през следващите години е програмата InvestEU, която ще надгради успеха на Плана Юнкер и дейността на Европейския фонд за стратегически инвестиции. Чрез нея през следващия програмен период ще бъде насърчена инвестиционната дейност и модернизацията на европейската икономика. Очакванията на ЕК са, че чрез привличането на частни и публични инвестиции програмата ще генерира над 650 млрд. евро допълнителни инвестиции в целия ЕС.", "date": "2019.06.18", "title": "Емил Караниколов: Българската банка за развитие е дала 400 млн. лева кредити на бизнеса през 2018-та година"}
{"url": "https://www.faktor.bg/bg/articles/organizatsii-vidyaha-smrazyavasht-efekt-v-popravkite-za-trimata-golemi", "text": "Десет правозащитни организации излязоха с отворено писмо, предизвикано от абсурдните поправки в Назакателно-процесуалния кодекс, подготвени от министъра на правосъдието Данаил Кирилов. Припомняме, че предложенията за законодателни промени и нуждата от тях бяха обсъждани и очаквани през последните няколко месеца. Те бяха представени миналата седмица от министъра на правосъдието Данаил Кирилов на крълга маса. С промените се въвежда процедура за временно отстраняване и предсрочно прекратяване на правомощията на т.нар. \"трима големи\" в съдебната власт – председателите на Върховния касационен съд и Върховен административен съд (ВАС) и главния прокурор. При представянето на законопроекта в Министерството на правосъдието се оказа, че много от присъстващите изобщо не са запознати с предложенията и настояха за още едно обсъждане – на 24 юни. Предложенията за промени срещнаха критика още по време на кръглата маса, макар и \"на пръв прочит\". Писмото на десетте неправителствени организации е адресирано до Комитета на министрите към Съвета на Европа, Венецианската комисия за демокрация чрез право и Европейската комисия. До Комитета на министрите, Съвета на Европа Комисията за демокрация чрез право Европейската комисия Това писмо изразява притеснението на част от неправителствените и съсловни организации в България относно представените от министъра на правосъдието на 14 юни предложения за промени в Наказателно-процесуалния кодекс (НПК) относно процедура за временно отстраняване и предсрочно прекратяване на правомощията на т.нар. трима големи в съдебната власт – председателите на Върховния касационен съд (ВКС), Върховния административен съд (ВАС) и главния прокурор (ГП). В края на 2015 г. необходимата конституционна реформа беше сведена до частични положителни промени, които не осигуриха действителна независимост на съда и реална отчетност на прокуратурата. Изразеното насърчение за продължаване на реформата не беше последвано от съответни мерки. Напротив, през последните години бяха приети законодателни решения за дисциплинарна и наказателна отговорност и отстраняване на съдии от длъжност по предложение на прокуратурата с безпроблемното одобрение на съдийската колегия на Висшия съдебен съвет (ВСС), които нескривано целят смразяващ ефект и поставят съдиите в допълнителна зависимост от прокуратуратa. Необходимостта от въвеждане на независим механизъм за разследване и търсене на наказателна отговорност в случай на престъпление, извършено от главния прокурор, е задължителна генерална мярка в изпълнение на решението на Европейския съд по правата на човека (ЕСПЧ) по делото \"Колеви срещу България\" от 2009 г. В последния доклад на Комитета на министрите от март 2019 г. се отбелязва, че въпреки засиленото наблюдение на изпълнението на това решение българското правителство вече десет години не е предложило конкретни мерки. От няколко месеца ставаме свидетели на лансиране на идеята за въвеждане на допълнителен механизъм за продължително отстраняване от длъжност на председателите на върховните съдилища по предложение на прокурор или на министър. Предвидените в проекта на министъра на правосъдието мерки: - Въвеждат различен от общо приложимия ред за образуване на наказателно производство срещу председателите на върховните съдилища и главния прокурор. Необходимостта от такъв специален ред по отношение на председателите на върховните съдилища не е обоснована, тъй като няма основания и не се твърди, че общият ред е неприложим спрямо тях. - Предоставят инициативата за образуване на наказателно производство срещу \"тримата големи\" на министъра на правосъдието или на трима членове на съответната колегия на ВСС, а решението - на мнозинство от 2/3 от членовете на Пленума на ВСС, което може да бъде формирано с гласовете на прокурори, следователи и представители на парламентарната квота и на практика да изключи гласовете на шестимата съдии, избрани от самите съдии. Това излага председателите на върховните съдилища на външна намеса и натиск от страна на министъра на правосъдието и представителите на несъдебната квота във ВСС и рискува да оказва сплашващо влияние върху съда. - Същевременно безспорното влияние на главния прокурор върху членовете на ВСС от прокурорската квота (както в прокурорската колегия, така и в Пленума на ВСС) запазва невъзможността за ефективното и независимо разследване на главния прокурор от лица, които не са негови подчинени, каквото следва да се въведе в изпълнение на решението на ЕСПЧ по делото \"Колеви\". Предлаганите изменения не осигуряват независимо разследване на главния прокурор на всички етапи от наказателното производство, както изисква ЕКПЧ, и поради това нямат отношение към изпълнението на това решение. Така освен при първоначалния им избор председателите на върховните съдилища са изложени на допълнителна външна намеса и натиск от представителите несъдебната квота във ВСС. Това нарушава обективната независимост на двете върховни съдилища и оказва сплашващо влияние върху техните решения. Въпросът, свързан с отчетността на главния прокурор, е предмет на анализи също и на Венецианската комисия (ВК) и на Механизма за сътрудничество и проверка (МСП). Констатациите на Венецианската комисия за липса на независим механизъм за разследване и търсене на наказателна отговорност в случай на престъпление, извършено от главния прокурор, датират още от 2003 г. В меморандум от същата година правомощията на главния прокурор се разглеждат като твърде широки, като всяко искане за свалянето на неговия имунитет всъщност би могло да бъде направено единствено от него самия. Това се възприема като законова празнота, която не може да остане без законово разрешение. Дългогодишното неизпълнение на препоръките на Венецианската комисия относно статута на прокуратурата и главния прокурор, последиците от това и предложение за конкретни действия в тази посока са подробно представени в становище от 2017 г. Венецианската комисия не препоръчва да се въведе \"вот на недоверие\" на главния прокурор или подчиняването му на изпълнителната власт, тъй като това е много деликатен въпрос, който крие рискове от политизация. В тази ситуация обаче следва да бъдат въведени други ефективни механизми за отчетност поради факта, че основанията за отстраняване са трудно изпълними. Това се дължи на следните пречки: - ВСС няма правомощието за самостоятелно разследване и изясняване на фактите и следва да се обърне или към Инспектората към ВСС, или към самата прокуратура. Основанието за освобождаване по чл. 129, ал. 3, т. 3 от Конституцията на Република България (КРБ), а именно влизане в сила на присъда, с която е наложено наказание лишаване от свобода за умишлено престъпление, предполага влязла в сила присъда, а поради квазимонополното положение на главния прокурор спрямо разследването той може да спре/прекрати разследване срещу себе си (реферира се директно към делото \"Колеви срещу България\"). - Освобождаването на основание чл. 129, ал. 3, т. 5 от КРБ поради тежко нарушение или системно неизпълнение на служебните задължения, както и действия, които накърняват престижа на съдебната власт, също е трудно за прилагане и остава теоретична възможност. Това се дължи главно на силната позиция на ГП в системата на прокуратурата и в рамките на ВСС. Дори ако приемем, че няма нужда да се извърши специално разследване на действията на главния прокурор и че Инспекторатът към ВСС има волята и ресурсите за събиране на доказателства, то има малко шансове за това такава инициатива да бъде успешна във ВСС, тъй като главният прокурор има достатъчно правомощия да предотврати такъв случай. Комисията отбелязва, че членовете на ВСС с кариера на прокурори след приключване на мандата на ВСС се връщат в системата на прокуратурата и това отново ги превръща в йерархично подчинени на главния прокурор. Освен това нищо в закона не възпрепятства главния прокурор да задейства проверки по отношение на предишната работа като прокурори на членове на ВСС, докато изпълняват мандата си. За разлика от избраните членове на съвета, упражнявали съдийска професия, които не са в същата позиция по отношение на двамата председатели на ВКС и ВАС – вътрешната независимост на съдиите е по-добре защитена и в резултат на това съществува по-малък риск те да действат в защита на интересите на своя ръководител. Комисията заключава, че в настоящото състояние на съдебната власт в България има слаба отчетност на главния прокурор, който по същество е имунизиран срещу наказателното преследване и е практически несменяем. Предложенията на ВК за подобряване не са взети под внимание от българското правителство и при изготвянето и представянето на настоящия законопроект. Венецианската комисия предлага следното решение: - Въвеждане на процедура за импийчмънт и ревизиране на процедурата по чл. 129, ал. 3, т. 5 от КРБ за освобождаване на ГП на основание тежко нарушение или системно неизпълнение на служебните задължения, както и действия, които накърняват престижа на съдебната власт. Разследванията срещу главния прокурор следва да се провеждат от независим орган или лица, неподчинени на прокуратурата. Влиянието на членовете на ВСС с професионален произход от прокуратурата и блокиращ глас при разследванията и подаване на предложение до президента за освобождаване трябва да бъде намалено. - \"Венецианската комисия повтаря, че реформирането на механизмите за отчетност, отнасящи се до главния прокурор, не означава симетрично облекчаване на процедурите за отстраняване на председателите на двете върховни съдилища или на членовете на ВСС.\" Докато съдиите трябва да бъдат независими, то тази концепцията не е напълно приложима към прокурорите. При тях по-точно е да се говори за \"автономия\", а не пълноценна \"независимост\" на прокуратурата. Препоръките препотвърждават изводите от цялостния структурен и функционален анализ на Прокуратурата на Република България (ПРБ). Венецианската комисия изразява загриженост, че \"включването на главния прокурор като член по право на Съдебния съвет поражда особени опасения за смразяващ ефект върху съдиите и потенциална заплаха, тъй като главният прокурор е страна в много от делата, които подлежат на решаване именно от съдиите, и неговото присъствие в съвета създава риск - поради йерархичния характер на прокуратурата другите членове от прокуратурата могат да се чувстват задължени да следват позициите, възприети от главния прокурор\". Освен Венецианската комисия и Парламентарната асамблея на Съвета на Европа (ПАСЕ) Механизмът за сътрудничество и проверка също констатира отсъствието на процедура или друга възможност за търсене на отговорност на главния прокурор. По-конкретно, от началото на функционирането на МСП до сега препоръка в посока въвеждането на някаква форма на контрол над фигурата на ГП присъства в 5 от всички 17 доклада. За пръв път такава се появява в доклада от март 2010 г., в който се препраща към делото \"Колеви\" и фактът, че ЕСПЧ \"разкритикува липсата на отчетност на главния прокурор\". Последователно в докладите от юли 2012 г., 2016 г. и януари 2017 г. се коментират неосъществените реформи в прокуратурата, като част от тях е и безконтролността на главния прокурор. В доклада от 2017 г. е отправена конкретна препоръка, насочена към изготвянето на Пътна карта в изпълнение на предписанията от независимия анализ на структурния и функционален модел на ПРБ, изготвен от прокурори от държави - членки на ЕС. Европейките прокурори изрично казват: \"Считаме, че в името на това да се поддържа общественото доверие в Прокуратурата на Република България, особено с оглед на безпокойството, породено от делото \"Колеви\", е необходимо да се създаде прозрачна процедура, в случай че в бъдеще главен прокурор бъде обвинен по време на мандата си в извършването на тежко престъпно деяние.\" Последното споменаване на този сериозен дефицит в наказателното ни правосъдие е в доклада от ноември 2018 г. В нито един от 5-те посочени по-горе доклада няма сложен знак за равенство между ГП и председателите на двете върховни съдилища. Подобна интерпретация е развита само на местна почва и оправдание за нея не може да се намери в докладите по МСП. Оттук може да бъде направен единственият възможен извод, че е налице нежелание българските институции за изпълнение както на препоръките, произтичащи от делото \"Колеви\", така и на тези, изрично посочени в доклада на европейските прокурори и впоследствие в становището на ВК от октомври 2017 г. Текстовете, предложени от Министерството на правосъдието на 14 юни, се приближават до създаването на механизъм за натиск срещу председателите на двете върховни съдилища, като същевременно отново оставят фигурата на главния прокурор недосегаема. Съвместимостта на предлагания механизъм за търсене на отговорност на председателите на ВКС и ВАС следва да бъде преценена и с разпоредбата на чл. 19, пар. 1, втора алинея от Договора за функциониране на Европейския съюз (ДФЕС), която задължава държавите членки да установят правните средства, необходими за осигуряването на ефективна правна защита в областите, обхванати от правото на съюза. Върховните съдилища безспорно са юрисдикции по смисъла на чл. 267 ДФЕС и запазването на тяхната независимост е от първостепенно значение, за да се гарантира осъществяването на споменатата по-горе защита. Същевременно чл. 47, алинея втора от Хартата на основните права на ЕС предвижда достъпа до \"независим\" съд като изискване, свързано с основното право на ефективни правни средства за защита. Съдът на Европейския съюз (СЕС) последователно поддържа, че гаранцията за независимост, присъща за правосъдната дейност, се изисква не само на равнището на съюза, за съдиите на съюза и генералните адвокати на съда, както предвижда член 19, параграф 2, трета алинея от Договора за Европейски съюз (ДЕС), но и на равнището на държавите членки, за националните съдилища. Понятието за независимост предполага, че съответният орган упражнява правораздавателните си функции напълно самостоятелно, без да е йерархично обвързан или да е подчинен на когото и било и без да получава нареждания или инструкции от какъвто и да било вид, и че по този начин е защитен от външна намеса или натиск, които могат да накърнят независимостта на членовете му при вземането на решение и да повлияят на съответните решения. Обективният елемент на принципа на независимост на съдебната власт изисква достатъчно гаранции, за да се изключи всяко основателно съмнение относно независимостта и безпристрастността на органа и да се гарантира появата на независимост. Изискването за независимост налага също дисциплинарният режим на съдиите да включва необходимите гаранции за пълното избягване на риска от използване на подобен режим като система за политически контрол на съдържанието на съдебните решения. В това отношение въвеждането на правила, определящи по-конкретно както действията, които представляват дисциплинарни нарушения, така и конкретно приложимите санкции, които предвиждат намесата на независим орган по реда на процедура, гарантираща изцяло прогласените в членове 47 и 48 от хартата права, по-конкретно правото на защита, и които закрепват възможността за оспорване пред съд на решенията на дисциплинарните органи, представлява набор от съществени гаранции за целите на опазването на независимостта на съдебната власт. До подобни изводи е достигнал и ЕСПЧ през 2013 г. по делото Oleksandr Volkov v. Ukraine (№21722/11). В светлината на публично изразяваното несъгласие и пренебрежение към някои решения на Върховния касационен съд и стремежа за тяхното \"преодоляване\" по законодателен път считаме, че предвижданите мерки за търсене на отговорност на председателите на върховните съдилища с решение не на съдии, избрани от съдии, а на мнозинство от членове на ВСС, избрани от парламентарно представени партии и прокурори, могат да изложат двамата председатели, а поради това – и двете върховни съдилища и техните съдии, на недопустима външна намеса и натиск от страна на изпълнителната власт, разследващите органи и прокуратурата, в нарушение на обективната независимост на върховните съдилища и в стремеж за оказване на влияние върху техните решения. Надяваме се тези съображения да бъдат взети под внимание по време на закритата Кръгла маса за обсъждане на мерките за изпълнение на постановените от ЕСПЧ решения относно неефективността на разследването в България с участието на представители на Комитета на министрите към Съвета на Европа, както и от други експерти, които наблюдават описаните по-горе процеси, течащи в страната. Антикорупционен фонд Български адвокати за правата на човека Български институт за правни инициативи Български хелзинкски комитет Институт за пазарна икономика Програма \"Достъп до информация\" Съюз на съдиите в България Изпълнително бюро на Съюз на юристите в България Център за либерални стратегии Център за независим живот По-рано миналата седмица Данаил Кирилов заяви, че ще подаде оставка от поста, аĸo eвpoнaблюдeниeтo въpxy пpaвocъдиeтo и вътpeшния ред нe oтпaднe дo ĸpaя нa мaндaтa нa ĸoмиcиятa \"Юнĸep\".", "date": "2019.06.18", "title": "Правозащитници видяха смразяващ ефект в поправките за \"тримата големи\""}
{"url": "https://www.faktor.bg/bg/articles/otkriha-kashta-za-gosti-svarzana-sas-sluzhitel-na-darzhaven-fond-zemedelie", "text": "Къща за гости, финансирана с пари от Европа е свързана със служител на Държавен фонд \"Земеделие\". Имотът е в село Априлци. Отпуснатите пари са в размер на 300 000 лева, съобщи Нова ТВ. През 2014 година къщата е пусната в експлоатация, а собственикът й се оказа баща на експерт във фонда. При поредния ден на проверки в къщи за гости експертите проверяват около 30 имота, получили европари. Резултати се очакват най-рано след 30 юни, когато приключва инспекцията на общо 288 къщи за гости. „Сигналът, който е получен в Държавен фонд \"Земеделие\" е свързан с бенефициента, който се явява свързано лице със служител в фонда. В момента е назначена дисциплинарна комисия, която разследва сигнала, дали този експерт точно се е занимавал с този тип проекти или точно с тази къща. Ако се установи това нещо служителя ще бъде уволнен дисциплинарно”, коментира Калоян Костадинов, заместник-изпълнителен директор на ДФ „Земеделие”. „Дъщеря ми работи от 2005 година. С конкурс е назначена при г-н Тадаръков, тогава. Редови изпълнител е там. Не знам да е ръководен кадър. До колкото знам нито е имала допир с проекта, нито с някакви колеги да оказва давление и т.н”, обясни Георги Кръстев, собственик на обекта.", "date": "2019.06.18", "title": "Семеен бизнес: Собственик на къща за гости се оказа бащата на експерт в Държавен фонд \"Земеделие\""}
{"url": "https://www.faktor.bg/bg/articles/bild-publikuva-skandalni-srs-ta-za-albanskiya-premier", "text": "Германският вестник \"Билд\" публикува нови записи на подслушани разговори, на които се чува как служители от управляващата Социалистическа партия в Албания се договарят за заплахи, купуване и манипулация на гласове в граничния град Пешкопея, съобщи Танюг.  В подслушаните разговори, както се твърди, се чуват гласовете на сегашния албански премиер Еди Рама, бившия министър на икономиката Дамян Гикнури, директора в албанското министерство на вътрешните работи Арбен Кеси. Подслушаните разговори произтичат от досие 184, което три години стои в чекмеджетата на албанската прокуратура, пише журналистът Петер Тиде. В един от 16 публикувани записи премиерът Еди Рама в телефонен разговор с Кеси в деня на изборите пита дали са реализирани поставените цели, на което събеседникът му отговаря утвърдително. В други подслушани разговори функционери на Социалистическата партия уговарят купуване и манипулация с гласове. Веднага след публикуването на записите прокуратурата за тежки престъпления в Тирана започна разследване против лицата, които са извадили тези материали от досието. Прокуратурата за тежки престъпления внимателно следи нововъзникналата безпрецедентна ситуация, която сериозно влияе на имиджа на албанската прокуратура, а е възникнала с нарушаване на закона, се посочва в съобщение на прокуратурата. Албанският премиер Еди Рама по този повод заяви, че ще съди германския журналист Петер Тиде. Рама написа в Туитър, че е решил да задвижи този въпрос в съд в Германия, тъй като там правосъдието не си играе с тайните на едно разследване, достойнството на гражданите и държавата.", "date": "2019.06.18", "title": "Германският \"Билд\" публикува скандални СРС-та за албанския премиер"}
{"url": "https://www.faktor.bg/bg/articles/hero-mustafa-e-noviyat-poslanik-na-sasht-v-balgariya", "text": "Херо Мустафа от Калифорния ще бъде новият извънреден и пълномощен посланик на САЩ в България. Тя е номинирана за посланик от президента Доналд Тръмп. Г-жа Мустафа ще замени на този пост Ерик Рубин. Тя е дипломат от кариерата. В момента е заместник-ръководител на посолството на САЩ в португалската столица Лисабон. Преди това тя е била съветник по политически въпроси в посолството на американското посолство в Индия. Във Вашингтон тя е била съветник в администрацията на вицепрезидента  Джо Байдън по въпросите на Близкия изток, заместник-директор на Дирекцията за Афганистан в Държавния департамент. Също така г-жа Мустафа е била директор в Съвета за национална сигурност. Г-жа Мустафа е родена през 1973 г. в град Ербил, Ирак и произхожда от кюрдско семейство. Две години от детството си прекарва в лагер за бежанци. През 1976 г. семейството й получава право на убежище в САЩ. Тя има бакалавърска диплома от Джорджтаунския университет и магистърска от Принстън. Говори девет езика, включително арабски, руски, хинди и фарси. От балканските езици тя говори гръцки и турски. На Балканите започва да работи в неправителствения сектор в Босна, а през 1999 г. в американското посолство в Атина.", "date": "2019.06.18", "title": "Херо Мустафа е новият посланик на САЩ в България"}
{"url": "https://www.faktor.bg/bg/articles/zelenski-prizova-germaniya-da-se-otkazhe-ot-severen-potok-2", "text": "Украинският президент Володимир Зеленски призова за твърдост в отношенията с Русия в интервю за в. \"Билд\" преди пристигането му в Берлин за среща с канцлера Ангела Меркел, предаде ДПА, цитирана от БТА. Зеленски се обяви против продължаване на строежа на газопровода \"Северен поток-2\", който да внася руски природен газ директно в Германия, и заяви, че този проект застрашава енергийната сигурност на Европа и Украйна. Не трябва да се облекчават санкциите, които бяха наложени на Русия заради подкрепата й за сепаратистите в Източна Украйна, заяви Зеленски и призова вместо това те да се затегнат. \"Позицията ми е проста и ясна. Санкциите са единственият начин да се освободи окупираният регион и да се възстанови нашата териториална цялост и суверенитет. Ако това не проработи, механизмът трябва да се разшири\", каза той. Зеленски вече посети Брюксел и Париж откакто встъпи в длъжност.", "date": "2019.06.18", "title": "Зеленски призова Германия да се откаже от \"Северен поток - 2\""}
{"url": "https://www.faktor.bg/bg/articles/evropeyski-sad-postanovi-nemskite-tol-taksi-sa-diskriminatsionni-za-chuzhdentsi", "text": "Горещо оспорваните планирани германски пътни такси, които са насочени към чужденци, са в нарушение на закона на ЕС, постанови във вторник най-високият съд на блока. Европейският съд в Люксембург се произнесе в полза на Австрия, която се противопостави на \"винетка\" или стикер за плащане на стойност до 130 евро годишно за лични превозни средства по германските магистрали. Мерките са предмет на яростни разправии от години с планове за пускане на таксата през октомври 2020 година за всички автомобили. Всъщност цените на таксите за автомобили, регистрирани в Германия, и тези в други държави на Европейския съюз са еднакви, но немските шофьори ще получават сумата, която заплащат, обратно като намаление от данъците си. Притежателите на автомобили със стандарт за емисии Евро 6 и нагоре дори ще получават по-големи намаления. \"Таксата е дискриминационна, тъй като икономическата тежест пада единствено върху водачите на превозни средства от други държави-членки на Европейския съюз\", се казва в изявление на Европейския съд. Плановете на Берлин, проект на политическите съюзници на канцлера Ангела Меркел в Бавария, също разгневи други съседи, включително Белгия и Холандия. Таксите за използване на магистрали, базирани или на времето, прекарано на магистралата, или на изминатото разстояние, вече съществуват в много европейски страни. Всеки, който се движи по австрийски магистрали, включително австрийците, трябва да закупи винетен стикер, валиден за определен период от време.", "date": "2019.06.18", "title": "Европейски съд постанови: Немските Тол такси са дискриминационни за чужденци"}
{"url": "https://www.faktor.bg/bg/articles/pismo-na-vashington-yadosa-ankara", "text": "Писмото на изпълняващия длъжността министър на отбраната на САЩ Патрик Шанахан не е в духа на съюзническите отношения и съдържа \"неуместно подбрани думи\", обяви днес турското министерство на отбраната, цитирано от Анадолската агенция, предаде БТА. По-рано този месец и.д. министър на отбраната на САЩ Патрик Шанахан изпрати писмо до турския си колега Хулуси Акар, с което предупреди Турция, че ще бъде изключена от програмата за изтребителите Ф-35, ако не отстъпи от плановете си да разположи на своя територия руски системи С-400. В отговор на писмото министърът на отбраната на Турция подчерта важността на взаимното уважение и приятелство, базирано на диалог, за да бъдат намерени решения на проблемите. Турското министерство на отбраната посочи, че писмото предизвиква неудобство със стила си, а подходът не е в духа на съюзническите отношения, съобщава Анадолската агенция. В телефонен разговор след изпращането на писмото, Хулуси Акар и Патрик Шанахан се договориха да разговарят на следващата среща на НАТО в Брюксел.", "date": "2019.06.18", "title": "Писмо на Вашингтон ядоса Анкара"}
{"url": "https://www.faktor.bg/bg/articles/iran-razbi-shpionska-mrezha-arestuva-nekoltsina", "text": "Иранските власти са разбили нова шпионска мрежа, свързана с Централното разузнавателно управление (ЦРУ) на САЩ, предава AFP, като уточнява, че в операцията са извършени „няколко“ ареста.  „Следвайки улики в американските разузнавателни служби, наскоро открихме агенти, които американците са наели за нова мрежа\", съобщи държавната информационна агенция IRNA, цитирайки служител от Министерството на разузнаването в Техеран.  Някои от членовете на мрежата на ЦРУ били задържани и предадени на правосъдието, а за други трябвали допълнителни разследвания.  Описвайки мащабен удар по американското разузнаване, ИРНА съобщи, че Техеран е осъществил операцията с „чуждестранни съюзници“, без да уточнява кои са те.  Не е ясно и колко са задържаните и дали са действали само в Иран.  Източници:\"Фокус\", БНР", "date": "2019.06.18", "title": "Иран разби шпионска мрежа, арестува неколцина"}
{"url": "https://www.faktor.bg/bg/articles/ognyan-minchev-sas-subsidiya-ot-1-lev-politikata-shte-se-prevarne-vav-funktsiya-na-chastni-interesi", "text": "„С поправката, която се прави в Закона за политическите партии, в частност за финансирането, се отваря много широко „кутията на Пандора“ за пряка зависимост между политическа дейност и олигархични задкулисни интереси. Политиката все повече ще се превръща във функция на частни интереси, насочени против обществения интерес“. Това заяви пред БНР доц. Огнян Минчев. Повод за коментара му е предложението на управляващите да бъде променена партийната субсидия на 1 лев за глас. „Политическите партии, които са на власт, и политическите партии, които са пряка функция на олигархичния капитал в България, няма да изпитат големи сътресения, тъй като ще превключат, ако изобщо е необходимо, от държавната субсидия към субсидии, които идват от страна на корпоративни и олигархични интереси и субсидии, които в крайна сметка задължават политическите партии, които ги получават, да правят определени услуги в парламента на донорите, да прокарват закони, да пропускат лобистки натиск върху законите, които разработват и приемат и т.н. Това е една стъпка към една все по-пълна олигархизация на българското общество“, обясни Минчев в интервю за предаването „Нещо повече“. Тук не става въпрос само за предстоящите общински избори, подчерта той и добави: „Става дума за драматична фундаментална промяна в условията на съществуване и функциониране на българската демократична политическа система“. По думите му държавното финансиране е вид буфер, който да дава възможност на партии и движения да функционират автономно и ако имат желание, да правят политика в интерес на избирателите си, без да се съобразяват с този тип корпоративен нелегитимен натиск. Намаляването на субсидията на 1 лев ще премахне този буфер, категоричен е Огнян Минчев. Той подчерта, че със субсидия от 1 лев не е възможно една партия да функционира нормално. Важно е не само да се дава субсидия, а да има ясни правила за изразходването й, заяви Минчев. „В България без да имаме процес на избелване на икономиката, процес на ясна визия за това кой от кого получава пари и по какъв начин, без да имаме ясни правила и за кешово разплащане и по друг начин, няма как да заобиколим или разрешим всички тези проблеми“, коментира той и добави, че политическият процес не трябва да бъде оставен изцяло на милостта на олигархията. Всичко това показва, че демократичният политически процес в България е под заплаха, каза политологът и добави мнението си: „Не може толкова важни решения да се взимат и да се претупват по толкова бърз начин, с едно бързо решение без дебат на Министерския съвет и бързото му отразяване в работата на парламента. Това не е начинът, по който работи една демократична система. Демократичната система трябва да бъде охранявана всеки ден. Ако ние не я пазим, ние ще се озовем в политическа и обществена ситуация, в която нямаме нито права, нито право на гражданска инициатива“.", "date": "2019.06.18", "title": "Огнян Минчев: Субсидия от 1 лев ще е стъпка към олигархизация на българското общество"}
{"url": "https://www.faktor.bg/bg/articles/tatyana-doncheva-ninova-e-posledniyat-chovek-koyto-mozhe-da-govori-za-portfeyli", "text": "„От средите на бившата комунистическа върхушка произхождат най-богатите хора в България. Последният човек от БСП, който може да говори за портфейли, е Корнелия Нинова. Портфейлът на Гергов и предаването на Пловдивския панаир на Гергов стана благодарение на нея“. Това коментира в ефира на БНР лидерът на \"Движение 21\" Татяна Дончева, която добре познава кухнята на БСП. Според нея смисълът на ликвидирането на партийните субсидии е да бъде премахната дори опасността някъде да се зароди алтернатива. А намаляването на субсидията на 1 лев е целенасочена политика за запазване на ГЕРБ и БСП на власт.  „Партия ГЕРБ няма нужда от никакви субсидии, тъй като финансирането се извършва по други канали. Борисов каза – „На нас ни помогнаха да създадем партията две чужди фондации – „Конрад Аденауер“ и „Ханс Зайдел“. Разбирайте всичко – организация, финансиране, матрици за партийно строителство и т.н. Не знам някой партиен лидер в България от целия преход да е казвал толкова смело, че е рожба на чуждо финансиране и чужди субекти. Тази помощ продължава и досега. Едната част от партийната субсидия я държат на влог, което значи, че нямат нужда от нея“, коментира Дончева.", "date": "2019.06.18", "title": "Татяна Дончева: Нинова е последният човек, който може да говори за портфейли"}
{"url": "https://www.faktor.bg/bg/articles/rusiya-kam-sasht-otkazhete-se-ot-provokatsiya-ili-riskuvate-voyna-s-iran", "text": "Русия призова САЩ да се откажат от провокативните си планове за разполагане на още войници в Близкия изток и да прекратят действия, които изглеждат като съзнателен опит за провокиране на война с Иран. Този призив отправи заместник-министърът на външните работи на Русия Сергей Рябков след съобщението на изпълняващия длъжността министър на отбраната на САЩ Патрик Шанахан. Вчера шефът на Пентагона обяви, че Вашингтон планира да изпрати около 1000 войници в Близкия изток с отбранителна цел, информира \"Ройтерс\". Днес президентът на Иран Хасан Рохани заяви, че страната му не иска война с никоя държава, а Кремъл призова за въздържане от двете страни. Рябков съобщи, че Москва многократно е предупредила Вашингтон и регионалните им съюзници за \"прибързаното и безразсъдно подклаждане на напрежението в експлозивния регион\". Сега ние виждаме непрестанни и упорити опити на САЩ за увеличаване на политическия, психологическия, икономическия и военния натиск върху Иран по доста провокативен начин. Те (тези санкции) са съзнателен курс към провокиране на война, предупреди Рябков, цитиран от руски медии. Ако Вашингтон не иска война, по думите му, трябва да го покаже. Ако наистина е така, САЩ трябва да се откажат от засилване на военното си присъствие, смята Рябков.", "date": "2019.06.18", "title": "Русия към САЩ: Откажете се от провокации или рискувате война с Иран"}
{"url": "https://www.faktor.bg/bg/articles/hvanaha-shofyor-na-uchilishten-avtobus-v-netrezvo-sastoyanie", "text": "Водач на училищен автобус в Силистра е задържан, след като е установено, че е седнал зад волана в нетрезво състояние - с 1.25 промила алкохолно съдържание в издишания въздух, съобщават от МВР.  Преди да отпътува с ученици тази сутрин за екскурзия пътни полицаи извършили проверка на 56-годишния водач с дрегер. Мъжът е отказал да даде кръвна проба. Задържан е за срок до 24 часа. По случая е започнато бързо производство.", "date": "2019.06.18", "title": "Хванаха шофьор на училищен автобус в нетрезво състояние"}
{"url": "https://www.faktor.bg/bg/articles/prokuraturata-dade-na-sad-bivshiya-zam-kmet-na-sofiya-evgeni-krusev", "text": "Прокуратурата е внесла в съда обвинителен акт за длъжностно престъпление срещу бившия зам.-кмет на София Евгени Крусев. Това съобщи зам.-главният прокурор Иван Гешев на брифинг в Съдебната палата.  Обвинението на Крусев е заради начина, по който са подменени виброизолационите подложки на трамвайните релси на ул. \"Граф Игнатиев\". Случаят с бившия зам.-кмет по транспорта е от края на миналата година. Прокуратурата тогава обясни, че първоначално за ремонта на трамвайното трасе се явили 4 фирми, сред които GP груп и ПСТ груп. Изискването било подложките да тежат 5 кг на квадратен метър. Офертата на ПСТ била с тежест 15,6 кг на квадратен метър, а тази на GP груп отговаряла на изискванията. Така била избрана офертата на GP груп. Впоследствие обаче шефът на електротранспорта Асен Тасев обяснил, че макар подложката на ПСТ да е по-тежка, е по-качествена. Последвало заседание, с което все пак работата била възложена на ПСТ. Грешката на Крусев, според прокуратурата била, че променил договора с GP груп, което пък довело до промяна на инвестиционния проект без да е спазен законът.", "date": "2019.06.18", "title": "Прокуратурата даде на съд бившия зам.-кмет на София Евгени Крусев"}
{"url": "https://www.faktor.bg/bg/articles/kmetat-na-cheshnegirovo", "text": "Никой от жителите на село Чешнегирово не е разбрал за фаталния инцидент, довел до смъртта на парашутист, по време на провелите се снощи полети. Самият кмет на селото Христо Атанасов сподели пред TrafficNews.bg, че е получил информация тази сутрин от регионални медии. \"Знае се, че има един загинал канадец и трима ранени\", потвърди той.  Кметът сподели, че подготовката за учението е протекла спокойно, а хората са били предупредени чрез дипляни и съобщения. Никой не бил притеснен от прелитащите ниско над селото самолети, защото подобен тип полети не били рядкост в района.  \"Хората са свикнали с шума, защото от 68-а бригада \"Специални сили\" редовно провеждат учения тук. Не помня обаче кога за последен път е ставал инцидент. Имало е доста, даже са падали самолети, но това е било през 70-те години на миналия век\", каза още Атанасов. Местни хора пък споделиха, че са видели на място представители на американското посолство. По думите им, те пристигнали няколко часа след инцидента. Полетите се осъществили около полунощ. Парашутистът е загинал по време на военното учение \"Swift Response 19\". При учебния десант са пострадали още трима американски военнослужещи. Военнослужещият скочил от един от военните самолети, участващи в учението, но поради технически причини парашутът му не се е отворил. Американците са пострадали също при скока, тъй като са били близо един до друг.", "date": "2019.06.18", "title": "Кметът на Чешнегирово: В селото са свикнали с военните учения, инциденти не е имало от миналия век"}
{"url": "https://www.faktor.bg/bg/articles/sadat-ostavi-za-postoyanno-v-aresta-yoan-matev-za-ubiystvoto-v-borisovata-gradina", "text": "Софийският градски съд остави за постоянно в ареста Йоан Матев, обвинен за убийство в Борисовата градина. Матев е обвиняем за убийството на 15-годишния Георги, извършено на 2 юни 2015 година. На днешното заседание съдът разпита свидетели. Показания даде и Божидар Шуманов, който е изготвил съдебно-компютърната експертиза. От думите му в зала стана ясно, че е засякъл разговор между Стефания Коларова и Константин Малчев, които в злополучния ден са си писали. Малчев е бил потърсен от момичето, което се предполага, че му е изпратило текст, разпространен от полицията. В него се посочва, че Матев е бил разпознат и е бил облечен със същите дрехи, с които е извършено убийството, предаде БГНЕС. В залата адвокатът на обвиняемия поиска мярката му за неотклонение от „задържане под стража“ да бъде изменена в по-лека. За пореден път поиска и отвод на прокурорите Тихомир Янчев и Зоя Манасиева, но съдът не прие искането им. По време на делото стана ясно още, че според защитата и майката на Матев той е бил „натопен” и не е истинският извършител на деянието. През ноември 2017 година Софийска градска прокуратура (СГП) внесе обвинителен акт срещу Йоан Матев. Той е предаден на съд за това, че на 2 юни 2015 г. в Борисовата градина в София, като непълнолетен, но като е могъл да разбира свойството и значението на деянието и да ръководи постъпките си, умишлено е умъртвил непълнолетния Георги като му нанесъл един удар с нож. В резултат на това били засегнати жизнено важни органи и настъпила масивна кръвозагуба, довела до смъртта на Георги. Оръжието на престъплението е намерено в близост до мястото на убийството. Матев избягал и изцяло променил външния си вид, навиците си и социалните си контакти. При едно от заседанията адвокатите на Йоан поискаха делото да се прекрати и процесът да бъде засекретен. Искането беше отхвърлено.", "date": "2019.06.18", "title": "Съдът остави за постоянно в ареста Йоан Матев за убийството в Борисовата градина"}
{"url": "https://www.faktor.bg/bg/articles/daniel-valchev-1", "text": "„Няма общество, което докрай да си харесва съдебната и образователната си система. Никога не е подранила дискусията за избор на нов главен прокурор. В конституцията е записано, че президентът има място при избора на главен прокурор\". Това заяви пред БТВ деканът на Юридическия факултет в Софийския университет Даниел Вълев.  \"Ако ние искаме да има отговорно отношение към подобни позиции, най-важното е да има персонална отговорност към човека, който се предлага, а тя липсва. Президентът стои с името си и знаем кой е виновен, ако не се справя. С известна изненада научих, че министърът на правосъдието не иска да предлага нов главен прокурор. В противен случай ще бъдат предложени 5 души, а след избора отново няма да знаем от кого да търсим персонална отговорност\", каза още бившият образователен министър. По повод мониторинга за наблюдение от страна на ЕК и предложенията за освобождаването на \"тримата големи\" в съдебната власт, Вълчев каза, че българският политически елит е вършил повече работа, когато е бил подбутван, но нямаме пример с натиск отвън трайно да е решен един въпрос. \"Ако ние говорим за мониторинга, трябва да кажем какво не ни харесва в българската съдебна система, как бихме могли да го променим. Имаме огромен брой прокурори, следователи на глава от населението, почти няма начин човек да не бъде осъден, влезе ли в наказателно производство, а в същото време витае чувство за безнаказаност\", посочи юристът. Според него с група действия може да се подобри работата на всяка една система. Той отново посочи като основен проблем липсата на персонална отговорност в съдебната система.", "date": "2019.06.18", "title": "Даниел Вълчев: Трябва да се носи персонална отговорност при избора на главен прокурор"}
{"url": "https://www.faktor.bg/bg/articles/sadat-ostavi-petko-dyulgerov-pod-domashen-arest", "text": "Специализираният наказателен съд остави под домашен арест бившия кмет на столичния район \"Младост\" Петко Дюлгеров. Информацията беше потвърдена от адвокатката на Дюлгеров Мариана Тодорова. Преди десетина дни бившият кмет на \"Младост\" получи инфаркт и сега се възстановява. Затова и магистратите решиха, че той може да излиза от дома си при необходимост от здравни грижи. През април Десислава Иванчева, Биляна Петрова и Петко Дюлгеров бяха осъдени на първа инстанция за поискан подкуп в размер на 187 500 евро от бизнесмена Александър Ваклин. Те получиха съответно по 20, 15 и 12 години затвор, но твърдят, че са невинни и обжалват. Дюлгеров бе признат за виновен като посредник при предаването на подкупа от Ваклин на Иванчева.", "date": "2019.06.18", "title": "Съдът остави Петко Дюлгеров под домашен арест"}
{"url": "https://www.faktor.bg/bg/articles/zhega-utre-zhivakat-shte-udari-32-gradusa", "text": "До полунощ валежите ще спрат и над по-голямата част от страната ще е предимно ясно и утре ще преобладава слънчево време.  След обяд отново ще се развива купеста и купесто-дъждовна облачност и на места, главно в западните и северните райони ще има краткотрайни валежи, придружени с гръмотевици и временно усилване на вятъра. Ще има условия за градушки. Ще духа слаб до умерен североизточен вятър. Максималните температури ще са между 27° и 32°. По Черноморието ще е предимно слънчево. След обяд ще има временни увеличения на облачността и на отделни места със слаби превалявания. Ще духа слаб до умерен североизточен вятър. Максималните температури на въздуха ще са между 28° и 30°. Температурата на морската вода е от 21 на север от н. Калиакра, до 25-26 в южните райони. Вълнението на морето ще е 2-3 бала. Над планините ще е предимно слънчево. След обяд ще се развива купеста и купесто-дъждовна облачност и на много места, главно в масивите от Западна и Централна България, ще има краткотрайни валежи с гръмотевици и временно усилване на вятъра. Ще има условия за градушки. Ще духа умерен вятър от изток-североизток. Максимална температура на височина 1200 метра около 21°, на 2000 метра – около 14°. Атмосферното налягане бавно ще се понижава и ще е близко до средното за месеца.  От четвъртък до събота ще бъде предимно слънчево, температурите ще се повишават и около и след обяд ще бъде горещо. Купеста облачност ще се развива в следобедните часове, главно над планинските райони и на изолирани места там, ще превали краткотраен дъжд. В събота вероятността за превалявания и в източните райони се повишава; ще има гръмотевична дейност, възможни са по-интензивни валежи. Преобладаващите максимални температури ще бъдат между 32° и 37°.", "date": "2019.06.18", "title": "Жега утре, живакът скача до 32 градуса"}
{"url": "https://www.faktor.bg/bg/articles/radev-vleze-v-obyasnitelen-rezhim-ne-atakuvam-proekti-a-samo-zakonoproekti-koito-se-otklonyavat-ot-konstitutsiyata", "text": "Със сезирането на Конституционния съд за някои от измененията в Закона за държавната собственост президентът Румен Радев не „атакува“ инфраструктурни проекти, а законодателство, което се отклонява от Конституцията, съобщават от президентството. Това конституционно установено правомощие на президента не може да бъде оправдание за бездействието на други институции и да легитимира опити за дискредитиране на държавния глава с неверни и гръмки заглавия. Такива заглавия разкриват в най-добрия случай неинформираност, а в най-лошия – преднамерено злепоставяне. Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на Конституцията и законите и бягство от отговорност. Последователните манипулативни внушения от определена медия, че президентът „атакува магистрала „Хемус““ с вето, което няма никакво отношение към този проект, както и че е сложил „втора тапа на околовръстното“, са в разрез с истината. Подобни публикации може и да са канонично съпричастни с думите на управляващите, но целенасочено дезинформират гражданите. Редакционният коментар от 17 юни т.г. в същата медия, озаглавен „По-малко жертви на пътя или по-тлъсто обезщетение“, е неадекватна, дори цинична спекулация с болката на хората по този сериозен въпрос. Това не е проблем, породен от конституционните правомощия на президента, а проблем, съществуващ и нерешен от много години. Ако редакцията наистина има желание да бъде в услуга на обществото, би могла да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството. Във връзка с отправените към пресцентъра на президентската институция покани за коментар от различни медии след публикациите в национален ежедневник, оставяме на вас да прецените какво всъщност се цели с измененията в Закона за държавната собственост - към досега съществуващата в закона категория „национални обекти“ да се прибавят и „обекти с национално значение“, определени като такива без наличието на обективни критерии. Какви ли минали, настоящи и бъдещи провали в развитието на инфраструктурата, причинени от бездействие и некомпетентност на отговорните институции, ще бъдат оправдавани с действията на президента в защита на обществения интерес, Конституцията и законността?", "date": "2019.06.18", "title": "Радев влезе в обяснителен режим: Не \"атакувам\" проекти, а само законопроекти, които се отклоняват от Конституцията"}
{"url": "https://www.faktor.bg/bg/articles/i-dps-othvarli-predlozhenieto-na-bsp-za-partiynata-subsidiya", "text": "Опитът на БСП да проведе днес дебат с партиите в Народното събрание за размера на субсидиите, които те получават от държавата, претърпя неуспех. След като още в петък ГЕРБ отказа да отиде за разговор с мотива, че подкрепя само предложението на Бойко Борисов за 1 лев на глас, днес на срещата не се появиха и депутатите от \"Обединени патриоти\". Народни представители от ДПС проведоха разговор със социалистите, но обявиха, че за тях не е достатъчна субсидията от 5-6 лева на глас - компромисен вариант, който е отсъждан и от левицата. Депутатите от \"Воля\" не бяха поканени на разговор. Днес зам.-председателят на парламентарната група на \"БСП за България\" Драгомир Стойнев не обяви какво предложение за размера на субсидията социалистите ще внесат между първо и второ четене на законопроекта. От думите на зам.-председателя на парламентарната група на ДПС Йордан Цонев се разбра, че е обсъждан вариант сумата да е четири, пет или шест лева на глас, което по думите му е приемливо за ГЕРБ и БСП, но не и за по-малките партии, които са получили 200-300 хиляди гласа и няма да могат да се издържат. Според БСП целта на Бойко Борисов е опозицията да остане без пари за местните избори, да бъде ликвидирана и унищожена. Драгомир Стойнев допуска, че намаляването на субсидията на 1 лев на глас ще бъде само до края на 2019 г., а после мнозинството ще реши друго. След европейските избори по данни на Корнелия Нинова БСП има по сметка около 400 хиляди лева. Миналата седмица парламентът подкрепи на първо четене актуализация на бюджета, според която от 1 юли т.г. партийната субсидия трябва да бъде намалена от 11 на 1 лев на глас на последните парламентарни избори. Предложението бе внесено лично от премиера Бойко Борисов след информация на \"Шоуто на Слави\", че партиите са получавали 13.23 лева на глас, тъй като при изчислението са влизали и действителните гласове за малки партии и вотът \"Не подкрепям никого\". Окончателно бе прието партиите да върнат надвзетите суми за последните три години. ГЕРБ обяви, че няма да подкрепи предложение, различно от това на лидера. Макар да имаше други мнения в парламентарната група, на първо четене депутатите от \"Обединените патриоти\" подкрепиха ГЕРБ. По същия начин гласуваха и народните представители от \"Воля\". Очаква се окончателното гласуване на актуализацията на бюджета да бъде в петък.", "date": "2019.06.18", "title": "И ДПС отсвири предложението на БСП за партийната субсидия"}
{"url": "https://www.faktor.bg/bg/articles/izpalnitelnoto-byuro-na-bsp-veche-shte-zasedava-izvan-sofiya", "text": "Изпълнителното бюро на БСП взе решение да провежда изнесени заседания в различни региони в страната, съобщават от червената централа на \"Позитано\" 20.  \"Целта е, съвместно с ръководствата на общинските и областните структури, да се обсъди и оцени готовността на партията за участие в местните избори. След оценка на местните проблеми ще се изготвят управленски платформи за всяка община.  С местните организации ще бъдат обсъдени и предложенията за кандидати за кметове\", се казва още в съобщението. Припомняме, че в Изпълнителното бюро на партията влизат само хората около Корнелия Нинова - Деница Златева, Кирил Добрев, Валери Жаблянов, Драгомир Стойнев, Крум Зарков и др.  След като \"столетницата\" катастрофира на последните избори заради калпава кампания извън парламента и стоене на едно място, социалистите очевидно са решили да променят стратегията си за битката през есента. Очевидно пък консолидацията, за която Нинова и антуражът ѝ постоянно говорят няма да се случи, а разцеплението в левицата става все по-сериозно, след като се очертава няколко души да подредят листите в цялата страна, докато т.нар. вътрешнопартийна опозиция ще гледа сеира на другарите си отстрани.", "date": "2019.06.18", "title": "Изпълнителното бюро на БСП вече ще заседава извън София"}
{"url": "https://www.faktor.bg/bg/articles/prezident-zaplashva-da-izvadi-armiyata-na-ulitsite", "text": "Албанският президент Илир Мета заяви на среща с посланиците на страните членки на ЕС в Тирана, че като върховен главнокомандващ ще изведе армията по улиците, ако бъде направен опит за провеждане на изборите на 30 юни, съобщава вестник \"Шчип\", цитиран от БГНЕС. Според същия източник обяснението на Мета е, че е получил информация от чуждестранни служби за опит за безредици, което той не може да допусне като държавен глава. Срещата, проведена в понеделник в Двореца на бригадите, продължила два часа, беше посветена на политическата криза в страната, по-специално решението на Мета да отложи изборите. Днес президентът Мета изпрати писмо до посланиците, в което подчертава причините за отлагането на изборите, като добави, че \"албанците няма да гласуват на 30 юни\". Той също така оценява в писмото, че процедурата за неговото уволнение е преврат. Мета обеща да се опита да доведе до масата за преговори премиера и лидер на управляващите социалисти Еди Рама и лидера на основната опозиционна Демократическа партия Люлзим Баша, за да намери решение, и ако успее, той ще поиска от опозицията да се откаже от протеста, който ще се проведе на 21 юни.", "date": "2019.06.18", "title": "Президент заплашва да извади армията на улиците"}
{"url": "https://www.faktor.bg/bg/articles/dpa-es-natiska-spirachki-na-pregovorite-po-prisaedinyavaneto-na-albaniya-i-severna-makedoniya", "text": "Европейският съюз изглежда е готов да отложи днес началото на преговорите по присъединяване с Албания и Северна Македония, тъй като Германия обяви, че не може да даде зелена светлина сега, информира ДПА, цитирана от БТА. Миналия месец Европейската комисия препоръча започване на преговори за членство с двете балкански кандидатки, като предупреди, че в противен случай ще бъде накърнено доверието към ЕС. Двете страни са изпълнили условията, които им бяха поставени миналата година, припомня агенцията. Европейският съюз трябва да има единодушие по въпроса за старт на преговорите. Министрите на външните работи от ЕС ще обсъдят този въпрос на срещата си в Люксембург днес. В Германия обаче консерваторите на канцлера Ангела Меркел \"натискат спирачката\". Този въпрос трябва първо да бъде обсъден в парламента, който обяви, че не е имал достатъчно време, за да разгледа докладите за двете страни кандидатки. \"Ще трябва да дадем това време (на парламента)\", каза германският министър по европейските въпроси Михаел Рот, говорейки преди срещата. \"Но се надявам, че ще постигнем положителна оценка колкото се може по-скоро, най-късно през октомври\", добави Рот, който е от Германската социалдемократическа партия - коалиционен партньор на Меркел.  По негово мнение Албания и Северна Македония \"са написали домашното си\", възложено им от Брюксел. Той добави, че Северна Македония заслужава да бъде наградена за това, че миналата година успя да разреши спора за името, който имаше с Гърция. Европейският съюз \"не трябва да загуби доверието\", докато преценява дали да започне преговори за членство с Албания и Северна Македония, предупреди още Рот. Словашкият външен министър Мирослав Лайчак заяви вчера, че преговорите по присъединяване с Тирана и Скопие трябва да започнат сега, \"ако искаме да запазим средство за упражняване на влияние, ако искаме да покажем, че ни е грижа, че сме глобален играч\". Европейски представители смятат, че Северна Македония и Албания трябва да бъдат възнаградени за осъществените стъпки, по-специално за уреждането на спора на Скопие с Атина и за цялостната реформа в съдебната система, извършена от Тирана. Критиците обаче сочат бавния напредък в борбата срещу корупцията и организираната престъпност в двете страни. Не само Германия се колебае, но резерви имат също Франция, Холандия и Дания, отбелязва ДПА.", "date": "2019.06.18", "title": "ДПА: ЕС натиска спирачки на преговорите по присъединяването на Албания и Северна Македония"}
{"url": "https://www.faktor.bg/bg/articles/rusiya-razrabotva-nova-voenna-strategiya", "text": "Изработване на нова теория за воденето на войни трябва да стане основна задача в най-скоро време. Това заяви руският министър на отбраната Сергей Шойгу, цитиран от Интерфакс. Според Шойгу съвременните войни изискват нови подходи. „Основната ни задача е е разработка на теория за водене на военни действия в средносрочна перспектива. Конфликтите от ново поколение са съвкупност от класически и асиметрични начини за водене на въоръжена борба. В тези ситуации бойните действия са скоротечни. Там няма време за поправяне на действията“, заяви Шойгу. Той говори на конференция с ръководния състав на въоръжените сили.", "date": "2019.06.18", "title": "Русия разработва нова военна стратегия"}
{"url": "https://www.faktor.bg/bg/articles/strahil-angelov-kakvoto-i-da-obeshtae-veche-ninova-izbiratelite-shte-kazvat-samo-da-be-da-kato-s-ostavkata", "text": "„Груба политическа грешка“ – така бившият депутат от БСП Стархил Ангелов определи оттеглената оставката на лидера на БСП пред ТВ Европа. В неделя на извънреден Конгрес на левицата, Корнелия Нинова обяви, че остава председател на социалистите. Това се случва месец след като тя обяви, че се оттегля от поста заради загубата на евровота. Според Ангелов тези действия на Нинова ще доведат до тежка криза в редиците на партията, което ще повлияе и на резултата на предстоящите местни избори. „Нито сценаристите, нито артистите в този цирк си дават сметка какво направиха и каква щета нанесоха на партията. Това беше груба политическа грешка. Оставката в политиката е висш акт, когато я подадеш не подлежи това нещо на ревизия. В момента какъвто и политически ангажимент да поеме Корнелия Нинова, каквото и да обещае на българските избиратели във връзка с предстоящите местни избори, каквото и да обещават хората по места всеки ще каже „Да бе,  да,  като с оставката!“. Това е много голям политически крах, абсолютно падение. Самата Нинова, и вече цялата партия възприе за нормално да говори за себе си „опозицията“. Там за власт не говорят, тоест тази партия, така както изглежда в момента, с този председател и това ръководство напълно би трябвало да устройва Бойко Борисов. Те изглеждат абсолютно примирени с това, че ще бъдат опозиция. Те са и ще бъдат. Те много отдавна спряха да говорят за политика, остават в мене едно впечатление, че това е някаква глудница изгладнели службогонци,  лишени от каквито и да било скрупули, и по-лошото – лишени от каквито и да е политически убеждения“, коментира Ангелов.", "date": "2019.06.18", "title": "Страхил Ангелов: Вече каквото и да обещае Нинова, ще чува от избирателите само \"да бе, да, като с оставката\""}
{"url": "https://www.faktor.bg/bg/articles/bivsh-voenen-parashutist-razkri-kakva-e-veroyatnata-prichina-za-tragediyata-v-cheshnegirovo", "text": "Една от причините за гибелта на канадския парашутист в Чешнегирово е ниската височина, от която са скачали десанчиците – между 400 и 500 метра от земята. Това заяви пред „Марица“ бивш военен парашутист. По думите му, заради малката височина, пострадалият не е имал време да отвори резервния парашут. „Десантът се е извършвал с два самолета, като единият е бил C 130 – Херкулес. Пострадали са трима военни. Единият е загинал на място, вторият вече е изписан от болницата, а третият е с комоцио в УМБАЛ „Свети Георги“, каза още бившият армеец. Като друга основна версия за трагичния инцидент се спрягат лошите метерологични условия и липсата на видимост. Същата нощ над селото е имало светкавици, а в съседния град Садово е валял силен дъжд. „Шумът от самолетите снощи беше ужасно шумен, те минаваха много ниско“, коментираха млади жени от селото. „Двадесет и пета изтребително-бомбардировъчна авиобаза не работи от 2002 година, но все още е собственост на военните. Пистата е голяма около 5 хил. декара, затова американците са я избрали, за да проведат там обучението си“, заяви кметът на село Чешнегирово Христо Атанасов и допълни, че преди армейците да пристигнат за операцията, обектът е почистен от треви и дървета, за безопасност. Десантът се е провел в часове от 0:30 до 3:00 часа. Жителите на селото са знаели седмица по-рано за обучението на НАТО от залепена бележка на кметството на селището. „Вчера през деня наблюдавахме парашутистите как скачат и децата се радваха. Ние сме свикнали с шума на самолетите, защото преди години, когато базата работеше прелитаха всеки ден“, каза Весела Зайкова, която живее в крайните къщи на селото, които имат изглед към пистата. От думите и се разбира, че скокове е имало и през деня, не само през нощта, както е било известено. „Всичко е американска военна тайна и никой нищо не казва на българите. Те преминават непрекъснато с военни камиони, а аз само отварям и затварям вратите след тях“, казва Теню Масев, постовия на авиобазата. Той каза още, че се води разследване, но военните действия скоро няма да бъдат прекратени. Случаят е поет от военна полиция.", "date": "2019.06.18", "title": "Бивш военен парашутист разкри причината за инцидента в Чешнегирово"}
{"url": "https://www.faktor.bg/bg/articles/novini/balgariya/shte-razsledva-li-prokuraturata-koya-banka-i-biznesmeni-shantazhirat-polititsi-v-bsp-i-dirizhirat-partiyata", "text": "Нова скандална интрига се надига в БСП, непосредствено след извънредния й конгрес. Червени политици призовават Корнелия Нинова да разкрие, кои са бизнесмените, които се пазарят с партийната съвест и дирижират задкулисно партията. Те призовават лидера си да каже и коя банка е изнудвала техни съпартийци? Скандалът тръгна от самата Нинова, която от първо от трибуната на конгреса разкри, че бизнесмени са притискали делегати да гласуват за посочен от тях кандидат за лидер на столетницата. По-късно пред bТВ председателят на БСП наля още масло в партийния огън. Нинова призна, че делегат на конгреса е бил шантажиран от банка, от която има отпуснат кредит. Привикали ли го предконгресно и го заплашили, че ако не гласува както те му наредят, ще има проблем с изискуемостта на заема. Лидерката обясни, че няма да казва имена, защото ще постави в риск изнудваните си колеги. Шикалкавенето на червения политик предизвика острия коментар на бившия депутат от БСП Атанас Пъдев, от Стара Загора: „Кои са тези с оказването на натиск? Кои са бизнесмените-купувачи? Кои от БСП /ИБ, широко ръководство и депутати/ са в съдружие с кметове на другите партии? Каква е цената и коя е стоката или услугата за продан? Може да започнат с нашата област- Стара Загора!  Горива, варовици, инертни материали, обществени поръчки, паркове, храни, гори, земи, общинска и държавна собственост, европейски фондове, къщи за гости .....всичко!!! Казвайте имената!!! Има ли договорени и спазарени общини?! От кого? И с кого? Какво правим с приватизацията и приватизираното?  И там ли ще мълчим? Кого крием? Мълчанието и говоренето без конкретни имена не решава проблема!!!  Нинова, кажи имената!!! Подкрепям те в това! Направи го! Нали ще борим паралелната държава! И се моля да не е лъжа, че ако е ..... тогава става страшно!!! Това ще попитам на следващото заседание на НС на БСП!\" Ще добавя, че следва да се проверят и присъдружните в хотелиерския и ресторантьорски бизнес, както и производителите и търговци на електричество.”, казва Пъдев. Той настоява прокуратурата да се самосезира и да разследва думите на Нинова. Той е категоричен, че укриването на данни за извършено престъпление е престъпление също. „Да извадим \"паралелната партия \" на светло и на масата, а не под нея. Сега!”, настоява Пъдев. В партията обаче са раздвоени за думите на Нинова. Много от колегите й смятат, че тя отново си съчинява страшни истории, за да представи като много драматично положението в БСП, а себе си да открои като спасителка.", "date": "2019.06.18", "title": "Ще разследва ли прокуратурата, коя банка и бизнесмени шантажират политици в БСП и дирижират партията?(видео)"}
{"url": "https://www.faktor.bg/bg/articles/merkel-predupredi-rusiya-sanktsiite-shte-badat-vdignati-sled-vazstanovyavane-na-ukrainskiya-suverinitet", "text": "Германският канцлер Ангела Меркел заяви днес, че западните санкции срещу Русия няма да бъдат вдигнати, докато не бъде възстановен украинският суверенитет, предаде Ройтерс. Меркел каза, че тя и президентът на Украйна Володимир Зеленски, който е на посещение в Берлин днес, са обсъдили Минските споразумения: „Докато няма напредък на този фронт, санкциите не може да бъдат вдигни, а санкциите, свързани с Крим, може да бъдат премахнати, само когато Крим бъде върнат на Украйна“. Президентът на Украйна Володимир Зеленски заяви преди това, че при евентуална среща с руския си колега Владимир Путин на първо място ще повдигне въпроса за Донбас и Крим, предаде Интерфакс. „Да започнем с това, че Донбас и Крим са украински“, заяви Зеленски в интервю за германския в. „Билд“ преди днешната си среща в Берлин с канцлерката Ангела Меркел. В отговор говорителят на Кремъл Дмитрий Песков заяви, че по въпроса за Крим „двете страни няма какво да коментират“. „Колкото до Донбас, то, може би, разговор трябва да бъде воден не с Путин, а с жителите на Донбас“, каза Песков. Вчера Зеленски бе в Париж за разговор с френския си колега Еманюел Макрон, който заяви, че може да има нови преговори за конфликта в Източна Украйна. Макрон похвали амбицията на новия украински лидер за прекратяване на конфликта и уточни, че може да има среща в Париж в т.нар нормандски формат – Русия, Украйна, Германия и Франция.", "date": "2019.06.18", "title": "Меркел предупреди Русия: Санкциите ще паднат след възстановяване на украинския суверинитет"}
{"url": "https://www.faktor.bg/bg/articles/kmetat-na-kostenets-obeshtaval-na-obshtinari-po-30-hil-lv-za-da-glasuvat-v-negov-interes", "text": "Кметът на Костенец е обещавал на общински съветници 30 хил. лв., за да гласуват определени решения в негов интерес. Това каза заместник-главният прокурор Иван Гешев по време на брифинг във връзка с разследване срещу кмета на Костенец, предаде Агенция „Фокус“. „Това е поредният случай на добро взаимодействие между службите. Няма да спра да го повтарям, с оглед на това, че българските граждани трябва да знаят, че службите за сигурност, правораздавателната система в лицето на прокуратурата си вършат в повечето случаи добре работата“, каза Гешев.  По думите му това е единственият начин да се отговори на недобросъвестното отношение към прокуратурата и службите и твърденията, че няма никакви резултати от борбата с корупцията.  По думите му в случая с кмета на Костенец става дума за досъдебно производство, което от март е под надзора на Специализираната прокуратура. „Започнало е по информация, подадена от Антикорупционния орган, за данни за корупционно престъпление“, коментира още Гешев и уточни, че в резултат на информацията и анализа ѝ, е образувано досъдебно производство. Заместник-главният прокурор коментира, че в рамките на случая са използвани СРС.  Гешев обясни, че кметът е обещавал сумата от 30 хил. лв. на общински съветници от Общински съвет – Костенец, за да гласуват определени решения, които са в негов интерес. „Това е една интересна ситуация, защото ако позволите да се пошегувам, този кмет дава лош пример на останалите кметове. Обещава вместо да получава“, каза Гешев. „До преди два дена това е основният предмет на разследването“, обясни още Гешев. Той допълни, че в резултат на извършваните действия последните дни предметът на деяние ще бъде разширен. „Единият касае длъжностно присвояване от общинско предприятие, вторият случай безстопанственост“, посочи още Гешев.", "date": "2019.06.18", "title": "Кметът на Костенец обещавал на общинари по 30 хил. лв., за да гласуват в негов интерес"}
{"url": "https://www.faktor.bg/bg/articles/sklyuchvame-sdelka-s-kat-i-plashtame-po-malko", "text": "Нарушителите на пътя ще могат да сключват споразумение с КАТ при по-леки провинения и така да плащат много по-малка глоба - не повече от 80% от минимума на наказанието, съобщава \"Телеграф\". Възможността за съкратено съдебно производство по административен ред е част от мащабни изменения на Закона за административните нарушения и наказания, публикувани за обществено обсъждане.  Освен че нарушителите могат да се споразумяват, ако в 14-дневен срок от връчването на наказателното постановление платят доброволно глоба, ще се възползват и от 20% отстъпка от стойността й. Така, ако шофьор мине 50 км/ч или повече над ограничението в населено място, вместо предвидената глоба от минимум 700 лв., ще плати само 80% от минимума. Поощрението за нарушителите се въвежда като общо правило в закона с цел да се повиши събираемостта на глобите и да се облекчат съдилищата, които сега са затлачени с дела по ЗАНН, признават вносителите.  В момента подобно поощрение се прилага много добре за електронните фишове, издавани по Закона за движение по пътищата, където бонусът е 30% при плащане в 14-дневен срок от връчването на фиша. Аргументите на авторите са, че над 80% се е повишила събираемостта на имуществените санкции с прилагането на отстъпки за нарушителите. За първи път в закона ще се допуска възможност за сключване на споразумение с наказващия орган. То ще може да се сключва при някои условия. Няма да може да се постигне споразумение, ако в едногодишен срок прегрешилият е наказан за същото деяние, ако то съставлява престъпление - например шофиране с над 1,2 промила алкохол.", "date": "2019.06.18", "title": "Сключваме сделка с КАТ и плащаме по-малко"}
{"url": "https://www.faktor.bg/bg/articles/arestuvaha-mishel-platini-v-parizh", "text": "Обновеното пространство при блоковете 92, 93, 94 и 95 в комплекс \"Меден рудник\" е моделът, по който трябва да се благоустроят всички междублокови пространства в Бургас. Това каза при официалното откриване на завършения обект от програмата за създаване на балансирана градска среда кметът Димитър Николов, съобщават от община Бургас.  \"Сега имаме възможност да видим едно прекрасно благоустрояване. Радвам се, че на безопасни настилки децата ще може да прекарват свободното си време, а техните родители и жителите на комплекса ще имат възможност да отдъхват активно. Имаме разработени проекти за още 6 междублокови пространства и в момента проектираме за още 8 пространства, които се намират в \"Славейков\", \"Изгрев\", \"Зорница\" и \"Възраждане\", каза Димитър Николов.  На церемонията присъстваха още зам.-кметът инж. Чанка Коралска, териториалният директор Магдалена Манолова, общински съветници, представители на проектантския екип и изпълнителя на строителните дейности, деца и възпитатели от ДГ \"Надежда\", както и жители на \"Меден рудник\". До месец ще започне реконструкцията на района при улиците \"Мария Луиза\" и \"Климент Охридски\". Там, по желание на хората, Община Бургас е предвидила изграждането на повече паркоместа. Останалата част ще бъде благоустроена, като се предвижда поставянето на повече зеленина за създаването на комфортна среда.  Обновеното пространство в периметъра на блоковете 92 - 95 ще позволи децата и възпитателите от най-голямата детска градина в комплекса - \"Надежда\", да провеждат по-разнообразни занимания.  В междублоковото пространство са изградени две детски площадки, предназначени за възрастови групи от 0 до 3 и от 3 до 12 години, кътове за отдих, тенис маса и игрище за бадминтон. Второстепенни алеи осигуряват бърз достъп от входовете на блоковете до главната алея. Реновирани са стълбите пред жилищните блокове, зелените площи са оформени по стандартите за балансирана градска среда. Поставени са нови пейки, кошчета за отпадъци, енергоефективно парково осветление. Създадени са условия за достъп на хора в неравностойно положение, внедрени са иновативни решения за оползотворяване на дъждовната вода.  Междублоковите пространства са обвързани чрез прокарването на общ маршрут, преминаващ през всяко едно от тях и обединяващ в себе си велоалея, алея за ролери и пешеходна алея. Този маршрут е обвързан със системата от велоалеи, изградена по главните улици около зоната, спирките на градски транспорт и вече обновените зелени пространства. Той се явява оста, по която се развиват основните дейности в пространствата.  Обновяването на междублоковото пространство е извършено по проект \"Осигуряване на балансирана градска среда в ЦГЧ, ж.к Възраждане и ж.р. Меден Рудник\" - етап 1\" е на обща стойност 30 475 379,31 лв. и се финансира по Оперативна програма \"Региони в растеж\" 2014-2020, ДБФП № BG16RFOP001-1.004-0003-C01/04.01.2017.", "date": "2019.06.18", "title": "Димитър Николов откри обновено междублоково пространство в Бургас"}
{"url": "https://www.faktor.bg/bg/articles/cherven-sotsiolog-tezi-s-portfeylite-v-bsp-potanaha-vdan-zemya-nito-duma", "text": "С връщането на Корнелия Нинова на ръководния пост в БСП се наблюдава спиране на опасен деградационен процес в партията. Това каза за сутрешния блок „Добро утро, България“ на Радио „Фокус“ социологът Кънчо Стойчев.   Според него оттеглянето на заявката за оставката на лидера на БСП е крачка напред.   Диалогът е голямото предизвикателство пред Корнелия Нинова, добави той. Социологът коментира мотивите за решението й, които бяха представени на конгреса в неделя.   „Най-голямо впечатление направи пределната откровеност, наричането на нещата с точните им имена. Тя се изправи пред всички, притихна и каза: „Вие искате да продадете БСП, БСП не е за продан. Събирайте си парите и се омитайте.“ Това оказа огромно влияние и мина като буря, като ураган през залата и последва стрес. Нито един от тези с портфейлите не стана да каже дори една дума. Изчезнаха, потънаха вдън земя. Тогава реакция се случва, когато си говори истината”, обясни Кънчо Стойчев.   Той каза още, че въпреки добрите резултати на евроизборите за БСП, левицата не може да помете ГЕРБ. Според него „победата“ на ГЕРБ беше открадната от БСП. Някои от предизборните сондажи на общественото мнение отразяват по-добре ситуацията в България, отколкото самите избори, добави социологът.", "date": "2019.06.18", "title": "Червен социолог: \"Тези с портфейлите\" в БСП потънаха вдън земя, нито дума"}
{"url": "https://www.faktor.bg/bg/articles/api-nyama-propadane-na-severnata-skorostna-tangenta", "text": "Няма пропадане на Северната скоростна тангента и никаква опасност за моста над река Искър. Извършен е оглед на съоръжението и шофьорите трябва да карат спокойно. Агенция „Пътна инфраструктура“ направи това уточнение по повод информации в медиите. За подобряване на кофражните панели под моста на фирмата-изпълнител на обекта е разпоредено да предприеме всичко необходимо. Те изпълняват функцията на оставащ кофраж, не са част от носещата конструкция на съоръжението и нямат никакво предназначение за неговата устойчивост. Всички дейности ще бъдат изпълнени за сметка на строителя.", "date": "2019.06.18", "title": "АПИ: Няма пропадане на Северната скоростна тангента"}
{"url": "https://www.faktor.bg/bg/articles/ivo-prokopiev-kpkompi-se-vazdarzha-da-vleze-v-sada-zashtoto-znae-che-shte-zagubi", "text": "Миналата седмица спецпрокурори влязоха в бизнес център, където се помещава фирма, свързана с бизнесмена и издател Иво Прокопиев. Наблюдаващият прокурор обясни, че акцията е част от разследване, свързано с предприятието \"Каолин\". Пред бТВ самият Иво Прокопиев уточни, че по време на акцията е бил извън България. Той определи действията на прокуратурата като поредната системна репресия и тормоз срещу него.  „Тя използва най-разнообразни, привидно законови средства, за сплашване и налагане на репресия върху мен, фирмите и медиите, които издавам. Търси се единствено негативен ефект за някакво публично назидание и тормоз”, заяви Прокопиев. По думите му става въпрос за „циркаджийско искане” за предоставяне на документи, които са от периода 2000-2001 г. и които са за покупка и продажба на акции. „Целият този период приключва през пролетта на 2013 г. В по-голямата част от него „Каолин” е била публична компания, която се регулира практически като банките. През цялото това време не само сме били под надзор, а сме били интензивно проверявани от данъчните власти и от Комисията за финансов надзор”, поясни бизнесменът.  „В този смисъл цялата драматизация, която сега се създава, е напълно безплодна и ненужна”, допълни той. Прокопиев заяви още, че търсеният ефект е атака срещу репутацията му. По думите му неслучайно заедно с прокуратурата на място са дошли „един определен тип жълти медии” под контрола на ДПС и Делян Пеевски, които са отразили събитията „шумно и кресливо”. „Идеята, че може да има свободно предприемачество, което не е част от корупционния модел, който владее държавата, не им харесва и се опитват по всякакъв начин да докажат, че успех извън обществените поръчки в България не е възможен. Такива са правилата и всеки, който се опитва да играе по нормалния начин, ще бъде наказан и демонстративно атакуван, за да видят другите, че така не трябва”, каза още Иво Прокопиев. Запорирани са акции в част от дружествата, в които имам участие. КПКОНПИ до момента не е предприела нищо за доказване на истината. Въздържа се да влезе в съда, защото знае, че ще загуби. Съдя държавата за незаконните действия на Комисията.", "date": "2019.06.18", "title": "Иво Прокопиев: КПКОНПИ се въздържа да влезе в съда, защото знае, че ще загуби"}
{"url": "https://www.faktor.bg/bg/articles/danail-kirilov-nyakoy-iska-predvaritelno-da-vklyuchi-emil-radev-kato-kandidatura-za-glaven-prokuror", "text": "Припознахме волята на избирателя в проведеня референдум и внесохме и гласувахме намаляване на субсидията на 1 лв. още през 2016 година. Дебатът е поставен на предрешена основа - целта е все ние да излезем виновни. Когато искахме намаляване, никой не ни подкрепи, сега пак сме виновни, че го вкарваме, заяви пред бТВ правосъдният министър Данаил Кирилов за приетия на първо четене законопраект на ГЕРБ. Днес БСП стартира консултации между парламентаните партии колко да е субсидията, управляващите обаче отказаха участие в тях. Дебатът е продължава ли държавата да се ангажира с финансирането на партиите и демокрацията, или всеки се оправя сам. Идеален модел няма, въпросът е нашите избиратели да изразят предпочитания към един от тях, заяви още министър Кирилов. Аз лично като депутат два пъти съм преписвал наше предложение по закона - колебаехме се 0 или 1, призна той, че ГЕРБ също са обмисляли лансираното сега от ДПС предложение. То е за 0 субсидия и американски модел на финансиране. Не виждам вина на финансовия министър, че партиите са получавали 13,20 вместо 11 лв. на спечелен глас на изборите, каза Кирилов. Това е по-скоро математическа, не политическа грушка било, а и моделът работи 10 години. В хипотезата, в която процедурата за избор на нов главен прокурор си следва законът, министърът няма място в нея. Така Кирилов коментира отказа да се възползва от правотото си и той да прави номинация за наследника на Сотир Цацаров. От медии чух името на колегата Емил Радев, отговори министърът на въпрос обсъжда ли се наистина в ГЕРБ такава номинация. На мен не ми е известно, от такъв маниер на говорене ми се струва, че някой иска предварително да го включи и така да отпадне възможността за реално участие. Не може да има политически имена за главен прокурор, каза още Кирилов. (Кандидатът за евродепутат от ГЕРБ Емил Радев беше посочен от лидера на Движение 21 Татяна Дончева като кандидатура на ГЕРБ за наследник на Сотир Цацаров.) Всяка една от другите институции трябва да прояви въздържаност, за да не остане впечатление, че някой иска да я провали, призова правосъдният мнистр всички останали власти, коментирайки по този начин и инициираните от президента консултации. При президента се съгласихме, че каквото и да се прави в съдебната система, трява да е с цел укрепване на доверието и се надявам това да е така. Имаме много примери на умишлено подриване на доверието в системата с конюнктурна цел, защита на някои икономически интереси, прекратяване на процедури по отнемане на имущество, предположи още министърът откъде може да идва желането на определени среди да дискредитират системата. Въпреки огромното желание на една малка група хора да героизират Лозан Панов, предложеният механизъм за контрол на 3-мата големи в правосъдната власт не цели да удари него, заяви Данаил Кирилов. Каузата за отпадане на мониторинга бе приета досега от всички наши евродепутати, беше кауза и на вицепрезидентаката Йотова, докато бе в Брюксел. Залагам себе си за тази кауза, коментира министърът изавлението си, че ще подаде оставка, ако механизмът за наблюдение не отпадне в мандата на тази ЕК, т.е. до есента. На политическо ниво - с председателя на комисията, ние имаме подкрепа и не трябва да пориграваме този шанс, каза още Кирилов. По-самотно е на министерския пост, призна на 3-ия месец, откакто го зае, бившият председател на правната комисия.", "date": "2019.06.18", "title": "Данаил Кирилов: Някой иска да попречи за реално участие на Емил Радев като кандидатура за главен прокурор"}
{"url": "https://www.faktor.bg/bg/articles/voenen-e-zaginal-v-uchenie-na-nato-kray-plovdiv", "text": "Чуждестранен военнослужещ е загинал тази нощ в провеждащото се близо до Пловдив учение на НАТО \"Swift Response 19\". За инцидента край летище “Чешнегирово“ потвърдиха от Министерството на отбраната. Според информация в медиите става въпрос за канадски парашутист, чийто парашут не се е отворил след учебен скок от военен самолет. По непотвърдена информация в пловдивска болница са приети и трима други американски военнослужещи. Учението се проведе в района на село Чешнегирово, община Садово. В него участваха 500 военнослужещи и множество летателни апарати. Въздушно-десантната операция се проведе в реални условия с десант на парашутисти и спускане на техника от въздуха.  \"Swift Response 2019\", ръководено от Командването на Сухопътните сили на САЩ в Европа, е ежегодно въздушно-десантното учение, което ще се проведе на териториите на Република България, Хърватия и Румъния. Приблизително 5600 са всички участници от осем съюзнически държави, като около 1495 от тях са парашутисти.", "date": "2019.06.18", "title": "Военен загина тази нощ в учение на НАТО край Пловдив, има и ранени"}
{"url": "https://www.faktor.bg/bg/articles/petak-13/sekretni-dokumenti-razkrivat-kak-kompaniyata-nalaga-dominatsiyata-na-rusiya-v-afrika", "text": "Русия се стреми да укрепи присъствието си в най-малко 13 страни в Африка, като създава  отношения с местните владетели, форсира военни сделки и формира ново поколение „лидери“ и   разкриват документи. Мисията да се засили влиянието на Русия на континента се ръководи от Евгени Пригожин , бизнесмен от Санкт Петербург, много близък сътрудник на руския президент Владимир Путин. Според докуминетите една от целите е да се елиминира “силната ръка” на САЩ, Великобритания и Франция в бившите им  колонии в региона. Другата - да се подтискат \"прозападните\" бунтове на местните. През 2018 г. специалният съветник на САЩ Робърт Мълър обвини Пригожин, по-известен като готвача на Путин, заради договорите си за кетъринг с Кремъл. Според Мълър фабриката на троловете е провела обширна социална медийна кампания през 2016 г., за да подпомогне избирането на Доналд Тръмп. Частната военна компания \"Вагнер\", свързана с Пригожин, е изпратила наемници във войната в Украйна и Сирия. Документите показват мащабни, свързани с Пригожин,  операции в Африка и амбициите на Москва да превърне региона в стратегически център. Множество фирми, свързани с олигарха, включително Вагнеровци, са познати на служителите като  Нейната дейност се координира от висши служители в руските външни министерства и министерствата на отбраната. През 2000-та година Путин не показва някакъв  интерес към Африка. Наложените през 2014 година санкции на Запада към Русия заради  анексирането на Крим накараха Москва да търси нови геополитически приятели и  възможности за бизнес. Русия има своето военно присъствие и мироопазваща мисия в Централно-африканската република. ЦАР се описва като „стратегически важна” и като „буферна зона между мюсюлманския север и християнския юг”. Това позволява на Москва да се разширява „на територията на целия континент“, а руските компании да правят доходоносни сделки с природни ресурси, разкриват секретните документи. На 24 май Кремъл обяви, че изпраща екип от военни специалисти в Демократична република Конго. Според Дмитрий Песков, говорител на пресцентъра на президента Путин, те ще обслужват и поддържат руското военно оборудване там. Досега Москва е подписала споразумения за военно сътрудничество с около 20 африкански държави. Пет дни по-късно Кремъл заяви, че ще бъде домакин на първата която ще се проведе през октомври в черноморския курорт Сочи. Путин и президентът на Египет Абдел Фатах ал-Сиси ще председателстват високия форум. Очаква се на него да присъстват около 50 африкански лидери. Целта е да се насърчи политическото, икономическото и културното сътрудничество. Изтеклите документи бяха получени от Центъра за досиета, разследващо звено в Лондон. Центърът се финансира от Михаил Ходорковски, руският бизнесмен и отявлен критик на Кремълския режим. Пригожин бе потърсен за коментар. Той винаги е отричал всякакви връзки с фабриката за тролове, а по отношение на Вагнеровци е казвал,  че те не съществуват. Путин пък на свой ред е казвал, че организациите, свързани с Пригожин, не представляват руската държава. Картината от декември 2018 г., видяна от Guardian, показва, че сътрудничеството между “Компанията” и африканските правителства е вече на държавно ниво. Има ясни сигнали за  наличието на военни, политически и икономически връзки, обучение на полицаи, реализация на медийни и хуманитарни проекти, както и изявено „съперничество с Франция”. Ако 5 е най-високото ниво на контакти, то 1 - най-ниското. Според картата Русия е в най-близки отношения с ЦАР, Судан и Мадагаскар - те се намират на пето ниво. В Либия, Зимбабве и Южна Африка те са на четвърто ниво, с Южен Судан на трето, и ДРК, Чад и Замбия на второ. В други документи Уганда, Екваториална Гвинея и Мали се сочат като „страни, в които Русия  планира да работи“. Либия и Етиопия са маркирани като нации „където е възможно сътрудничеството“. Наскоро Кремъл активизира наземните си операции в Либия. Миналия ноември либийският командир Халифа Хафтар пътува до Москва и се среща с министъра на отбраната Сергей Шойгу. По време на разговорите е бил забелязан и Пригожин. А  Египет е описан като „традиционно подкрепящ” режима на Кремъл.", "date": "2019.06.18", "title": "Секретни документи разкриват как „Компанията”  налага доминацията на Русия в Африка"}
{"url": "https://www.faktor.bg/bg/articles/80-ot-starite-zhilishtni-sgradi-sa-bez-gramootvodna-instalatsiya", "text": "80% от старите жилищни сгради са без гръмоотводна инсталация, заяви пред БНР инж. Христомир Иванов – експерт по защита от мълнии в Камарата на инженерите в инвестиционното проектиране. „Съобразно наредбата за мълниезащита, отговорността за изправността на една такава инсталация е на собственика или управителя на съответната сграда. Той е длъжен да контролира и инспектира състоянието на тази гръмоотводна инсталация. … Голяма част от жилищните блокове, когато са строени преди 20-30 години, са имали гръмоотводна инсталация. В момента, в който се е случило така, че се е наложил ремонт на покривната конструкция, дошлата бригада вижда някакви железа върху покрива, хвърлила ги е и така сградата остава без гръмоотводна инсталация. Това са 80% от старите жилищни сгради“, обясни още той. По думите му една добре изградена мълниезащита би струвала от 800 до 1500 лв. Инж. Христомир Иванов обясни как можем да се предпазим: „Когато не можем да се приберем, трябва да застанем с прибрани един до друг крака, свити, клекнали и да не бъдем близо до високи дървета, за да можем да се предпазим. Метални предмети, чадъри, телефони, въдици могат да бъдат нещо като елементарен гръмоотвод, който може да привлече мълнията“.", "date": "2019.06.18", "title": "Гръмоотводите са отговорност на собственика или управителя на съответната сграда"}
{"url": "https://www.faktor.bg/bg/articles/rusiya-dopuska-da-e-imalo-kiberataka-sreshtu-elektricheskata-mrezha", "text": "Русия обяви, че  е „възможно“ електрическата ѝ мрежа да е подложена на кибератака от САЩ,  предаде Би Би Си. Говорителят на Кремъл Дмитрий Песков заяви, че  съобщенията, че американски кибервойници са заложили вируси в електрическата  мрежа са „хипотетично възможни“. <p>Коментарите му бяха направени в отговор на статия в „Ню  Йорк таймс“, която твърди, че военни хакери на САЩ са взели на мушка руски  ТЕЦ-ове.  Информацията предизвика скептицизъм от страна на  експерти и бе отхвърлена от президента Тръмп. В статията си вестникът пише, че американски „код“ е  заложен в много елементи от руската електрическа мрежа и че това е ескалация на  друга дейност за борба с руската дезинформация и хакерски кампании. Песков заяви, че президентът Тръмп е опровергал тези  твърдения и ги е нарекъл „фалшиви новини“. Говорителят на Кремъл допълни: „Ако някой смята, че  правителствени агенции правят това без да информират държавния глава, тогава,  разбира се, това може да сочи, че кибервойна срещу Русия може да е хипотетична  възможност. Той допълни, че жизненоважни сфери от руската  икономика са били подложени на непрекъснати  атаки, но страната е успяла да им се противопостави и щети не са били нанесени. Според „Ню Йорк таймс“ САЩ проучват руските енергийни  системи от 2012 г., но сега са по-заинтересовани от откриването на слабости и  внедряване на вируси.", "date": "2019.06.18", "title": "Русия допуска, че е имало кибератака срещу електрическата ѝ мрежа"}
{"url": "https://www.faktor.bg/bg/articles/novini/balgariya/yane-yanev-vazhat-li-zakonite-za-korneliya-ninova-ili-temida-ya-pokrovitelstva", "text": "Живеем ли в правова държава, важат ли законите за Корнелия Нинова?  Този въпрос задава бившият депутат и лидер на РЗС Яне Янев. Той е изпратил протестно писмо до Висшия съдебен съвет и Инспектората към ВСС. Сигналът му е свързан с практическия отказ от справедливост, демонстриран от Софийски районен съд. През 2016 години Янев завежда дело срещу лидера на БСП Корнелия Нинова, която от парламентарната трибуна го наклеветила, че си е купил съветническото место в кабинета на премиера Бойко Борисов с флашки, папки и т.н. Но вече три години съдия Полина Хаджимаринска отказва да постанови присъда. В продължение на две години магистратът не насрочвал делото, а след като най-накрая било разгледано, вече девети месец няма решение по него, въпреки, че срокът е един месец. Яне Янев смята, че така се обезсмисля  надеждата за справедливост, а гражданите губят доверие в правораздавателната система.", "date": "2019.06.18", "title": "Яне Янев: Важат ли законите за Корнелия Нинова или Темида я покровителства?"}
{"url": "https://www.faktor.bg/bg/articles/puchdemon-i-katalunskite-mu-kolegi-ne-polozhiha-kletva-kato-evrodeputati", "text": "Бившият председател на Федерацията на независимите студентски дружества (ФНСД) в ЮЗУ, заместник-председател на СДС – Благоевград, заместник-председател на НИС на СДС, председател на софийската организация на партията, 3 мандата общински съветник в Столичния общински съвет и председател на „Движение демократично действие” Стефан Иванов напусна официално активната политика и обяви, че вече никога няма да се кандидатира за каквито и да е партийни постове, съобщава Струма. Иванов е сред основателите на движение \"Възход\". На европейските избори коалицията, обединила три десни формации, получи едва 1885 гласа и се нареди на последно място от всички партии, коалиции и независими кандидати. Решението си Иванов взел преди няколко седмици, но решил първо да го обсъди с най-близките си хора и съидейници, преди да го направи достояние на останалите си приятели. “Тези от вас, които ме познават по-отблизо, отлично знаят, че за мен успехът никога не е бил най-важното. Много по-важно беше да съхраня убежденията и душата си и аз знам, че го направих. Няма човек, който да каже, че ме е купил, че ми е наредил какво да правя или че ме е поставял в каквато и да било зависимост. Всичките си решения винаги съм вземал сам – когато успявах, успявах аз и когато се провалях, пак се провалях аз. Никога не вдигнах пръв ръка, никога не предадох, никога не се уплаших да вляза в каквато и да било битка, ако я считам за справедлива, никога не спрях да отстоявам геополитическата ориентация на свободна България. Нечестивците рано или късно ще си получат заслуженото!”, пише Иванов в поста си – равносметка на досегашния живот.", "date": "2019.06.18", "title": "Основател на “Възход” напуска политиката"}
{"url": "https://www.faktor.bg/bg/articles/ictv-rusiya-e-v-tezhka-kriza-zadava-se-maydan-video", "text": "Масови протести избухват един след друг в различни точки на Русия. Те са локални, свързани с местни проблеми, но вече всички разбират кой стои в основата на всеки един проблем. Това, без съмнение, е човекът, който е Стопанин на Кремъл близо 20 години. ала може и да не ги закръгли... Из цяла Русия вече му искат оставката. Защо рейтингът на Путин падна до минимуми и хората в цялата страна се раздвижиха? Задава ли се Майдан в Русия? На този въпрос опитва да отговори телевизионният канал  ICTV. Не спадат градусите на протестни настроения, коментират от там. Един след друг изникват местни протести, заплашващи да възпламенят цялата путинска Руска федерация. Това може да се случи всеки момент.  Изглежда, че сриването на рейтнига на   царя\" е голяма тема за тролене,  но всъщност историята е много по-дълбока, категорични са от телевизията. Руската федерация преживява тежка икономическа и политическа криза, която Кремъл се опитва да   скрие с всички сили зад ... Украйна, Съединените щати , Сирия, Либия. ...  Как стана така, че за кратко време от 140-милионната страна беше направена послушна тълпа?  И как магията е на път да се развали?", "date": "2019.06.18", "title": "ICTV: Русия е в тежка криза. Задава се Майдан (ВИДЕО)"}
{"url": "https://www.faktor.bg/bg/articles/ivan-sotirov-subsidiite-razhdat-plateni-partiyni-naemnitsi", "text": "Политикът Иван Сотиров коментира пред Новини.бг разгорещената дискусия за намаляването на партийната субсидия до 1 лев на глас, гласувана на първо четене в парламента по предложение на премиера Бойко Борисов. Той е председател на сдружение „Достойнство, отговорност, морал” (ДОМ), бивш депутат и районен кмет в София от СДС. Провел е не една и две предизборни кампании, участвал е активно в изграждането на партийни структури. „Опитите да се дискутира и оспорва мнението и волята на над 2,5 милиона българи, гласували на референдум през ноември 2016 г., са срамни. Партиите да се опитват да ревизират волята на избирателите, е меко казано антидемократично. Т.г. имахме вече едни избори и за същите тези партии излязоха да гласуват под 2 млн. избиратели., но пък те са се напънали да оспорват мнението на повечето от гласоподавателите затова субсидията да стане 1 лев на глас. Смятам, че аргументите, които системни играчи като ДПС, БСП вадят срещу волята на народа, са крайно несъстоятелни. Нека да припомним, че до 2001 г. нямаше субсидии за партиите. Така че повечето парламентарно представени формации днес са възникнали в условия без субсидии. Упреците, че без пари от бюджета, организациите ще бъдат податливи към влияния на финансови структури, корпорации и олигарси, са директно самообвинение. Корпоративният модел на финансиране на политическите партии, намесата на крупни олигарси в тях, стана по времето на съществуването на партийните субсидии. Няма да е коректно да твърдя, че точно субсидиите са стимулирали това, но фактите са такива – парите от бюджета за тези структури не възпрепятстваха появата и намесата на крупни бизнесмени в тях. Според мен трябва да се промени схемата за финансиране на политическите партии и тяхното функциониране. Мисленето, че ежегодно на партиите трябва да се дават тлъсти субсидии, за да издържат големи свои структури и апарати, ми напомня за тоталитарни времена отпреди 10 ноември 1989 година. В онези мрачни комунистически години се смяташе, че партията трябва да е масова и с огромен апарат. Проблем е, че партиите днес функционират като БКП преди демокрацията и възпроизвеждат тоталитарния тип на партийно строителство. Във времена на демокрация е по-нормално да имаме електорални организации, изградени от съмишленици, които споделят еднакви идеи и политици с доброволен труд,  а не платени наемници. Защото организациите имат огромни апарати и това обуславя партиен клиентелизъм. Структурите се стараят да обезпечават всичките си „партизани” на хранилки и цялата тази схема е безумно порочна. Субсидията е прикритие и за черните каси на партиите, тя е начин и средство да се препират пари от тях. Реално най-големи разходи парламентарните партии правят за присъствие в медии, те имат привилегировано положение спрямо всички останали структури извън Народното събрание. Регламентът е такъв, представители от малките партии трудно попадат в големите медии. Крайно време е моделът у нас да се промени. В САЩ партиите не получават финансиране от държавния бюджет. Ако на някои техният модел им е далечен, то нека заимстват добри примери от държави на Стария континент. Например във Великобритания има ограничения да се използват частни медии по време на предизборни кампании.Осигурява се равен достъп на кандидатите в обществените медии. Това дава възможност за равнопоставеност на претендентите в надпреварата, а така или иначе държавата дава доста пари за обществените медии”.", "date": "2019.06.18", "title": "Иван Сотиров: Тлъстите субсидии раждат платени партийни наемници"}
{"url": "https://www.faktor.bg/bg/articles/novi-sluchai-na-morbili-sa-registrirani-v-v-pazardzhik-prez-yuni", "text": "Четири нови случая на заболели от морбили са регистрирани в областта за периода 3 – 16 юни, сочи информация на Националния център по обществено здраве и анализи.   С тях броят на заболелите от морбили в областта е 19 за два месеца и една седмица. Регистрирани са и двама заболели от хепатит и марсилска треска, както и 11 с варицела и един със салмонелоза.   Морбили, известно повече като дребна шарка, е инфекциозно заболяване, което се характеризира с обща интоксикация, възпаление на лигавицата на горните дихателни пътища, характерен макуло-папулозен обрив по кожата и усложнения от страна на дихателната система.   Причинява се от РНК-вирус, като инфекцията се разпространява по въздушно-капков път.", "date": "2019.06.18", "title": "Нови случаи на морбили са регистрирани в в Пазарджик през юни"}
{"url": "https://www.faktor.bg/bg/articles/patriotite-otsviriha-ninova-za-razgovor-okolo-subsidiite", "text": "Групата на \"Обединени патриоти\" не уважи поканата на БСП за разговор за размера на партийната субсидия. 10 минути зам.-шефът на червената група Драгомир Стойнев и колегите му Георги Свиленски, Румен Гечев и Филип Попов чакаха депутатите на малкия коалиционен партньор и след това направиха изявление пред медиите. БСП изпрати покана за разговори до всички парламентарни сили след като миналата седмица на първо четене бяха приети промени в закона за бюджета, с които партиите ще получават субсидия от държавата в размер на 1 лев за действително получен глас. От ГЕРБ веднага отказаха поканата с обяснението, че няма да отстъпят от внесеното от правителството предложение. \"Депутатите от ОП нямат собствена воля. Те са просто обикновен придатък на премиера и волята му\", коментира Стойнев провала на разговорите днес. Той определи нежеланието на депутатите от ГЕРБ и ОП да разговарят по темата с БСП като \"срамно признание за подчинената роля на парламента пред изпълнителната власт, което означава неглижиране на конституцията и демокрацията\". Орязването на субсидията Стойнев определи като опит за \"унищожаване на опозицията, промяна на политическата система и показен разстрел на демокрацията\". То е и доказателство, че е в ход пълното овладяване на местната власт и овладяването на минаващия през нея ресурс, коментира той. И обясни, че БСП ще алармира партньорите си за \"пълзящата диктатура с цел отстраняване на тези, които мислят по различен начин\". Депутатите нямат мнение и достойнство, те само натискат копчета и не виждам смисъл от продължаването на този парламент, коментира още Стойнев. БСП ще настоява за удължаване срока между двете четения на закона, както и от 3 юни всички депозити да бъдат върнати в бюджета. Ако те искат нормално състезание, ще ги върнат, коментира Стойнев. Запитан защо БСП прави разговорите, като знае, че няма да има ефект от тях, Стойнев отговори: Хора са умирали, за да има демокрация и ние сме длъжни да се борим до последно. Предстои среща на БСП с ДПС, които не искат орязване на субсидията или ако това се случи, предлагат тя да е нула лева и да се въведе американски тип финансиране на партиите - отворено и прозрачно, с възможност за дарения и от фирми.", "date": "2019.06.18", "title": "\"Патриотите\" отсвириха хората на Нинова за разговор около субсидията"}
{"url": "https://www.faktor.bg/bg/articles/kremal-putin-shte-otgovori-s-pravilnite-frazi-na-dumite-na-zelenski-krim-e-na-ukrayna", "text": "Говорителят на Кремъл Дмитрий Песков изрази увереност, че държавният глава на Руската федерация Владимир Путин ще намери правилните думи за разговор с президента на Украйна Володимир Зеленски, ако двамата проведат среща, предава TACC, цитирана от \"Фокус\". В навечерието на посещението си в Берлин украинският президент Володимир Зеленски даде интервю за германското издание BILD, в което разказа как ще започне разговор с Владимир Путин в случай на среща между двамата президенти. „Да започнем с това, Донбас и Крим принадлежат на Украйна\". Пред журналисти Песков потвърди, че е прочел казаното от Зеленски. „Не се съмнявам, че президентът Путин винаги започва да общува с правилните фрази. В случай, че такава комуникация [със Зеленски] се случи някога, не се съмнявам, че той [президентът на Руската федерация] също ще започне да общува с правилните фрази\", увери Песков.  Русия се противопоставя на стъпките, които може да внесат допълнително напрежение в Близкия изток , заяви още Дмитрий Песков, коментирайки решението на Пентагона да изпрати още 1000 американски военнослужещи в региона. „Чухме за това (намерение) от съобщенията в медиите. Призоваваме всички страни към сдържаност. Предпочитаме да не виждаме подобни стъпки, които може да внесат допълнително напрежение в този и без това неспокоен регион“, заяви той По-рано действащият министър на отбраната на САЩ Патрик Шанахън съобщи, че странатата изпраща допълнителен брой военнослужещи в Близкия изток. Разполагането на около 1000 военнослужещи е за отбранителна цел, с оглед заплахите от страна на Иран, поясни Шанахън.", "date": "2019.06.18", "title": "Кремъл: Владимир Путин ще отговори с правилните фрази на думите на Зеленски \"Крим е на Украйна\""}
{"url": "https://www.faktor.bg/bg/articles/zapochna-sreshtata-mezhdu-bsp-i-dps-za-razmera-na-partiynata-subsidiya", "text": "Започна срещата между БСП и ДПС за размера на партийната субсидия, предаде Агенция „Фокус“.   Разговорите се провеждат в зала „Запад“ на Народното събрание.   От страна на БСП в нея участват заместник-председателите на парламентарната група Драгомир Стойнев, Георги Свиленски, секретарят Филип Попов и народният представител проф. Румен Гечев. От страна на ДПС в залата са зам.-председателят на парламентарната група Йордан Цонев и народният представител Велислава Кръстева.", "date": "2019.06.18", "title": "Започна срещата между БСП и ДПС за размера на партийната субсидия"}
{"url": "https://www.faktor.bg/bg/articles/haralambi-anchev-predlozhenieto-na-danail-kirilov-za-trimata-golemi-e-neadekvatno", "text": "Предложението на Данаил Кирилов за тримата големи е неадекватно, заяви пред БНР Хараламби Анчев, министър на правосъдието в служебния кабинет на Стефан Софиянски.", "date": "2019.06.18", "title": "Хараламби Анчев: Предложението на Данаил Кирилов за тримата големи е неадекватно"}
{"url": "https://www.faktor.bg/bg/articles/pri-shirok-front-na-turbulentsiya-samoletat-tryabva-da-bade-otklonen-ot-traseto", "text": "Лоша кординация между ръководител полети и екипажа е най-вероятната причина за силната турбуленция на полет с български самолет между Прищина и Базел. Според авиоексперти пилотите могат да прогнозират подобни явления, но трябва да получават навременна и актуална информация, за да планират заобикаляне на облака или отмяна на маршрута. Собственикът на авиокомпанията призна в ефира на NOVA, че има пострадали хора. „В случая екипажът ми е действал така, както трябва да се действа. Турбуленция има дори в чисто и ясно време”, заяви Валтер Колев - собственикът на самолета, който в понеделник претърпя инцидент. „Има една жена с ударена вежда и един човек, който се е оплакал, че го боли вратът. Моят командир, който е там, лично е минал през всички пътници и се е уверил, че всички, освен тези двамата са здрави, но все пак е извикал медицински екип”, каза още той. „Откачени седалки няма, такова нещо в авиацията няма. Тази ситуация ми се е случвала десетки пъти. Имало е паднала количка. Тя е малка, сгъваема, около 300 гр”, обясни Колев. „Попадането в турбуленция е често срещана ситуация при пътуване със самолет, но не толкова често се случва по този начин. Нашите изисквания са много строги – пътникът от излитане до кацане не трябва да усеща нищо, а не да повръща по време на полет”. Това коментира от своя страна специалистът по самолетни инциденти Ангел Борисов. „Зоните, които са с турбуленция, не се появяват внезапно. Ръководител въздушно движение следи по трасето самолетите, които са прелитали преди това и уведомява следващите екипажи за налична турбуленция, особено когато говорим за гръмотевична деятелност”, обясни още Ангел Борисов. По думите му решението за заобикаляне на тези облаци се взима от командира на екипажа с уведомление на ръководител полети, че той се отклонява от трасето. „Това отклонение е различно в зависимост от бурята. Ако имаме локално петно, може да се заобиколи с 10-20 км. Но когато има широк фронт, какъвто най-вероятно имаме в този случай, той може да се отклони и на 100 км”, каза още Борисов. „В случая синхронът между ръководител полети и екипажа не е осъществен нормално. Възможно е и екипажът да не е получил такава информация, ако преди това не са прелитали по това трасе други самолети”, коментира Ангел Борисов. Според него е учудващо и откачването на няколко седалки. „Това говори, че при монтажа им те не са фиксирани както трябва. По принцип те би трябвало да са фиксирани така, че откачането им да е невъзможно”, каза Борисов. Турбуленцията е едно нормално явление, което се среща почти при всеки полет. Има случаи, в които тя е доста по-сериозна и силна. Първото нещо, което се прави в такъв случай, е да светнат лампите за предпазните колани, което дава информация на пътниците да затегнат своите колани, като след това се проверява дали всеки от пасажерите е със закопчан колан. Ако пътниците обаче не са информирани, те може да са на пътеката или в тоалетната. Тогава трябва възможно най-бързо да отидат до първото свободно място, да седнат и да закопчаят коланите.", "date": "2019.06.18", "title": "Специалист по авиоинциденти: Българският самолет е трябвало да бъде отклонен от трасето"}
{"url": "https://www.faktor.bg/bg/articles/nishto-ne-e-mozhelo-da-se-napravi-za-udareniya-ot-malniya-mazh-v-sofiya", "text": "Удареният от мълния мъж в София е бил в изключително тежко състояние. Това заяви говорителят на Спешна помощ Катя Сунгарска пред БНТ. Припомняме, инцидентът стана снощи малко след 20.00 часа. 47-годишният мъж почина, след като беше ударен от мълния, докато разхождал кучето си в столичния квартал \"Люлин\". Въпреки че линейката е пристигнала на мястото за 8 минути и по най-бързия начин е транспортирала пострадалия в \"Пирогов\", той все пак е починал. През целия път на транспортирането са извършвани реанимационни действия, но буквално преди вратите на \"Пирогов\" е издъхнал, обясни Сунгарска и заключи, че явно ударът е бил изключително тежък. Сунгарска заяви, че това е вторият подобен инцидент за два дни. В неделя 38-годишен мъж, който е ловил риба в язовир \"Искър\", също е бил ударен от мълния, докато е вадел лодката си на брега. Той е загинал на място.", "date": "2019.06.18", "title": "Нищо не е можело да се направи за ударения от мълния мъж в София"}
{"url": "https://www.faktor.bg/bg/articles/ekspert-nito-edna-ot-sgradite-v-rayon-lyulin-po-vreme-na-malniyata-e-nyamala-zashtita", "text": "След трагичния инцидент, при който мълния уби мъж в столичния квартал „Люлин”, се повдига въпросът пазят ли ни гръмоотводите върху сградите. Експертът по мълниезащита Радослав Калчев разкри в \"Здравей, България\" по Нова телевизия каква е причината за смъртта на разхождащия кучето си столичанин. \"Нито една от сградите в района на инцидента няма действаща мълниезащита. Най-вероятно, когато е бил построен блокът, е имало такава. През годините обаче се правят ремонти и част от тези мълниезащитни системи са унищожени. Липсва контрол, процесът е оставен на доизживяване”, посочи експертът. .„Няма как да разчитаме на това съседните сгради да ни защитят при гръмотевична буря. Трябва да сме на закрито. Нямаме работа навън\", добави той. Той допълни, че по време на гръмотевична дейност е важно човек да стои далеч от дървета и стълбове, както и от метални предмети. „Не трябва да отваряме чадър. Краката трябва да са прибрани, защото мълнията се разпространява по земната повърхност. Максимално бързо трябва да се евакуираме към закрити места, за да не се озовем под въздействието на мълниите.”, каза още Радослав Калчев.", "date": "2019.06.18", "title": "Експерт с ужасяващо разкритие: Нито една от сградите в района на трагедията няма гръмоотвод"}
{"url": "https://www.faktor.bg/bg/articles/gramotevichni-buri-i-opasnost-ot-gradushki-sledobed", "text": "Очакваме денят да започне с повече слънце сутринта, но да е буреносен в следобедните часове и привечер. Преваляванията ще са краткотрайни, но на места интензивни. Ще има гръмотевични бури, продължава да е в сила и опасността от градушки. Валежите ще са по-чести и по-интензивни в северната половина на страната и непосредствено по южните склонове на Стара планина. Температурите – между 28 и 33 градуса. Около Черноморието днес ще е слънчево и горещо с температури на въздуха между 28 и 30 градуса, а на водата – 24 градуса. Следобед ще се заоблачи  по северната част на крайбрежието, но валежи са малко вероятни. До сряда страната ни попада в гранична зона между по-топъл и по-хладен въздух, което създава условия за неустойчиво време. И в сряда следобед ще има валежи с гръмотевични бури. По-чести и интензивни ще са явленията в западната половина на страната. От четвъртък времето ще се стабилизира – температурите през почивните дни ще са около 36-37 градуса, а валежите ще са на изолирани места в следобедните часове. 115 хиляди светкавици са били регистрирани през последното денонощие на Балканския полуостров. Поне 20 хиляди от тях са на наша територия. Активността на мълниите се движи от североизток на югозапад с нахлуването на по-хладен въздух, обхващайки почти цяла Северна и Западна България. Очаква се това да се повтори и през днешния ден.", "date": "2019.06.18", "title": "Гръмотевични бури и опасност от градушки следобед"}
{"url": "https://www.faktor.bg/bg/articles/der-standard-zelenski-obikalya-es-za-investitsii-v-donbas-shte-go-pravi-vitrina", "text": "Новият държавен глава на Украйна Володимир Зеленски е на обиколка в Европа, а конкретно от Франция и Германия той ще търси подкрепа за плана му за Донбас, пише австрийският национален ежедневник Der Standard. Наскоро Зеленски се срещна с представители на малки и средни предприятия в засегнатия от конфликта регион, на които обеща инвестиции в инфраструктурата на Донбас. Подобни инвестиции са крайно необходими, така че идеята сама по себе си е правилна, коментират от редакцията.  Изграждането на пътищата, възобновяването на енергийните доставки, но също така на радио- и интернет връзките биха могли да се превърнат в двигател на болезнената икономика в Донбас, създавайки работни места в разкъсвания от войната регион, което ще допринесе и за проблема с изселването на населението му. И по този начин контролирана от Киев част на Донбас ще се превърне в един вид витрина.  В началото на юни Зеленски искаше да възложи на украинските олигарси тази задача. Но и други страни трябва да помогнат. „Скоро ще има инвестиции в Донбас, говоря за това с всички чуждестранни инвеститори\", обяви Зеленски от Мариупол. Конкретните проекти и цифри обаче не бяха споменати от украинския президент.", "date": "2019.06.18", "title": "Der Standard: Зеленски търси от ЕС инвестиции за Донбас, ще го прави витрина"}
{"url": "https://www.faktor.bg/bg/articles/angelkova-izumyava-nevyarno-tvardenie-e-che-chernomorieto-se-prezastroyava", "text": "Невярно твърдение е, че Черноморието се презастроява.  Това заяви в студиото на Нова тв министърът на туризма Николина Ангелкова в отговор на въпрос за опасения на протестиращите срещу забраната за диво къмпингуване, че дивите места са апетитни за строеж на хотели-гиганти. В закона ясно е записано, че се забранява всякакво строителство върху дюни и съответно да се видят параметрите, които са силно  ограничени за зона А и Зона Б. Навсякъде по света има различни места за почивка и хората си избират. Ние постоянно правим анализи, за да можем да профилираме нашата услуга. България е позната като дестинация ,която предлага качество на добра цена. Имаме ръст и 27 милиона реализирани нощувки. Правим много за привличане на повече туристи към България, коментира министърът. Безкомпромисни ще бъдем към всички концесионери по плажовете, които допускат нарушения. Това коментира в студиото на Нова тв министърът на туризма Николина Ангелкова. Задължително трябва да има осигурен безпроблемен свободен пешеходен достъп до плажовете, те да се поддържат и почистват. Имаме 80 плажа под наем и 60 са отдадени на концесия. Безкомпромисни сме към всички нарушения и своеволия на плажа, посочи министърът. Имаме телефони за сигнали и нередности, както и нередности. Цяло лято нашите мобилни екипи са по плажовете, посочи тя. Сега установихме, че често туроператорите не поставят на видно място копие на застраховката си, за да може хората сами да си направят проверка и да с и преценят риска, допълни Ангелкова. В промените в закона за туризма сме заложили изисквания спрямо външния вид на всички постройки, зелени площи, всички елементи от облика на плажовете и курортите, посочи тя. Навсякъде по света има различни места за почивка и хората си избират. Ние постоянно правим анализи, за да можем да профилираме нашата услуга. България е позната като дестинация ,която предлага качество на добра цена. Имаме ръст и 27 милиона реализирани нощувки. Правим много за привличане на повече туристи към България, коментира министърът. Прочети повече в Blitz.bg:  Безкомпромисни ще е бъдем към всички концесионери по плажовете, които допускат нарушения. Това коментира  Задължително трябва да има осигурен безпроблемен свободен пешеходен достъп до плажовете, те да се поддържат и почистват. Имаме 80 плажа под наем и 60 са отдадени на концесия. Безкомпромисни сме към всички нарушения и своеволия на плажа, посочи министърът. Имаме телефони за сигнали и нередности, както и нередности. Цяло лято нашите мобилни екипи са по плажовете, посочи тя. Сега установихме, че често туроператорите не поставят на видно място копие на застраховката си, за да може хората сами да си направят проверка и да с и преценят риска, допълни Ангелкова. В промените в закона за туризма сме заложили изисквания спрямо външния вид на всички постройки, зелени площи, всички елементи от облика на плажовете и курортите, посочи тя.", "date": "2019.06.18", "title": "Ангелкова изумява: Невярно твърдение е, че Черноморието се презастроява"}
{"url": "https://www.faktor.bg/bg/articles/sobstvenikat-na-raztreseniya-balgarski-samolet-tazi-situatsiya-mi-se-sluchila-desetki-pati", "text": "Още след кацането говорих с екипажа. С медицинско лице ми се обадиха от там. Пилотите са тези, които решават във въздуха и менажират полетите\". Това заяви в \"Здравей, България\" на Нова тeлевизия Валтер Колев, собственик на авиокомпания ALK Airlines.  \"В случая екипажът ми е действал така, както е трябвало. Това им е рутинно действие. Има двама човека, които са ранени. Откачени седалки няма. Досега не съм чувал в авиацията такова нещо. Това са пълни глупости.  Тази ситуация ми се случила десетки пъти. Командирът, който е там е минал през всички пътници и се е уверил, че са били здрави. От уплахата е викнал медицински екип\", заяви Колев. \"Това с рязкото пропадане на самолета са потоци - низходящи и възходящи. Това не може да се предвиди. Пилотите имат радари, ако има турбуленция ние знаем. В тази зона е имало много слаба турбуленция. Не е имало и гръмотевична буря, а облаци. На радара някои от облаците не се виждат дори.  Няма никакъв проблем с времето в случая. Пътниците са попитали командира ще има ли застраховки и тогава няколко човека са скочили да им дават бележки от медиците\", коментира още собственикът на ALK Airlines.", "date": "2019.06.18", "title": "Собственикът на \"пропадналия\" български самолет: Тази ситуация ми се e случвала десетки пъти"}
{"url": "https://www.faktor.bg/bg/articles/proveryavat-se-kashti-za-tashti-i-sled-petgodishniya-srok", "text": "По заповед на министъра на земеделието Десислава Танева започна проверка на къщите за гости, финансиране по програмата за селските райони, за които 5-годишният срок не е изтекъл. Това са 746 проекта, като под наблюдение са 288. Общата субсидия от ЕС е 82 млн. лева. Зам.-директорът на ДФ „Земеделие“ Калоян Костадинов каза пред БНР, че експерти от фонда са констатирали 6 нарушения при проверките на къщите за гости, финансирани по програмата в периода 2007-2013 година. „При проверката на къщата във Велинград в събота констатирахме, че бизнес-планът се изпълнява с голямо разминаване. Връзката с кмета на града е, че собствениците са близки познати с него. За нас по принцип е притеснителна връзката между бенефициента и хората, които са одобрявали проектите. В случая с Велинград няма такава връзка“, каза Костадинов в предаването „Преди всички“ на програма „Хоризонт“. При установени нарушения санкциите са 100% връщане на субсидията. „Изпълняващият длъжността директор на ДФ \"Земеделие\" трябва да издаде нова методика за налагането. Това не е свързано с констатацията на нарушенията. Новата методика само ще конкретизира размера на санкциите“. Калоян Костадинов посочи, че няма пречка да бъдат проверявани и къщите, които вече са извън петгодишния срок за това дали са функционирали по предназначение по време на него. „Разликата е, че не можем да ги санкционираме, а трябва да информираме компетентните органи (прокуратурата) за последващи действия.“ За 9 къщи за гости има специални сигнали за нарушения и те се проверяват от ръководството на ДФ „Земеделие“, се разбра още от разговора с Калоян Костадинов. ", "date": "2019.06.18", "title": "Проверяват се \"къщи за тъщи\" и след петгодишния срок"}
{"url": "https://www.faktor.bg/bg/articles/parvite-diplomati-na-es-zapochvat-dramatichna-sreshta-za-pregovorite-za-chlenstvo-na-severna-makedoniya-i-albaniya", "text": "Министрите от 28-те държави-членки на Европейския съюз се срещат в Люксембург, за да обсъдят започването на официални преговори за членство на Северна Македония и Албания, година след като Франция и Нидерландия блокираха процеса с настояване за повече реформи в двете страни, припомня Reuters, цитирана от \"Фокус\". Северна Македония подписа споразумение с Гърция, което сложи край на десетилетия спор за името и накара десетина държави-членки на ЕС да призоват публично за поощряване на Скопие. Залог е авторитетът на ЕС и готовността на Блока да действа срещу нарастващо влияние на Русия и други чуждестранни сили в региона, белязан от войните от 90-те години на миналия век, водени по религиозни и етнически линии. Но дипломатите на страните-членки, които подготвят днешната среща, не успяха да постигнат споразумение за съвместна декларация. За приемането й е необходима единодушна подкрепа от всички държави-членки на Общността.  „Налице е огромно несъгласие и не е сигурно, че министрите ще могат да постигнат споразумение\", заяви дипломат от Брюксел. Различия има дори по ключово положение, което уточнява, че разширяването ще зависи и от способността на ЕС да се реформира и ефективно да интегрира нови членове. Последният - но все още спорен - проект, представен пред агенцията, отлага всяко решение за Северна Македония и Албания до октомври, след като въпросът бъде разгледан в германския парламент.", "date": "2019.06.18", "title": "Първите дипломати на ЕС започват драматична среща за преговорите със Северна Македония и Албания"}
{"url": "https://www.faktor.bg/bg/articles/angel-naydenov-f-16-sa-dobar-variant-za-balgarskata-armiya", "text": "За мен изборът на Ф-16 е добър и трябва да постигнем приемлива за България цена, каза пред БНР бившият военен министър Ангел Найденов. По думите му силните аргументи на страната ни са желанието да бъдем съвместима и надеждна страна-членка на НАТО, както и намерението да купим именно тези изтребители. „2 млрд. е добра цена, зависи какво искаш да купиш. За 8-те изтребителя очевидно е по-висока от разрешеното от НС, но се включва в разрешеното от парламента отклонение“, каза още Найденов. Според него плюс в преговорите със САЩ е и заявлението на министъра на финансите, че може да платим цялата сума наведнъж. „Четири от параметрите са обект на преговори - цената, начина на плащане, индустриално сътрудничество и сроковете на доставка“, отбеляза Найденов. По думите на бившия военен министър има вариант и да се пробва програмата за подпомагане на страните-членки на Алианса, които искат да модернизират и подменят наличната си техника. Това предвижда част от самолетите да бъдат безплатни, но Найденов няма информация за разговори в тази посока. Първите 6 самолета трябва да бъдат доставени в първите 36 месеца от сключване на сделката, смята Ангел Найденов. Така програмата за обучение на летците също ще бъде в синхрон с придобиването на новата техника.", "date": "2019.06.18", "title": "Ангел Найденов: 2 млрд. за Ф-16 е добра цена, зависи какво искаш да купиш"}
{"url": "https://www.faktor.bg/bg/articles/partiyata-na-putin-ne-smee-da-izdigne-kandidati-za-obshtinskiya-savet-na-moskva-strahuva-se-ot-katastrofa-video", "text": "Партията на президента Владимир Путин \"Единна Русия\"  не смее да издигне кандидати за Общинския съвет на Москва. Страхува се от тотален провал, твърди Радио \"Свобода\". Тя не излъчи нито един и ще подкрепи само независими кандидати.  \"Най-влиятелната партия\" в Русия се докара до такова състояние, че всяка връзка с нея е катастрофа за вашата политическа кариера\", предупреждават от Радиото. \"Единоросите\" се страхуват от тотален провал, това е безспорно, смятат анализаторите. \"Еколозите съобщават, че в последно време даже белите мечки в Арктика всячески се стремят да променят цвета си, защото се сблъскват с насмешка от страна на тюлените\", шегуват се от медията, правейки алюзия с емблемата на президентската партия.  \"Единна Русия\" няма ли да има представители в Московската дума, ще има обезателно...\", но маскирани като независими...", "date": "2019.06.18", "title": "Партията на Путин не смее да издигне кандидати за Общинския съвет на Москва, страхува се от тотален провал (ВИДЕО)"}
{"url": "https://www.faktor.bg/bg/articles/zelenski-v-berlin-shte-kazhe-na-vladimir-putin-krim-prinadlezhi-na-ukrayna", "text": "Новият държавен глава на Украйна Володимир Зеленски пристига на посещение в Германия. Преди първата си официална среща с канцлера на ФРГ Ангела Меркел той даде интервю за вестник BILD, в което увери, че когато има възможност, ще каже на Владимир Путин: „Крим принадлежи на Украйна“.  Освен за Кримския полуостров, Зеленски разговаря с редакцията на изданието за възможното членство на Украйна в НАТО и Европейския съюз. Той увери, че Киев се стреми да укрепи отношенията с двете организации, както и с Международния валутен фонд, както и че се надява на подкрепата на Запада за осъществяване на структурни реформи в странатта.  „Сега най-важната ни цел е да разширим добрите отношения с МВФ, ЕС и НАТО. Нашите икономически приоритети са укрепване на правовата държава, валутна либерализация, приватизация, поземлена реформа, данъчно управление, намаляване на административната тежест за компаниите и създаване на условия за малкия и средния бизнес\", поясни новият украински президент. Зеленски отбеляза, че разчита на подкрепата на канцлера Ангела Меркел, която той определи като „силна личност\" с огромен опит. „Украинците се надяват, че Ангела Меркел, като човек с глобално влияние, ще помогне на страната ми да преодолее предизвикателствата, пред които сме изправени\", призна президентът. В същото време той припомни, че Киев възприема „Северен поток-2“ като заплаха, тъй като – съгласно думите му – проектът представлява заплаха за енергийната сигурност на Украйна и Европа. Президентът също така потвърди ангажимента на Украйна за сближаване с НАТО. „Като първа стъпка бих искал да въведа стандартите на НАТО в украинските въоръжени сили и в нашия сектор за сигурност. Украйна вече е надежден партньор на НАТО и в бъдеще можем да станем надежден член на съюза\", заяви Зеленски. Той изрази надежда, че ще види Украйна „в етапа на развитие, когато ще се счита за равнопоставен член на ЕС. Ще направим всичко, за да постигнем тази цел\", категоричен бе украинският лидер. Програмата на Зеленски в Германия включва преговори с президента Франк-Валтер Щайнмайер, канцлера Ангела Меркел и среща с представители на германската бизнес общност.", "date": "2019.06.18", "title": "Зеленски в Берлин: Ще каже на Владимир Путин: „Крим принадлежи на Украйна“"}
{"url": "https://www.faktor.bg/bg/articles/bsp-zapochva-konsultatsii-za-partiynite-subsidii", "text": "Партийната субсидия отново на дневен ред за депутатите. БСП започва политически консултации в парламента с ДПС и „Обединени патриоти”. Очаква се по време на разговорите да се направят разчети, а на по-късен етап левицата да излезе с нейно предложение - с колко да бъде намалена партийната субсидия. Припомняме ви, че миналата седмица, на първо четене, депутатите приеха предложението на ГЕРБ субсидията на партиите да бъде намалена от 11 лв. на 1 лев за спечелен глас. В същото време от ДПС излязоха със свое контрапредложение - нула лв. държавни пари, по американския модел, с възможност за финансиране на партиите отвън. От юридически и физически лица.", "date": "2019.06.18", "title": "БСП започва политически консултации за субсидиите"}
{"url": "https://www.faktor.bg/bg/articles/kiril-dobrev-iznenadvat-me-po-starite-aparatchitsi-kolegi-na-moya-bashta-koito-ne-razbraha-che-bsp-se-promeni", "text": "Всъщност моите другари, които искаха главата на Нинова сега, разказваха този сценарий по медиите. Не им се сърдя. Те толкова си могат. Тоза заяви зам. председателят на БСП Кирил Добрев в интервю за \"24 часа\" в отговор на въпрос дали е  очаквал конгресът да се развие така, като му напомнят предвижданията за сценарий на \"Позитано\" с агитки, които ще молят Нинова да остане, за да спаси БСП от хаос. Не използвам овехтели практики, които дават временен и повърхностен ефект. Изненадват ме обаче по-старите апаратчици, колеги на моя баща, които не си направиха труда да разберат, че за тези години партията се промени. Няма как с черно-бял филм да впечатлиш аудитория, която отдавна гледа 3D филми. Между другото, с жаждата си за медийни изяви и партийна власт те така мотивираха структурите, че свършиха и моята работа... Знаете ли какъв е проблемът - някои от менторите в партията ги слушаме вече 30 г. Те се появяват, когато има пожар, но никога, когато трябва да се гаси.  Истината е, че Нинова тепърва ще търпи щети по собствения си имидж и това е нейната лична цена, която ще плати, за да не хвърли партията в хаос. Нямам съмнение, че оттеглянето на оставката ѝ беше най-разумното за нашите членове, но това трудно може да се разбере извън партията. Да, има оставка, после няма, но да видим какво се случи между подаването и оттеглянето. Такъв алъш-вериш с натиск и влияние не съм виждал върху делегати и организации досега. Тези хора не заслужават това, а в същото време се оказва, че на практика “ние отгоре с нашите решения” сме им го причинили. Не само че сме виновни, но и нямахме механизми да го спрем, защото се прави от “другари”, обяснява той.", "date": "2019.06.18", "title": "Кирил Добрев:  Изненадват ме по-старите апаратчици, колеги на моя баща, които не разбраха, че БСП се промени"}
{"url": "https://www.faktor.bg/bg/articles/washington-examiner-rusiya-a-vse-po-paranoichna-za-hiperzvukovite-raketi-hvarli-uchenite-v-zatvora", "text": "Докато Русия върви към разполагане на хиперзвукови ракети, тя става все по-параноична да не изтекат тайните на видни руски учени, пише американското издание Washington Examiner в материал, представен от агенция \"Фокус\" без редакторска намеса. „Хиперзвукова“ означава скорост, по-голяма от 5 Маха (пет пъти скоростта на звука). Наскоро разработените руски ракети са балистични с въздушно базиране, ядрените Мах-8 „Циркон“ и Мах-10 „Кинжал“, предназначени за борба със самолетоносачи, както и Мах-27 „Авангард“ – маневриращи носачи, които се отделят от междуконтинентална балистична ракета и могат да пренасят два мегатона ядрен заряд. Високата скорост и маневреност на хиперзвуковите ракети намаляват ефективността на контрамерките. Докато се движи във въздуха със скоростта на метеор, хиперзвуковата ракета е обградена от огнено кълбо. Такова огнено кълбо придружава всяко повторно въвеждане на космически кораб в земната атмосфера. Това може да застраши целостта на космическия кораб и да наруши електронните му комуникации. (Спомняте ли си филма „Аполо 13“?) Ракетните учени изучават този феномен още от зората на космическите изследвания. Направеният напредък е подобрил представянето по време на пускане и слизане, но също така е отворил кутията на Пандора с управляеми свръхзвукови ракети. Руски учени, които проведоха това изследване в сътрудничество със западните си колеги, сега са обвинени в предателство. През юли 2018 г. ФСБ (Руската федерална служба за сигурност) арестува Виктор Кудрявцев, водещ руски изследовател за моделиране на въздушния поток около ракети по време на изстрелване и повторно въвеждане в атмосферата. Кудрявцев е работил в руския ракетно-строителен институт ЦНИИМАШ в продължение на 48 години, издигайки се от инженер до заместник-директор на Центъра за топлообмен и аерогазова динамика. От 2011 г. до 2013 г. Кудрявцев управляваше от името на ЦНИИМАШ съвместен проект, координиран от Института по флуидна динамика на Фон Карман в Белгия. Включени бяха и Германският аерокосмически център и две други руски научноизследователски институции. Това е част от нарастващото научно сътрудничество на Русия със Запада, което завърши с руската окупация на Крим през 2014 година. Кудрявцев е обвинен в разкриване на държавни тайни на учени от Фон Карман по време на посещенията му в белгийския институт. По време на ареста си той не е имал разрешение да работи с чувствителни данни от 20 години. Той е държан в затвора Лефортово в Москва още от ареста му. На 75 години страда от диабет и сърдечно заболяване. През май 2019 г. той бе за кратко хоспитализиран в отговор на заповедта на Европейския съд по правата на човека. Досега следствието, водено от лейтенант-полковника Александър Чабан от името на ФСБ, не е предстаявило никакви доказателства за престъпления, извършени от Кудрявцев. След месеци разпити никой от колегите на Кудрявцев в ЦНИИМАШ не се съгласи да свидетелства срещу него. Чабан е оказал натиск върху Кудрявцев да свидетелства срещу бившия си ученик и директор на HEAD Роман Ковалев в замяна на освобождаването му от затвора. Той отказа. На 5 юни 2019 г. ФСБ нахлува в апартамента на Ковалев край Москва, където той живее със съпругата си. Те също така претърсиха вилата на Ковалев за доказателства за връзки с НАТО. След като не намериха нищо интересно, те конфискуваха всички електронни устройства, принадлежащи на двойката. 56-годишният Ковалев е обвинен в държавна измяна и заведен в затвора в Лефортово. В този прочут московски затвор сега са двама от най-големите руски учени. Ковалев несъмнено ще бъде подложен на натиск да свидетелства срещу бившия си наставник в замяна на свобода. Следващия месец се отбелязва една година, откакто Кудрявцев влезе в Лефортово. Той е уважаван учен и е получил многобройни награди от Руската федерация и космическа индустрия и споделя килия с площ от 20 кв. метра с политически затворник, който е лъжливо обвинен в палеж. В четвъртък му е позволено да вземе 15-минутен душ. Той има право да говори със семейството си веднъж месечно и да се среща с адвоката си на всеки две седмици. Русия счита един ден предсъдебно задържане като един и половина дни за бъдещ затвор. През април 2019 г. Кудрявцев е посетен в затвора от Дуня Миятович, комисар по правата на човека на Съвета на Европа. Защитата му е изградена от известния руски адвокат по правата на човека Иван Павлов. Но надеждите са малки; ловът на шпиони също носи награди. ФСБ, подобно на своя предшественик на КГБ, рядко допуска грешки. Превод и редакция:", "date": "2019.06.18", "title": "Washington Examiner: Русия става все по-параноична за хиперзвуковите ракети, хвърли учените в затвора"}
