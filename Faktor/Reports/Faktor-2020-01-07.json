{"url": "https://faktor.bg/bg/articles/velikobritaniya-izteglya-sluzhitelite-ot-posolstvata-si-v-iran-i-irak", "text": "Великобритания е намалила състава на служителите в посолствата си в Иран и Ирак до минималния му размер след заплахите за сигурността на дипломатите, след увеличаването на напрежението между Вашингтон и Техеран, в следствие от ликвидирането на командира от спецчастите „Кудс“ Касем Сюлеймани, убит във въздушен удар, извършен от военновъздушните сили на САЩ, предава Sky News. Изтеглянето на британските дипломати от двете страни е превантивна мярка, и не е продиктувано от конкретна заплаха за живота им, според източници във външното министерство на Обединеното кралство. Посланиците на страната в Иран и Ирак все пак ще останат в Багдад и Техеран. Говорител на външното министерство заяви, че „сигурността и безопасността на нашите служители е от основна важност“. Той все пак уточни, че посолствата ще продължат да работят.", "date": "2020.01.07", "title": "Великобритания изтегля служителите от посолствата си в Иран и Ирак"}
{"url": "https://faktor.bg/bg/articles/novini-svyat-dimat-ot-pozharite-v-avstraliya-dostigna-yuzhna-amerika", "text": "Димът от горските пожари в Австралия достигна въздушното пространство на Чили и Аржентина, след като измина 12 000 км над Тихия океан, съобщи чилийската метеорологична служба, цитирана от Франс прес и ТАСС. Експертите показват спътникова снимка на облаците дим, донесени от въздушните потоци до Южна Америка. Мащабни горски пожари избухнаха по източното крайбрежие на Австралия в средата на октомври миналата година. Към момента огнената стихия е обхванала значителни територии в югоизточната част на континента в щатите Нови Южен Уелс и Виктория. Няколко района по южното крайбрежие са затворени за туристи, а на жителите им е препоръчано бързо да се евакуират. Пожарите унищожиха над 6,5 милиона хектара гори, около 2000 жилища и около 3000 административни и стопански постройки. От февруари миналата година досега пожарите взеха 25 жертви, сред които трима пожарникари.", "date": "2020.01.07", "title": "Димът от пожарите в Австралия достигна Южна Америка"}
{"url": "https://faktor.bg/bg/articles/evropeyskiyat-sad-razkrivaneto-na-agentite-na-ds-e-polezno-vas-opavame-chadar-nad-osvetyavaneto-im", "text": "„Осветяването (на сътрудниците на Държавна сигурност) има за цел подобряване на прозрачността на публичния живот и допринася за увеличаване на доверието в институциите на страната след падането на комунистическия режим”. Това реши Европейският съд за правата на човека в началото на 2018 г. по дело, по което отхвърли жалбата на Хараламби Анчев, български адвокат, вицепремиер и министър на правосъдието в служебния кабинет на Стефан Софиянски, че с разкриването му като агент на Шесто управление на ДС за борба с идеологическата диверсия Комисията на досиетата е нарушила основните му човешки права. Две години по-късно състав на българския Върховен административен съд (ВАС) обяви за нищожно решение на Комисията по досиетата, с което през 2018 г. тя е оповестила пред обществото сътрудничеството на същия този Анчев, но в друго негово ръководно качество – на лице, член на контролен орган на „Българска холдингова компания“ АД и член на управителен орган на „Аугуста-91“ АД, на които дружества са били предоставени привилегировани лихвени условия в отклонение от обявените от „Корпоративна търговска банка“ АД, които прилага към своите вложители и кредитополучатели, съобщава сайтът  . Разликата между позициите на Европейския съд за правата на човека в Страсбург и на българския Върховен административен съд е от небето до земята. Докато Европейският съд вижда дълбокия обществен и институционален смисъл от разкриването на сътрудниците на тоталитарните комунистически служби, чрез един напълно законен процес, гласуван от парламента с пълен консенсус, то българският съд пред последните няколко години се опитва на практика да разтвори чадър над осветяването на агентите. Някои от съдиите във ВАС налагат тезата, че Комисията може да се произнася повторно или последващо за принадлежността на един агент, ако не са налице нови доказателства. Теза, която противоречи напълно на духа на закона за досиетата и на заложеното от Народното събрание изискване към Комисията да оповестява сътрудниците в различните им ръководни длъжности, които са заемали или заемат след 1989 г. Нещо повече, имайки предвид, че една част от досиетата са прочистени незаконно от комунистическия режим в края на съществуването му през 1990 г. законодателят изрично не е възложил на Комисията да събира доказателства, а само да установява принадлежност на базата на определени доказателства, налични в архивите и картотеките на ДС и разузнавателните служби на БНА. С решението си за нищожност на огласяването на сътрудничеството на Хараламби Анчев (виж повече за досието му – ТУК) от Комисията по досиетата в качеството му на член на контролен орган на дружества, дружества са били предоставени привилегировани лихвени условия в отклонение от обявените от „Корпоративна търговска банка“ АД съдебният състав на ВАС продължава противоречивата си практика. Съдът не се е съобразил не само с позицията на Комисията, но и с позицията на прокуратурата, която ясно е посочила: „Съдът не държи сметка, че с оспорваното ново решение на Комисията не се установява принадлежността на лицата към ДС и РС на БНА, а се обявява вече установената принадлежност, което изрично се посочва и в самото решение на Комисията. В този случаи Комисията не излиза извън правомощията си, обявявайки принадлежността на лицето към ДС и разузнавателните служби на БНА, и нейното решение е валидно.” Интересното по това дело на ВАС, прието в началото на месец декември 2019 г., е че в съдебния състав по него участва съдия Румяна Лилова. Това е съдията, определен от председателя на ВАС Георги Чолаков също в началото на месец декември миналата година за докладчик по тълкувателното дело, с което ВАС трябва да поправи своята противоречива практика от последните няколко години именно по дела, заведени от лица, разкрити от Комисията по досиетата като сътрудници на Държавна сигурност или разузнавателните служби н а БНА в различна тяхна ръководна длъжност. Остава открит въпроса случайно или не председателят на ВАС е избрал точно Румяна Лилова (виж повече как тя е станала съдийка във ВАС без конкурс и каква е семейната ѝ връзка във ВАС – ТУК) за докладчик по това тълкувателно дело, след като тя е една от съдийките, които поддържа противоречивата практика? Както desebg.com информира неотдавна до образуване на тълкувателно дело се стигна, след като председателят на Комисията по досиетата Евтим Костадинов сезира за проблема през юли 2019 г. тогавашния главен прокурор Сотир Цацаров за проблема. Цацаров от своя страна поиска уеднаквяване на съдебната практика от председателя на ВАС Чолаков. С петмесечно забавяне Георги Чолаков се разпореди през декември 2019 г. да се образува тълкувателно дело. Сега то е в ръцете на съдийката Румяна Лилова.", "date": "2020.01.07", "title": "Европейският съд: Разкриването на агентите на ДС е полезно. ВАС: Опъваме чадър над осветяването им"}
{"url": "https://faktor.bg/bg/articles/novini-svyat-tramp-mladshi-narisuva-na-boynata-si-karabina-hilari-klintan-zad-reshetki", "text": "Доналд Тръмп-младши качи в Instagram снимки как държи бойна карабина, на която е изрисувана Хилъри Клинтън зад решетки.  Най-големият син на президента на САЩ се усмихва, докато държи полуавтоматичната карабина AR-15, а „затворничката” Клинтън е изрисувана на пълнителя на оръжието, съобщава Нова телевизия.  „Страхотен ден на стрелбището. Добавих малко внушителност на моята AR”, написа Тръмп-младши. Скандиранията „Хвърли я във затвора”, насочени към Хилъри Клинтън, са много популярни на митингите на Доналд Тръмп. Те продължават и до днес, повече от 3 години след последните президентски избори, в които двамата бяха преки противници.", "date": "2020.01.07", "title": "Тръмп-младши нарисува на бойната си карабина Хилари Клинтън зад решетки"}
{"url": "https://faktor.bg/bg/articles/boris-dzhonsan-vrashta-sdelkata-za-brekzit-v-britanskiya-parlament-za-tridnevni-debati", "text": "Министър-председателят на Обединеното кралство Борис Джонсън връща споразумението за Брезкит, което постигна с Брюксел обратно в Камарата на общините (долната камара от британския парламент) за допълнителни тридневни дебати, в опит премиера да изпълни обещанието си и формално да изтегли страната си от Европейския съюз до 31 януари, пише британския вестник London Evening Standard, цитиран от \"Фокус\".  Опозиционните партии внесоха множество поправки по различни точки от споразумението, но с повече от 80 депутати мнозинство, се очаква правителството лесно да ги отхвърли в Камарата. Споразумението вече беше одобрено на първо четене в парламента, като беше прието малко преди празниците с мнозинство от повече от 124 гласа. Правителството сега ще иска да продължи с формалната процедура и с дебатите по споразумението, за да може то да премине окончателно през долната камара. Тогава то ще бъде гласувано и в горната – Камарата на лордовете, което ще се случи през следващата седмица, като кабинетът на Джонсън изглежда уверен, че споразумението ще премине през парламента навреме до края на месеца. Това ще означава, че процедурата ще е завършена и Великобритания ще може да напусне ЕС на 31 януари с основното споразумение за това, което покрива правата на гражданите, ирландската граница и компенсацията от 30 млрд. британски паунда, които Лондон ще трябва да заплати на Брюксел. Така ще започнат 11-е месеца на транзитен период, в който Великобритания ще продължи да следва европейските правила и регулации, докато се подготвя търговското споразумение между двете страни. Висши фигури в ЕС, включително главният преговарящ с Лондон за Брекзит Мишел Барние, предупредиха многократно, че подобен срок е нереалистичен и вероятно няма да бъде достатъчен за подписването на търговско споразумение. Борис Джонсън обаче е уверен, че няма да търси допълнителна отсрочка за подписването дори на търговско споразумение, което предизвика страхове в опозиционните партии в страната, че има опасност Великобритания да напусне ЕС без сделка в края на годината. Лейбъристите внесоха поправка в споразумението за оттегляне, което ще се дебатира, според която министрите в кабинета трябва да поискат от Брюксел отсрочка до 2023 г., ако не са успели да стигнат до търговско споразумение с ЕС до юни 2020 г. Но твърдото мнозинство на правителството на консерваторите едва ли ще позволи каквито и да е поправки в споразумението между Джонсън и Брюксел. Друга поправка, внесена от опозицията включва изменянето на закона, така че децата на бежанците да могат да се върнат при семействата си в Обединеното кралство след Брекзит. Това предложение е отговор на премахването на клауза в закона от страна на консерваторите, която позволяваше това да се случва след Брекзит. Междувременно Шотландската национална партия (ШНП) внесе серия от изменения на споразумението за Брекзит, които целят да укрепят правата на гражданите на ЕС в Обединеното кралство. „Жизнено важно е опозиционните партии да подкрепят ШНП в защитата на правата на гражданите на ЕС, които превърнаха Шотландия и Великобритания в свой дом и сега рискуват да бъдат вкарани в нестабилна ситуация“, заяви говорителя на по миграцията на партията Стюърт Макдоналд.", "date": "2020.01.07", "title": "Борис Джонсън връща сделката за Брекзит в британския парламент за тридневни дебати"}
{"url": "https://faktor.bg/bg/articles/ot-bsp-plashat-s-fitili-i-bombi-vav-vodniya-sektor", "text": "От БСП отново родиха поредния парадокс. Депутатът Манол Генов не искал да плаши хората, но заговори за бомби във водния сектор.  \"Фитилът вече е запален, очакваме кога ще гръмне бомбата в целия воден сектор. Не искаме да всяваме страх у хората, но този сектор е изоставен като политики от много време и се нуждае от сериозни реформи. Управляващите сами си предизвикаха и избраха темата за вота на недоверие с бездействието си. Извън всякаква логика е това, което се случва в 21 век  в град Перник - да бъде подложен на подобен геноцид.\" Това коментира народният представител от ПГ на \"БСП за България\" и член на ИБ Манол Генов пред радио Фокус. Той припомни, че през декември БСП са предизвикали парламентарен дебат по въпроса за вноса на опасен отпадък от чужбина и неговото изгаряне. По думите му в България безконтролно се внасят отпадъци, регионалните инспекции по страната не изпълняват функциите си да контролират тези процеси.  Генов подчерта още, че българските гражданите държат челни позиции в някои градове по повишена концентрация на фини прахови частици в атмосферния въздух. \"По данни на Международната здравна организация от замърсяването на въздуха в България преждевременно умират 15 хиляди души\", заяви още депутатът от левицата. \"Политиката, която правителството провежда, е сгрешена. Отговорност носи министър-председателят Борисов. Ние искаме българите да знаят какво е състоянието на сектора и защо се е стигнало дотам, както и управляващите да вземат мерки за справянето с проблемите\", заключи Манол Генов и обясни, че левицата ще изложи останалите аргументи за вота на недоверие по време на неговото обсъждане.", "date": "2020.01.07", "title": "От БСП не искали да всяват страх, само плашат с фитили и бомби във водния сектор"}
{"url": "https://faktor.bg/bg/articles/novini-svyat-nad-1-miliard-zhivotni-sa-zaginali-v-plamatsite-na-avstraliyskite-pozhari", "text": "Горските пожари в Австралия, възникнали заради рекордните засушавания, са причинили смъртта на стотици милиони животни в южната и източната част на страната, съобщава ДПА.  Според проф. Крис Дикман, еколог от университета в Сидни, около 800 милиона животни са загинали от пламъците в Нов Южен Уелс, където пожарите опустошиха площ от 5 милиона хектара.  В щата Виктория, където изгоряха над 1 милион хектара горски площи, са загинали около 500 милиона животни, сред които и представители на застрашени видове.  Десетки хиляди коали са загубили живота си в огъня, като на места са били унищожени цели популации. Много птици падат от небето, вследствие на обезводняване. Междувременно стотици доброволци от целия свят плетат защитни одеяла, изработват къщички и торбички за останалите без подслон и пострадали от пожарите в Австралия животни. Дарения вече пристигат от Съединените щати, Великобритания, Хонконг, Франция и Германия.", "date": "2020.01.07", "title": "Над 1 милиард животни са загинали в пламъците на австралийските пожари"}
{"url": "https://faktor.bg/bg/articles/iranskiyat-parlament-uzakoni-pentagona-za-teroristichna-organizatsiya", "text": "Иранският парламент прие единодушно законопроект, според който Пентагонът се приравнява към терористите. Това съобщи Tasnim. Техеран предприе тази стъпка след убийството на иранския генерал IRGC Касем Солеймани от американските военни. В допълнение, специалните сили на Ал-Кудс ще получат 200 милиона евро от Националния фонд за развитие на страната. В нощта на 3 януари Съединените щати започнаха въздушен удар в района на летището в Багдад, при който загина Касем Солеймани. Иранският външен министър Мохамед Джапентагад Зариф нарече действията на САЩ проява на тероризъм, а бившият командир на IRGC обеща да отмъсти за смъртта на генерала. Вашингтон обясни действията си като самозащита, защото преди това бяха направени няколко атентата върху базите на международната коалиция и американското посолство.", "date": "2020.01.07", "title": "Иранският парламент прие закон, според който Пентагонът е терористична организация"}
{"url": "https://faktor.bg/bg/articles/novini-svyat-iran-obmislya-13-razlichni-nachina-da-otmasti-na-saedinenite-shtati", "text": "Иран обмисля 13 различни начина да отмъсти на Съединените щати за убийството на иранския генерал-майор Касем Солеймани, съобщи във вторник иранската агенция Fars News, позовавайки се на Върховния секретар на Съвета за национална сигурност на страната Али Шамхани. Според Али Шамхани Техеран все още не е решил кой от сценариите да избере, но дори и най-слабият от тях би бил \"исторически кошмар\" за САЩ. Той добави още, че \"отмъщението\" срещу САЩ няма да се състои само в една операция. По-рано през деня парламентът на Иран гласува в подкрепа на предложение за определяне на армията на САЩ и на Пентагона (Министерството на отбраната) като \"терористична организация\" в отговор на американското убийство на Касем Солеймани. Освен това председателят на парламента Али Лариджани отбеляза, че Иран е решил да отпусне 200 милиона евро на Бригадите Ал Кудс на Ислямската революционна гвардия, за да подобрят техните способности при операции срещу САЩ. Междувременно главнокомандващият на Ислямският революционен гвардейски корпус на Иран генерал-майор Хосейн Салами заплаши, че всеки ход от САЩ може да подтикне Техеран да \"предприеме сурово отмъщение, унищожаващо американските военни сили\", заради убийството на генерал-майор Касем Солеймани. Ако САЩ решат да отговорят на отмъщението на Иран, подчерта Салами, Техеран ще \"запали\" всяко място, ползващо се с подкрепата на Съединените щати и \"ще изгори мястото, което обичат\", визирайки най-големият съюзник на Вашингтон в Близкия Изток - Израел.", "date": "2020.01.07", "title": "Иран обмисля 13 различни начина да отмъсти на Съединените щати"}
{"url": "https://faktor.bg/bg/articles/novini-svyat-germaniya-izteglya-chast-ot-voyskite-si-ot-irak", "text": "Германия ще изтегли част от войските си, принадлежащи към коалицията срещу \"Ислямска държава\" в Ирак, съобщи Министерството на отбраната.  Събитията са заради възможните последствия от атаката на американския удар с дрон, убил висш ирански генерал. Около 30 военнослужещи, разположени в Багдад и Таджи, ще бъдат преместени в Йордания и Кувейт, заяви говорител на Министерството на отбраната пред АФП, като добави, че изтеглянето \"ще започне скоро\".", "date": "2020.01.07", "title": "Германия изтегля част от войските си от Ирак"}
{"url": "https://faktor.bg/bg/articles/solena-globa-gotvyat-za-sobstvenika-vnesal-italianskite-otpadatsi-vav-vratsa", "text": "Собственикът на внесените отпадъчни тонер касети от Италия, които са складирани на нелицензирана площадка във Враца, ще бъде глобен след повторна проверка в присъствие на негов законен представител, съобщи директорът на Регионалната инспекция по околната среда и водите Христо Христов. Той допълни, че врачанската екоинспекция се е свързала с фирмата и проверката трябва да се състои в следващите дни. На собственика на незаконно складираните отпадъци, ще бъде връчен акт за административно нарушение по Закона за околната среда и по Закона за управление на отпадъците, както и предписание тонер касетите да бъдат изнесени от площадката в най-кратки срокове - не по-късно от месец. Санкцията за нарушението е от 7 до 20 хиляди лева, уточни Христо Христов. На 4 януари експерти от РИОСВ-Враца, териториалното звено на ДАНС и Областната дирекция на МВР извършиха проверка по сигнал за нерегламентирано складиране на отпадъци на площадка в складова база в града. Установено е, че се съхраняват 50 тона отпадък - използвани тонер касети, внесени от Италия. Повечето от касетите са опаковани, но има и в насипно състояние. Според представените документи при проверката, отпадъкът е тръгнал към България като неопасен. Вероятността почвата да бъде замърсена от касетите при валежи е малка, тъй като са складирани на бетонирана площадка, обясни Христо Христов. Въпреки че площадката може да отговаря на някои законови изисквания, складирането на отпадъци на нея е нарушение, тъй като не е лицензирана по изискванията на закона за управление на отпадъците, категоричен е Христо Христов.", "date": "2020.01.07", "title": "Солена глоба готвят за собственика, внесъл италианския боклук във Враца"}
{"url": "https://faktor.bg/bg/articles/politolog-ako-vodnata-kriza-se-razrasne-i-v-drugi-gradove-shte-ima-nepredvidimi-posleditsi", "text": "Ако водната криза се разрасне и в други градове, това може да породи социално недоволство със сериозен мащаб, което може да има непредвидими последици. Това каза пред БНР политологът Димитър Ганев. Мащабът на проблема с водата в Перник е съизмерим с екологично бедствие, посочи политологът. Според него правителството разбира много добре потенциалното социално напрежение, което може да роди кризата с водата и то в момент от политическия календар, който се характеризира с повишено социално напрежение - от първите дни на януари до края на февруари, когато хората са поизхарчили парите около празниците и сметките за комуналните услуги са по-високи.  \"Кметът на Перник си дава сметка, че проблемът с водата е колосален и ако той няма добър диалог с властта, проблемът може да остане по-дълго време нерешен. Затова той е в много тясна връзка с изпълнителната власт\", каза той и добави, че това е причината, според него, Станислав Владимиров, макар да е издигнат от БСП за кмет на Перник, да се въздържа от съвместни изяви с лидерката на социалистите Корнелия Нинова, защото тя се опитва да политизира темата, а това може да подейства контрапродуктивно за действията на кмета и да влоши отношенията му с управляващите. Във връзка със заявения от БСП вот на недоверие към правителството заради водната криза, Димитър Ганев заяви, че това е нормално опозиционно поведение, но той няма да има успех. Според него този вот ще бетонира ресорните министри на постовете им: \"Бойко Борисов не може да си позволи оставка на министър в навечерието на вот на недоверие. Второ - при създадено високо напрежение премиерът винаги реагира с искане на оставка, за да се тушира социалното напрежение, но в момента ситуацията е много различна - една оставка не може да напълни язовир \"Студена\". Политологът обясни, че, след като с евентуална оставка на министър състоянието с липсата на вода няма да се подобри, социалното напрежение няма да спадне и тогава въпросите ще бъдат насочени към самия министър-председател. \"Борисов няма политически интерес от оставка на който и да е министър\", категоричен бе той. Димитър Ганев коментира, че обявената за 13 януари национална транспортна стачка няма потенциал да събори правителството: \"Опасните протести за властта са антисистемните, които нямат ясни искания и казват, че трябва да се махат всички\", заяви политологът.", "date": "2020.01.07", "title": "Димитър Ганев: Вотът на недоверие на БСП заради водната криза само ще бетонира ресорните министри на постовете им"}
{"url": "https://faktor.bg/bg/articles/hidrogeolog-samo-visoka-valna-shte-reshi-problema-na-pernik", "text": "„Темата за кризата с водата в Перник се преекспонира в медиите. Специалистите в тази област не сме взимали публично участие, и то точно по тази причина. Когато се преекспонира един проблем, той по-трудно ще се разреши. Хората имат пълно право да негодуват“, заяви пред БНР проф. Павел Пенчев, хидрогеолог и председател на Българската асоциация по подземни води. Той уточни, че язовир „Студена“ е добре познат и има достатъчно информация за него. „Той няма голям обем, може да се напълни сравнително бързо - една висока вълна ще го напълни с 10% и същевременно може да се изпразни много бързо. Смятам, че няма умисъл в източването на язовира.“ Според проф. Пенчев основната причина е липсата на добър административен капацитет. „Не трябва да пропускаме и факта със засушаването и намаляването на водните ресурси в общ мащаб\", поясни професорът. По думите му водата от пещерите би напълнила водния басейн с едва 2-3%. „Проблемът не може да се разреши бързо. Всякакви дейности и дискусии трябва да се преустановят и да се тръгне към инженерно правилно решение. Полезните ходове са малко. Неминуемо ще дойде висока вълна и тя ще вкара 10 млн. кубика за едно денонощие. Въпросът е, че този язовир трябва да се управлява изключително внимателно. След като частично се подобри положението, трябва да се спрат оттоците и загубите. В това отношение всички институции, които са ангажирани, работят правилно. Но не могат да напълнят язовира. Хората трябва да се научат да пестят водата... Ние сме предложили идеи, които не се изтъкват в общественото пространство, но те са в напреднала фаза... В следващите 1-2 месеца тези въпроси постепенно ще бъдат разрешени.“", "date": "2020.01.07", "title": "Проф. Павел Пенчев: Само висока вълна ще реши проблема на Перник"}
{"url": "https://faktor.bg/bg/articles/obshtestvo-zakon-i-red-zadarzhaha-bashtata-na-2-godishnoto-dete-zasneto-s-butilka-bira-v-raka", "text": "Във връзка с публикувано в социалните мрежи видео, показващо малко момче, танцуващо под звуците на музика с бутилка бира в ръка, вчера служители на отдел „Криминална полиция“ към Главна дирекция „Национална полиция“ инициирали незабавни оперативно-издирвателни действия с цел изясняване на фактите и обстоятелствата по случая. В хода им те установили, че видеото е заснето в правешкото село Джурово, съобщиха от МВР.  Работата по случая продължили криминалисти и инспектори „Детска педагогическа стая“ към ОДМВР- София. Установена е самоличността на 2- годишното момченце и неговите родители. По случая в РУ-Правец е образувано досъдебно производство за извършено престъпление по чл. 182 от НК. Материалите по случая са докладвани в отдел „Закрила на детето“ за предприемане на действия по компетентност. За срок до 24 часа е задържан бащата на детето. Той е криминално проявен, на 24 години. Действията по разследването продължават под надзора на районната прокуратура в Ботевград.", "date": "2020.01.07", "title": "Задържаха бащата на 2-годишното дете, заснето с бутилка бира в ръка"}
{"url": "https://faktor.bg/bg/articles/profesionalna-geymarka-pochina-v-sanya-si-edva-na-24-godini", "text": "Мария Ремилия Кревелинг е починала в съня си, съобщиха медиите в САЩ, позовавайки се на пост на неин приятел в ''Туитър''. 24-годишната Кревелинг се превръща през 2015 г. в първата жена, която взима участие в гейминг шампионата на ''League of Legends'', участвайки в надпреварата с отбора на ''Ренегатите''. На този етап все още не е изяснена причината за смъртта ѝ, но по всяка вероятност се касае за здравословни проблеми, свързани с опитите да промени пола си, тъй като Ремилия беше транссексуална. Познати от обкръжението ѝ твърдят, че Кревелинг не се задържа дълго в професионалната гейминг индустрия, тъй като изпада в дълбока депресия заради сексистки и трансфобски обиди, които получавала от опонентите си.", "date": "2020.01.07", "title": "Професионална геймърка почина в съня си едва на 24 години"}
{"url": "https://faktor.bg/bg/articles/razshiryavat-klyuchov-za-sofiya-bulevard", "text": "Зам.-кметът Кристиан Кръстев заяви, че София е проектирана за много по-малко жители и заради това трябва самите ние да спазваме правилата за движение и да се дисциплинираме като шофьори и пешеходци. „Тротоарите и булевардите не са места за паркиране. Имаме построени паркинги и ще работим за още такива“, напомни той. Кръстев обясни, че ще се разшири бул. „Тодор Каблешков“ и ще се увеличат лентите, както и ще се урегулират още два важни за София булеварда - „Панчо Владигеров“ и „Царица Йоана“. „До месец ще направя виртуална приемна, защото живеем в 21 век и всеки е с компютър или телефон, за да може по-лесно да общуваме“, информира той. „Ще има и нещо подобно на референдум, за да обсъдим всички нови идеи“, каза още заместник-кметът по направление транспорт и \"Транспорт и градска мобилност\" Кристиан Кръстев. Той присъства на представянето на нова електробусна линия в София заедно с градоначалника на столицата Йорданка Фандъкова. (NOVINI.BG)", "date": "2020.01.07", "title": "Разширяват ключов за София булевард"}
{"url": "https://faktor.bg/bg/articles/izvesten-biznesmen-se-samoubi-vav-veliko-tarnovo", "text": "Известен бизнесмен от Велико Търново се е самоубил тази нощ, предаде Дарик. По първоначални данни мъжът е скочил от балкона на дома си, който се намирал на 4-ия етаж на улица \"Йоновка\" 10. За инцидента потвърждават от Окръжната дирекция на МВР. Сигналът е подаден на тел. 112 около 8:00 часа. Причините за трагедията тепърва ще се изясняват. По неофициална информация мъжът е имал финансови затруднения.", "date": "2020.01.07", "title": "Известен бизнесмен се самоуби във Велико Търново"}
{"url": "https://faktor.bg/bg/articles/ivan-geshev-razporedi-spetsialen-nadzor-varhu-razsledvaniyata-za-prestapleniyata-s-kashtite-za-gosti", "text": "Главният прокурор Иван Гешев разпореди на апелативните прокуратури в София, Пловдив, Варна, Бургас и Велико Търново вземане на специален надзор на 23 досъдебни производства за престъпления, засягащи финансовите интереси на Европейския съюз и др. престъпления от общ характер, при финансиране на т.нар. къщи за гости. Това съобщиха от пресцентъра на Прокуратура на Република България. Главният прокурор е указал на административните ръководители на апелативните прокуратури в страната по всяко досъдебно производство прокурор да определят конкретен наблюдаващ прокурор, който да оказва засилена методическа и организационна помощ по отношение на прокурорите от първоинстанционните прокуратури, ръководещи разследванията. По разпореждане на главния прокурор от април 2019 г. стартираха проверки за общо 746 къщи за гости, финансирани със средства на Европейския съюз. Към настоящия момент на територията на страната са образувани 23 досъдебни производства за представяне на неверни сведения, за да бъде получено финансиране от фондове, принадлежащи на Европейския съюз или предоставени от ЕС на българската държава /престъпления по чл. 248 а от Наказателния кодекс/. Досъдебни производства са образувани от Софийска градска прокуратура -11 бр., от Окръжна прокуратура –Монтана – 3 бр., от Окръжна прокуратура – Хасково- 1 бр., от Окръжна прокуратура – Пазарджик – 1 бр., от Окръжна прокуратура – Пловдив – 1 бр., от Окръжна прокуратура Ямбол – 1 бр., от Окръжна прокуратура – Плевен – 1 бр., от Окръжна прокуратура – Велико Търново – 2 бр., от Окръжна прокуратура – Силистра – 1 бр., от Окръжна прокуратура – Варна – 1 бр. По всички останали случаи продължава извършването на проверки, като се осъществява и служебен контрол върху постановените прокурорски актове до върховното ниво в Прокуратурата на Република България. Главният прокурор ще продължи да следи произнасянията на прокуратурите в страната и ще указва вземане на специален надзор върху всяко новообразувано досъдебно производство за престъпленията засягащи финансовите интереси на Европейския съюз и др. престъпления от общ характер, при финансиране на т.нар. къщи за гости.", "date": "2020.01.07", "title": "Иван Гешев разпореди специален надзор върху разследванията на къщите за гости"}
{"url": "https://faktor.bg/bg/articles/prevozvachite-izlizat-na-natsionalen-protest-na-13-yanuari-sreshtu-tol-sistemata", "text": "На 13 януари превозвачите от всички браншове - пътнически, товарни, международни, таксиметрови излизат на национален протест срещу несправедливите \"обхват и цени\", по думите им, на тол системата, както и срещу нерегламентираните превози. Към тях се присъединиха и от Асоциацията на българските търговци, производители, вносители и превозвачи на горива и Националната асоциация на зърнопроизводителите. На пресконференция днес над 20 представители на превозваческия бранш поискаха и оставката на министъра на регионалното развитие и благоустройството Петя Аврамова, като увериха, че протестът не е политически и няма за цел сваляне на цялото правителство. \"МРРБ не се съобрази с нито едно от исканията на бизнеса и не намери решение на нито едно от предложенията от ноември миналата година до сега. При този обхват, при тези цени и при липсата на преференции за българския транспортен бизнес не ни остава нищо друго освен да протестираме\", коментира Йордан Арабаджиев от Съюза на международните превозвачи, цитиран от БТА. Той мотивира настояването за оставката на министър Аврамова с това, че като принципал на министерството е нарушила диалога от последните месеци \"за намиране на баланса и плавния преход, който да даде глътка въздух на българския транспортен бизнес\". Арабаджиев припомни, че обхватът на тол системата у нас на обща база е 30 процента и предвижда за ТИР камионите над 65 на сто от пътищата, докато в Европа този процент е между 1 и 7. За пример той даде Чехия, където въведената от 1 септември м.г. тол система обхваща 4 до 5 на сто от пътищата. Международните превозвачи подкрепят колегите си от автобусния бранш по отношение на нерегламентираните превози. \"Очакваме проява на разум, който да направи така, че българският транспортен бизнес и потребителите, които също ще бъдат засегнати, да не страдат от шоковото въвеждане на тези тол такси\", коментира Арабаджиев. Според Васил Пиронков от Камарата на автомобилните превозвачи тол системата ще бъде проблем не толкова за превозвачите, а за потребителите, довеждайки до повишение на цените за пътници и за товарите - с до 16 на сто за някои от специализираните превози на принципа \"пълен - празен\". \"Не бягаме от пътните такси, ние и сега плащаме многократно повече от необходимото\", каза Магдалена Милтенова, от Конфедерацията на автобусните превозвачи. По време на протеста на 13 януари ще спрат превозите на пътници и товари, ще спре и зареждането на търговски обекти. Участие в протеста засега са заявили превозвачите от 60 града. Освен преустановяване на превозите, предвижда се и позициониране на камиони и леки автомобили на определените за целта точки на територията на цялата страна. Протестът ще продължи докато не получим отговор и конкретни политически ангажименти, с конкретни срокове за изпълнението им, казаха превозвачите.", "date": "2020.01.07", "title": "Превозвачите излизат на национален протест на 13 януари срещу тол системата"}
{"url": "https://faktor.bg/bg/articles/750-signala-za-nedostig-na-medikamenti-v-aptechnata-mrezha", "text": "750 са сигналите от миналата година досега за недостиг на медикаменти в аптечната мрежа, съобщи пред БНР Боряна Маринкова от интернет платформата за липсващи лекарства. За пореден път от Севлиево сигнализират, че почти три месеца не може да намери лекарство за високо кръвно.  Вече трети месец Желязко Даскалов от село Табашка, община Севлиево, не може да намери в аптеките поддържащо нормалното му кръвно налягане лекарство \"Валсавил комп\". Преди месеци, благодарение на сигнала му, e осигурen друг изчезнал медикамент, който също се покрива от Здравната каса. \"От Здравната каса ми казаха, че в началото на декември ще го има, но го няма. После казаха, че януари ще го има - няма го. Последно като говорих с тях, ми казаха, че най-рано през февруари ще го има по аптеките, но дали ще бъде така...\", разказа Даскалов. Той уточни, че не са му посочили причина за липсата на лекарството в аптечната мрежа. Боряна Маринкова, изпълнителен директор на Българската асоциация за развитие на паралелната търговия с лекарства, които заедно с федерация \"Български пациентски форум\" поддържат платформата за търсене на липсващи лекарства, направи проверката, която установи, че фирмата доставчик е имала временни периоди на недостиг. В момента обаче \"Валсавил комп\" би трябвало да го има на българския пазар. \"Нашата проверка установи, че от миналата година лекарството е във временни и малко по-трайни епизоди на недостиг, които са се дължали на производствен проблем, водещ до нарушена ритмичност на доставките\", посочи Маринкова. Медикаментът е генеричен и се покрива от Здравната каса. От платформата вече насочиха Желязко Даскалов как да получи медикамента. Oт Здравната каса отговориха, че не са получавали уведомление от фирмата, че доставките на лекарството спират и би трябвало то да е налично в аптечната мрежа. В над 65 на сто от случаите за липса на лекарства причината е в нарушени доставки заради производствени проблеми, обясни още Боряна Маринкова. От АРПТЛ са внесли две предложения за промени в Закона за лекарствата, чрез които да има възможност за доставка на дерегистрирани лекарства у нас. Предстои законопроектът да се внесе за първо четене в парламентарната здравна комисия.", "date": "2020.01.07", "title": "750 сигнала за недостиг на медикаменти в аптечната мрежа"}
{"url": "https://faktor.bg/bg/articles/priyatel-na-ubitiya-v-solun-futbolen-fen-organizirani-talibani-sa-gi-napadnali", "text": "Мъката е много голяма. Той беше председател на фен клуба на \"Ботев\" – Пловдив. Тоско организираше всичко – сайт, фондация,  феновете за мачове. Той беше олицетворение на ботевски дух. Това е най-голямата загуба, която можеше да ни се случи. Тоско беше добро момче, не беше краен и обединяваше всички фенове. Това заяви пред Нова телевизия Велизар, приятел на убития Тоско Бозаджийски. \"20 организирани \"талибани\" са ги нападнали. Счупили са и колата им. Те са си тръгвали от Гърция, мачът е бил в предишния ден. Призовавам консула ни на място да бъде нащрек за други подробни инциденти\", каза още той.  \"Той беше добър. Няма причина за нападението\", каза друг приятел на Бозаджийски.  \"На тези подчовеци, извършили убийството, мога да кажа – да се молят да не се срещнем на мач\", категоричен бе футболен фен. \"Това не е хулиганство, това е извън законите на агитките\", коментира приятел на убития българин. \"Разбрах, че момчето е било добро - не се е биел по мачове. Давал е всичко за клуба\", коментира Вили Вуцов.  Отборът на Ботев (Пловдив) стартира зимната си подготовка с минута мълчание в памет на загиналия.", "date": "2020.01.07", "title": "Приятел на убития в Солун футболен фен: Нападнали са ги 20 организирани \"талибани\""}
{"url": "https://faktor.bg/bg/articles/grigor-dimitrov-ne-uspya-da-klasira-otbora-na-chetvartfinali-na-atp-chakame-macha-pri-dvoykite", "text": "Резултатът между българския отбор по тенис и този на Белгия в решителния сблъсък за продължаването напред в турнира ATP Cup вече е равен. Григор Димитров и компания имат две победи в първите си два сблъсъка от Група C с по 2:1 срещу Великобритания и Молдова, но само краен успех срещу белгийците би им гарантирал участие на 1/4-финалите в надпреварата. Откриващият двубой за деня противопостави вторите ракети на България и Белгия, съответно Димитър Кузманов и Стив Дарси. Кузманов демонстрира страхотна класа и спечели първия сет на нула, като върза \"геврек\" на опонента си. Българинът не срещна особени затруднения и спечели и втория сет, достигайки до напълно достатъчното 6:3.  След приключването на първия мач на корта в Сидни, един срещу друг излязоха големите звезди Григор Димитров и Давид Гофен. Белгиецът обърна Гришо от 0-1 до 2-1 сета и върна интригата в мача. Така спорът при двойките ще реши всичко в сблъсъка между двете страни. Мачът е последен в програмата, като от него зависи дали нашият тим ще продължи напред към 1/4-финалите.", "date": "2020.01.07", "title": "Григор Димитров не успя да класира отбора за четвъртфинали на ATP, чакаме мача при двойките"}
{"url": "https://faktor.bg/bg/articles/novini-svyat-loshoto-vreme-sprya-samoleti-i-feriboti-v-gartsiya", "text": "Лошото време наруши въздушния и морския трафик в Гърция.  Придружена със сняг, дъжд и силни ветрове, бурята в Егейско море обърка плановете на пътуващите покрай празниците. Всички фериботни услуги бяха прекъснати в големите пристанища на страната.", "date": "2020.01.07", "title": "Лошото време спря самолети и фериботи в Гърция"}
{"url": "https://faktor.bg/bg/articles/novini-svyat-obrat-v-pozitsiyata-na-dachich-shte-zashtitavame-pravata-na-maltsinstvata", "text": "След реакцията на българското външно министерство по повод острото изказване на сръбския вицепремиер и министър на външните работи Ивица Дачич за правата на българското малцинство в Сърбия, Дачич направи обрат по този въпрос. Пред РТВ сръбският външен министър в контекста на напрежението с Черна гора припомни, че са последвали обвинения на черногорските власти, за това, че Белград се меси във вътрешните работи на Черна гора и затова е посочил факта, че много страни поставят въпроса за положението и статута на техните национални малцинства в Сърбия, но не за да каже, че това е лошо, а за да обърне внимание на значението на този въпрос днес, когато съществуват международни конвенции за правата на националните малцинства и европейски ценности във връзка с правата на националните и религиозни общности. „Изнесох информацията, че българите в Сърбия са 0,26%, но ние правим планове за действие, имаме някои задължения по този повод и много уважаваме правата на националните малцинства. Дори от българското МВнР реагираха и казаха, че това е вярно и ще продължат по този начин, защото искат да се спазват всички европейски стандарти и ние подкрепяме това\", заяви Дачич, цитиран от БГНЕС. Припомняме, че в неделя сръбският вицепремиер и министър на външните работи Ивица Дачич нападна остро България. Докато коментира конфликта между Сърбия и Черна гора по държавната телевизия, бившият говорител на Слободан Милошевич порица усилията на страната ни за опазване на българското малцинство в Сърбия. По думите му то било малобройно, но въпреки това на всяка среща на Европейския съюз България поставяла въпроса за правата на сънародниците ни. От външно министерство заявиха за NOVA, че правителството защитава и ще продължи да защитава правата на българските общности зад граница, не само в Сърбия.", "date": "2020.01.07", "title": "Обрат в позицията на Дачич: Ще защитаваме правата на малцинствата"}
{"url": "https://faktor.bg/bg/articles/navarshvat-se-5-godini-ot-karvaviya-atentat-sreshtu-sharli-ebdo", "text": "Точно преди 5 години 12 души от редакцията на френското сатирично издание „Шарли Ебдо\" бяха убити в Париж. Това беше първият от серията ислямистки атентати, които разтресоха Франция и Европа.  Днес отново Франция има повод да се попита дали все още застава зад изречението \"Je suis Charlie\", което преди 5 години обедини стотици хиляди французи на улицата.  Процесът за терористичната атака ще започне на 4 май тази година. Двамата терористи бяха убити и много от въпросите около атентата остават все още без отговор.  Днес масово французите не вярват в дерадикализицята на крайни ислямисти, а днешният екип на „Шарли Ебдо\" смята, че все повече журналисти и карикатуристи стават жертва на автоцезура. Според тях във Франция е далеч по-лесно да се критикува католицизма, отколкото исляма.    Пет години след атентата редакцията на изданието излиза със специален брой. И за да няма съмнения, че стилът „Шарли\" е жив, сарказмът и иронията му отново са насочени срещу новите диктатури и новите форми на цензура.", "date": "2020.01.07", "title": "Навършват се 5 години от кървавия атентат срещу \"Шарли Ебдо\""}
{"url": "https://faktor.bg/bg/articles/pogrebvat-dnes-v-iran-ubitiya-gen-soleymani", "text": "Иранският генерал Касем Сoлеймани, който беше убит при американски въздушен удар, ще бъде погребан днес в Иран.  Хиляди хора изпълниха улиците на Техеран вчера за погребалните церемонии, водени от върховния духовен лидер на Иран Аятолах Али Хаменей. Иран заплаши със \"сурово отмъщение\" за смъртта на Солеймани, а преди ден иранското правителство заяви, че повече няма да спазва договореностите в международното ядрено споразумение.  62-годишният Солеймани ръководеше иранския елитен корпус \"Ал Кудс\" и имаше за задача да подсили влиянието на Иран в Близкия изток, припомня Ройтерс.", "date": "2020.01.07", "title": "Погребват днес в Иран убития ген. Солеймани"}
{"url": "https://faktor.bg/bg/articles/novini-svyat-britanskite-deputati-glasuvat-zakonite-za-sdelkata-po-brekzit", "text": "Британските депутати днес ще подновят подробното разглеждане на законодателството, необходимо за прилагане на предоговорената сделка за Брекзит на премиера Борис Джонсън. Изборната победа на Борис Джонсън означава, че споразумението за излизане от ЕС би трябвало да бъде прокарано в парламента без проблеми, след като депутатите в Камарата на общините го подкрепиха на първата фаза миналия месец. Законопроектът покрива плащанията по „развода“ с ЕС, правата на гражданите и уреждането на митническите въпроси за Северна Ирландия. Обединеното кралство би трябвало да напусне ЕС на 31 януари. Предшественичката на Борис Джонсън – Тереза Мей – не успя при няколко опита да прокара нейната сделка за Брекзит, което доведе до оставката ѝ. След като преди коледната ваканция депутатите дадоха предварително одобрение на сделката на Борис Джонсън с убедително мнозинство от 124 гласа, сега законопроектът навлиза във следващата фаза, известна като разглеждане по комисии. Това ще стане в рамките на три дни, след което ще бъде изпратен в Камарата на лордовете. Днес депутатите ще обсъдят 11-месечния преходен период след 31 януари, по време на който Обединеното кралство престава да е страна-членка на ЕС, но продължават да следва правилата на организацията и да прави бюджетни вноски. Целта на преходния период е да се даде време за договаряне на бъдещите отношения.", "date": "2020.01.07", "title": "Британските депутати гласуват законите за сделката по Брекзит"}
{"url": "https://faktor.bg/bg/articles/krasimir-karakachanov-1-6", "text": "„Мисията с двамата български военни в Ирак ще бъде евакуирана временно в Кувейт“. Това заяви военният министър Красимир Каракачанов пред БТВ по повод решението на иракския парламент да бъдат изтеглени чуждите сили от страната. Той подчерта, че нашият военни участват в мисия, която е обучителна и допълни, че ежедневно Министерството на отбраната поддържа връзка с офицерите ни. „Ако се стигне до изтегляне на американските части, то няма да е за един или за десет дни“, коментира вицепремиерът. „Цялата ситуация с ядреното оръжие в Близкия изток е сериозен проблем от години. Не само САЩ и Израел, а дори и Китай и Русия не са щастливи, ако в лицето на Иран се появи нов участник в клуба на ядрено въоръжените страни“, каза още Красимир Каракачанов.   „Конституцията на Сърбия гарантира, че държавата е многонационална. Сънародниците ни в Босилеград и Цариброд не са доволни от начина на изучаване на български език. Ръководството на малцинството ни там е удобно на Белград и не е толкова активно по защита на правата на сънародниците ни. За Сърбия постоянно някой друг трябва да е виновен. В случая това е България. Страната ни е основното плашило за сърбите, защото е по-голяма, а в същото време не сме ги завладявали и не сме имали претенции към тях. България не трябва да позволи да е боксовата круша на Сърбия“, коментира Каракачанов атаките на сръбския външен министър Ивица Дачич срещу страната ни по повод правата на българското малцинство.  Каракачанов коментира и предстоящия вот на недоверие от страна на БСП. Той свърза хода на Корнелия Нинова с наближаващите вътрешни избори в левицата. Вицепремиерът похвали работата около водната криза на правителството с пернишкия кмет, който е от опозицията и припомни, че самият Станислав Владимиров е призовал Корнелия Нинова и Мая Манолова да не правят мероприятия в града му, за да не се политизира проблемът.", "date": "2020.01.07", "title": "Красимир Каракачанов: Сърбия ползва страната ни като най-голямото плашило"}
{"url": "https://faktor.bg/bg/articles/novini-balgariya-politolog-otkazat-na-glavniya-prokuror-da-se-sreshtne-s-ninova-nanese-silen-udar-po-prestizha-i", "text": "\"Вотът на недоверие е полезен, но този инструмент през последните години не се използва много разумно. Опозицията го използва твърде често и той губи смисъл\", коментира пред БНТ политологът Стойчо Стойчев. Според него, отказът на главния прокурор Иван Гешев да се срещне с Корнелия Нинова е силен удар срещу престижа и, а кметът на Перник  е демонстирал добър диалог с премиера Борисов. \"Стотици милиони ще бъдат насочени към решаването на проблема в Перник. В момента Перник освен че страда, има шанс да си оправи водния сектор за десетилетия напред\", добави той. \"БСП искат да демонтрират активност и да яхнат вълната на общественото недоволство\", заяви и социологът Кънчо Стойчев, който не очаква вотът да бъде подкрепен.", "date": "2020.01.07", "title": "Политолог: Отказът на главния прокурор да се срещне с Нинова нанесе силен удар по престижа и"}
{"url": "https://faktor.bg/bg/articles/novini-svyat-pravitelstvo-i-sindikati-vav-frantsiya-podnovyavat-pregovorite", "text": "Днес се очаква да бъдат подновени преговорите между френското правителство и синдикатите за пенсионната реформа. Това ще се случи на фона на най-продължителния протест от десетилетия в страната. Хората недоволстват срещу предложената от президента Еманюел Макрон реформа на пенсионната система. Идеята е сегашните 42 схеми да бъдат обединени в една, която се базира на точков принцип. Според синдикатите, това ще ощети много хора, заети в различни сектори. От началото на декември придвижването в Париж и околността е затруднено. Движат се едва около 1/3 от линиите на метрото, силно редуцирани са и жп композициите. За утре синдикатите са планирали поредните протестни шествия", "date": "2020.01.07", "title": "Правителство и синдикати във Франция подновяват преговорите"}
{"url": "https://faktor.bg/bg/articles/direktorat-na-stomana-shte-sadim-sofiyska-voda-za-neverni-danni", "text": "Ще съдим „Софийска вода\" за неверни данни в доклад, в който се твърди, че при нас се изливат 290 л. на секунда вода от яз. „Студена\". Това обяви пред БТВ директорът на „Стомана Индъстри\" Константин Стаменов.  „Целият отток на яз. „Студена\" е 350 л в секунда преди режима. Ако 290 л се изливат в„Стомана\", то вода няма да стига до града. Това излиза от доклада на „Софийска вода\", ние сме ги предупредили, те не реагираха и ще ги съдим\", обясни Стаменов.  По думите му от началото на ноември предприятието е спряло да ползва вода от яз. „Студена\". Няма и не е имало нерагламентирано отклоняване на води, категоричен е Стаменов.  „Консумацията на вода на предприятието е намалена преди 15-20 години. Ние инвестирахме 20 милиона във водния цикъл и консумацията на завода падна. Тя в момента е 2% от консумацията на града преди режима\", каза още директорът на „Стомана\".", "date": "2020.01.07", "title": "Директорът на \"Стомана\": Ще съдим \"Софийска вода\" за неверни данни"}
{"url": "https://faktor.bg/bg/articles/novini-svyat-harvatiya-severna-makedoniya-i-albaniya-da-postignat-napredak-za-da-zapochnat-pregovori-za-chlenstvo-v-es", "text": "„Северна Македония и Албания трябва да постигнат напредък и тогава ще получат дата за начало на преговори за членство в Европейския съюз“, заяви постоянният представител на Хърватия в ЕС Ирена Андраши, чиято страна пое ротационното председателство на съюза.  Тя отказа да отговори конкретно на въпрос - дали това означава, че споделя идеята на Франция за промени в преговорния процес.  По повод Брекзит, който се очаква да се осъществи в края на месеца, Андраши подчерта: „Като най-младата страна-членка, за съжаление, ще трябва да се справим с излизането на една държава от Европейския съюз. Ние обаче искаме да направим това добре и много ефективно, така че да получим мандат за преговори за бъдещите ни отношения с Обединеното кралство. Надяваме се това също да започне по време на нашето председателство“ Андраши обяви като един от най-важните приоритети на хърватското председателство многогодишната финансова рамка за периода 2021-2027 г.  „Няма никакво време за губене, тъй като в тази връзка трябва да бъдат приети близо 45 законодателни акта“, посочи Андраши.", "date": "2020.01.07", "title": "Хърватия: Северна Македония и Албания да постигнат напредък, за да започнат преговори за членство в ЕС"}
{"url": "https://faktor.bg/bg/articles/novini-balgariya-silen-vyatar-dnes", "text": "Днес над по-голямата част от страната ще бъде предимно слънчево. Атмосферното налягане ще се повишава. Максималните температури ще са между 0 и 5 градуса. \"Оранжев код\" е обявен днес за Област Бургас. Той е за опасно силен вятър и вълнение, съобщават от НИМХ. Очаква се вятърът да бъде 14-17 м/с, пориви 20-24 м/с, като следобед постепенно ще отслабва. Вълнението на морето ще достигне 4 бала, а на юг от Бургас - 5 бала. В областите Добрич и Варна е обявен жълт код за силен вятър и вълнение. Вятър 14-19 м/с, пориви 20-24 м/с (8-9 бала по Бофорт). Следобед се очаква отслабване на явленията. В западната половина вятърът ще утихва.", "date": "2020.01.07", "title": "Силен вятър днес"}
{"url": "https://faktor.bg/bg/articles/novini-svyat-mark-espar-sasht-ne-planirat-izteglyane-ot-irak", "text": "Съединените щати нямат планове да изтеглят войските си от Ирак. Това заяви министърът на отбраната Марк Еспър, цитиран от световните агенции.  Изказването му бе малко след като в разпространено проектописмо на американските военни до иракските власти бе посочено, че предстои препозициониране на силите на САЩ.  Проектописмото бе оповестено след приетата от иракските законодатели необвързваща резолюция, която прикани САЩ да изтегли войските си от страната. В Пентагона пред репортери Еспър не потвърди автентичността на писмото. Според военния министър написаното “не е съвместимо със сегашния етап”. Объркването се случва на фона на заплахи към американските сили след убийството от САЩ на иранския генерал Касем Сюлеймани.  Ръководителят на Началник-щабовете Марк Мили нарече проекта за писмо “грешка” и допълни, че не е било подписано и изобщо не е трябвало да бъде оповестявано. Мили каза още, че текстът е бил написан така, че се е намеквало за изтегляне, а “това не е това, което се случва.” По думите му реалната цел е била информиране на Ирак за препозициониране на сили в региона. Междувременно бе наредено на военни сили-амфибия, в които са включени около 4,500 моряци и пехотинци, да се подготвят за оказване на помощ в Близкия изток.  За момента изказаните намерения на Вашингтон за деескалация след убийството на Сюлеймани не се материализират и покачващото се напрежение създава възможност за пряк военен конфликт с въвличане на други страни и превръщането му в глобален. От друга страна, има опасения, че пренасочването на усилията на Пентагона встрани от т.нар. \"Ислямска държава\" може да доведе до засилването на отслабените позиции на групировката. Обезпокоителни за някои са и продължаващите заплахи на президента Доналд Тръмп за атакуване защитени от конвенция културно-исторически обекти. По темата в понеделник Еспър заяви, че военните ще следват “законите за въоръжени конфликти”.", "date": "2020.01.07", "title": "Марк Еспър: САЩ не планират изтегляне от Ирак"}
{"url": "https://faktor.bg/bg/articles/ot-sasht-sa-otkazali-viza-na-iranskiya-vanshen-ministar", "text": "САЩ са отказали виза на външния министър на Иран Мохамад Джавад Зариф, който трябваше да присъства на заседание на Съвета за сигурност на ООН в Ню Йорк в четвъртък. Това предаде Ройтерс, позовавайки се на представител на американските власти, пожелал анонимност. Напрежението между Вашингтон и Техеран ескалира, след като при въздушен удар на американските сили в Багдад миналата седмица бе убит високопоставеният ирански генерал Касем Солеймани, предава БТА. САЩ нямат планове да изтеглят войските си от Ирак, заяви по-рано днес министърът на отбраната Марк Еспър, цитиран от световните агенции. Редица медии съобщи по-рано за изтеглянето, позовавайки се на писмо от американски генерал, припомня Ройтерс.", "date": "2020.01.07", "title": "От САЩ са отказали виза на иранския външен министър"}
