{"url": "https://www.faktor.bg/bg/articles/birata-ne-mozhe-da-bade-reklamirana-kato-polezen-produkt-reshi-germanski-sad", "text": "Бирата не може да бъде рекламирана като полезен продукт, реши германски съд. Делото е по иск на група за защита правата на потребителите срещу пивовар, използващ реклама, която внушава, че бирата носи полза за здравето. Конфликтът с компанията Haerle в южния германски град Льоткирх започна, когато берлинската организация протестира срещу употребата на думата bekömmlich. Тя няма конкретен превод на други езици, но смисълът й е, че става дума за нещо, което е благотворно и вкусно. Според решението на федералния съд - потвърждаващо присъда на по-ниска инстанция - точно тази дума не бива да се използва за реклама на напитки с алкохолно съдържание над 1.2%. Обяснението е, че населението масово възприема bekömmlich в смисъл на \"здравословно\"и \"полезно\". Когато се използва за храна, думата означава, че продуктът лесно се понася и обработва от храносмилателната система дори при продължителна употреба, допълва съдът. А е известно, че бирата понякога причинява здравословни проблеми, се казва още в текста, цитиран от \"Ройтерс\". Съдът на Европейския съюз забрани през 2012 г. да се използва bekömmlich при рекламите и промоциите на вино. Днешното решение идва в самото навечерие на световното първенство по футбол в Русия, на което пивоварите разчитат да помогне за увеличаване на продажбите. От 1993 г. насам потреблението на бира е намаляло в Германия със 17%.", "date": "2018.05.17", "title": "Бирата не може да бъде рекламирана като полезен продукт, реши германски съд"}
{"url": "https://www.faktor.bg/bg/articles/polsha-razkri-proruska-grupa-opitvala-se-da-razpali-naprezhenie-v-ukrayna", "text": "Полша задържа рускиня, участвала в проруска група, опитвала се да разпали напрежение между Полша и Украйна, и скоро ще я експулсира, заяви днес полската служба за вътрешна сигурност, цитирана от Ройтерс. Службата за вътрешна сигурност каза, че още четирима човека, замесени според нея в \"хибридни\" дейности срещу Полша, ще получат петгодишна забрана за влизане в страната. Рускинята беше идентифицирана като \"Екатерина К.\" Службата не даде подробности за самоличността на другите четирима души, които според нея са предприели \"решителни опити за укрепване на проруските групи в Полша около два ключови приоритета на хибридните действия на Русия срещу Полша\". \"Това са разпалване на полско-украинска враждебност в социалната и политическата област и подкопаване на тълкуването на полската история и заменянето й с руска версия\", заяви службата за вътрешно разузнаване. Тя каза, че нейната намеса е \"неутрализирала дейността на две мрежови структури, участващи в руската хибридна и информационна война срещу Полша\".", "date": "2018.05.17", "title": "Полша задържа рускиня, участвала в група за разпалване на хибридна война между Варшава и Киев"}
{"url": "https://www.faktor.bg/bg/articles/kray-na-krizata-v-italiya-dvizhenie-5-zvezdi-i-liga-se-sporazumyaha-za-pravitelstvo", "text": "Водещите италиански партии Движение \"5 звезди\" и \"Лига\" постигнаха принципно споразумение по програмата на коалиционно правителство, предаде Ройтерс в четвъртък.   Очаква се те да намалят данъците, да засилят социалните разходи и да отправят най-голямото предизвикателство към ЕС след британския референдум за Брекзита преди две години.   Лидерите на крайнодясната \"Лига\" Матео Салвини и Движение \"5 звезди\" Луиджи Ди Майо, които се оказаха сред победителите на изборите от 4 март, обсъждаха общата политическа програма с цел да намерят изход от патовата ситуация, продължила повече от 10 седмици.   След края на продължилата над 4 часа среща между двамата водещи политици Ди Майо заяви, че партиите трябва да уточнят само няколко дребни подробности. Очаква се програмата да бъде финализирана по-късно днес.   Малко преди това източник от Движение \"5 звезди\" заяви, че като цяло програмата е уточнена и тя не съдържа нищо, сочещо евентуално излизане на страната от еврозоната или от ЕС.   Споразумението все още не е публикувано и трябва да бъде одобрено от членовете на партиите, както и от италианския президент Серджо Матарела. Двамата партийни лидери обещаха с видеопослания в сряда, че програмата ще бъде поставена на гласуване сред активистите на техните формации - чрез интернет за \"Движение 5 звезди\" и на специално уредени места за Лигата в събота и неделя.", "date": "2018.05.17", "title": "Край на кризата в Италия: Движение \"5 звезди\" и \"Лига\" се споразумяха за правителство"}
{"url": "https://www.faktor.bg/bg/articles/ekaterina-zaharieva-sled-brekzit-za-demokratsiyata-tryabva-da-se-borim-vseki-den", "text": "След Брекзит европейските граждани осъзнаха, че членството в ЕС не е толкова необратим процес и че за демокрацията трябва да се борим всеки ден. Както каза и канцлерът Меркел, трябва да сме толкова единни, че лист да не може да мине между нас. Това заяви в предаването \"Още от деня\" по БНТ вицепремиерът и министър на външните работи Екатерина Захариева. Всички 28 страни от ЕС остават в ядрената сделка с Иран, докато и Техеран я изпълнява. Не можем да се откажем от нещо, без да имаме нищо друго насреща. Много е важно да защитим интересите на европейския бизнес, но основната цел е много по-голяма – да защитим стабилността в региона, подчерта Захариева.  В декларацията от Срещата на върха в София има ясно потвърждение за европейската перспектива на Западните Балкани. Нямаше лидер, който да не разбира, че това е историческа среща. Трябва много работа с убеждението как ще станат реформите. Трябва да покажем, че можем да решаваме отворените въпроси по пътя на консенсуса, посочи външният министър.  По думите на Екатерина Захариева срещата на върха ЕС- Западни Балкани в София е била върхът на събитията по време на европредседателството.", "date": "2018.05.17", "title": "Екатерина Захариева: Не можем да се откажем от ядрената сделка с Иран, без да имаме друго насреща"}
{"url": "https://www.faktor.bg/bg/articles/milen-vrabevski-sezirah-spetssluzhbite-za-vanshna-namesa-v-bpts", "text": "Аз и колегите му години наред търсим мерки за сближаване, които да са базирани на европейските ценности. А църквата трябва да бъде духовен водач на народа, каквато е била и функцията преди години, каквато роля е имала Българската екзархия преди векове. Днес обаче ние не виждаме водачи в сегашния формат на Светия синод. Това каза в студиото на Би Ти Ви общественикът Милен Врабевски, който заедно с журналиста Горан Благоев коментираха неприемливото и за двамата решение на Св.синод да участва в честванията на 1000-годишнината на Охридската патриаршия.  Той посочи, че са му известни два мотива за този отказ. Първият, че БПЦ не би искал да извършва неканонични действия, което може да ги постави в схизма. И вторият – това било в противоречие с техния Устав. Въпреки това обаче, той не смята, че това са достатъчно убедителни мотиви, за да откажат поканата.   „България постоянно инвестира в сътрудничеството си с Македония, а българското духовенство се разграничава и върви в друга посока”, подчерта общественикът. Относно спекулациите има ли чуждо влияние върху решението на Св.синод и доколко има някаква връзка със срещата на бившият генерал от руското разузнаване Леонид Решетников с русенския митрополит Наум, Врабевски заяви, че е подал информация до властите и службите, че действията на Светия синод приличат именно на директна намеса отвън. Той поясни, че не иска да влиза в конспиративни теория, а очаква българските служби да кажат коя е държавата и каква е нейната цел по отношение на БПЦ.  От разговора с Горан Благоев стана ясно, че Решетников е имал среща с още двама митрополити и настоя запознатите да бъдат така добри да обявят кои са те.", "date": "2018.05.17", "title": "Милен Врабевски: Сезирах спецслужбите за външна намеса в БПЦ"}
{"url": "https://www.faktor.bg/bg/articles/novini/balgariya/-handelsblat-za-borisov-bezsilniyat-portier-na-es", "text": "„Българският министър-председател Бойко Борисов крачи по червения килим като широкоплещест охранител - в очакване на важните гости, които пристигат с черни лимузини и заради които улиците на София са се превърнали в строго охранявана зона\", се казва в репортаж на „Ханделсблат\" от София, писан в навечерието на срещата на върха на ЕС за Западните Балкани. „Ръкостискания, потупвания по рамото, целувки, прегръдки, след което високопоставените гости влизат в сградата. Пристигат един по един - и така повече от час. Това безспорно е един от големите моменти по време на българското европредседателство\", пише изданието и изказва предположението, че умно измисленото от България мото на нейното председателство - \"Съединението прави силата\", съдържа силен емоционален заряд, който освен всичко друго помага на страната да прокарва и собствените си интереси. През последните години разширяването на ЕС беше изтикано на заден план - поради простата причина, че Общността си имаше далеч по-спешни проблеми: финансовата криза, еврокризата, бежанската криза, Брекзита. Сега обаче темата за евроразширяването отново излезе по-нагоре в европейския дневен ред. И това определено е заслуга и на България, пише по-нататък \"Ханделсблат\" и акцентира върху упоритостта, с която София повдига този въпрос на всички форуми в рамките на българското европредседателство. И благодарение на която Еврокомисията отново се захвана с темата, коментира изданието и продължава: \"По тази тема Бойко Борисов влезе в ролята на портиер, който се опитва да вкара в ЕС страните от Западните Балкани. Да даде тласък на евроразширяването - това наследство иска да остави Борисов от българското европредседателство. Но далеч не всички от колегите му в ЕС реагират с възторг\", отбелязва \"Ханделсблат\". Френският президент например иска реформа на ЕС - и чак след това ново разширяване. Испания пък изцяло отхвърля плановете за прием на нови страни, а Германия, Холандия и Дания имат резерви най-вече поради аспекти, свързани със сигурността. Има и още един фактор, който спъва плановете на българския премиер - Доналд Тръмп, коментира изданието. „След като Борисов поздрави всички държавни и правителствени ръководители, а една цигуларка настрои гостите за официалната вечеря, вниманието се насочи към спешните проблеми: бъдещето на атомното споразумение с Иран и търговския спор със САЩ. А Западните Балкани отново изпаднаха от дневния ред\", пише в заключение \"Ханделсблат\".", "date": "2018.05.17", "title": "\"Ханделсблат\" за Борисов: \"Безсилният портиер на ЕС\""}
{"url": "https://www.faktor.bg/bg/articles/novini/balgariya/radev-evropa-shte-bade-konkurentosposobna-samo-sas-saglasuvani-politiki-s-biznesa", "text": "Необходимостта от повече гъвкавост в европейската индустриална политика и ролята на бизнеса за осигуряване на повече заетост и подобряване на благосъстояние на гражданите. Това обсъдиха на \"Дондуков\" 2 президентът Румен Радев и представители на Конфедерацията на европейския бизнес (BusinessEurope), съобщиха от прессекретариата на държавния глава.  Във фокуса на разговора са били и българските приоритети в рамките на ротационното председателство на Съвета на ЕС и по-конкретно визията за бъдещата Многогодишна финансова рамка след 2020 г. Според Румен Радев европейските институции и националните правителства трябва да проведат задълбочен дебат за постигане на общи дългосрочни цели.  \"За да реализираме оптимална среда за развитие на бизнеса, трябва преди всичко да формулираме стратегия с далечна перспектива със съгласувани първостепенни приоритети\", е заявил държавният глава.  Той е посочил конкурентоспособността, иновациите, дигитализацията, образованието и борбата с климатичните промени като основните фактори, които трябва да бъдат включени в европейската стратегия за индустрията.  Държавният глава и европейският бизнес са призовали в преговорите на Великобритания за излизане от Европейския съюз да се зачетат правата на всички засегнати граждани - както на работещите от ЕС на територията на Острова, така и на британците, избрали Континента.  Тема на разговора е било и присъединяването за страната ни към Европейския валутен съюз. \"Общата валута е един от фундаментите на ЕС. България стриктно изпълнява критериите от Маастрихт, поддържаме нисък бюджетен дефицит и инфлация, бележим икономически растеж и предлагаме много добри условия за инвестиции. Преди всичко обаче трябва да преценим как тази стъпка ще се отрази на доходите на българските граждани и да изчислим внимателно рисковете, за да може икономиката ни да има настигащи темпове на растеж\", е казал президентът Радев.  \"Способността на европейския бизнес да остане конкурентен в световен план е в интерес на нашите граждани. За да бъдем успешни на фона на външните предизвикателства в сферата на търговията, трябва да бъдем обединени и единодушни. BusinessEurope споделя ключовите приоритети на България в рамките на ЕС и председателството, като например задълбочаването и усъвършенстването на Икономическия и паричен съюз, завършването на единния пазар и дигитализацията\", е заявила президентът на BusinessEurope Ема Марчегаля.  По думите й BusinessEurope представлява интересите на 20 милиона малки, средни и големи предприятия от целия континент. Тя е официално признат социален партньор на европейско ниво и обединява 39 бизнес организации от 34 европейски страни.", "date": "2018.05.17", "title": "Радев: Европа ще бъде конкурентоспособна само със съгласувани политики с бизнеса"}
{"url": "https://www.faktor.bg/bg/articles/borisov-otkri-forum-za-liderstvo-s-uchastieto-na-simeon-ii-i-plevneliev", "text": "Днешният важен ден за Българското председателство продължава с едно от съпътстващите събития на Срещата на върха ЕС - Западни Балкани - New Leaders for Europe организирано от World Economy Forum. Заседанието беше открито от премиера Бойко Борисов, съобщиха от министерството на българското председателство на Съвета на ЕС.  Във форума участват и Симеон Сакскобургготски, бивш министър председател, и президентът Росен Плевнелиев (2012-2017 г.).  Темите на дискусия включват по-нататъшно укрепване на растежа и инвестициите, развитие на междурегионалната търговия, разработване на ориентирана към бъдещето дигитална екосистема, както и подкрепа на лидерството от следващо поколение.", "date": "2018.05.17", "title": "Борисов откри форум за лидерство, с участието на Симеон II и Плевнелиев"}
{"url": "https://www.faktor.bg/bg/articles/novini/svyat/ilyuziite-na-germaniya-za-putin-i-za-rusiya", "text": "Срещата между германската канцлерка Ангела Меркел и руския президент Владимир Путин в Сочи ще е кулминационният завършек на „руската седмица\" в германската външна политика. През последните дни в Москва бяха както новият германски външен министър Хайко Маас, така и министърът на икономиката Петер Алтмайер, за да обсъдят с руските си колеги централни въпроси на международната и европейската политика. Този интензивен дипломатически обмен фокусира вниманието на германската общественост над германско-руските отношения, особено след като соловите външнополитически акции на американския президент Тръмп поставиха на сериозно изпитание трансатлантическото приятелство на германците. Затова не е учудващо за никого, че в Германия се множат гласовете, които настояват за сближаване и сдобряване с Русия. Но онези, които смятат, че едностранните отстъпки по отношение на икономическите санкции или някакви други гнили компромиси биха могли да доведат до разведряване на отношенията с Русия, се лъжат радикално. Не само защото подобна политика на въздържаност и компромиси ще се интерпретира от Москва като израз на слабост. По-важното е друго: на мнозина явно не е станало ясно, че Путин се нуждае от конфронтацията със Запада, за да бетонира своята власт, да отклонява вниманието на руското население от икономическата стагнация и социалните проблеми на Русия. Затова е крайно наивно да се вярва, че с Путин би могло да се постигне разбирателство относно Украйна. Или пък да се преговаря с него за новия европейски мирен ред, след като самият той подкопава устоите ѝ с агресивната си външна политика към Украйна, с продължаващите опити да влияе на западни избори и да блокира работата на чужди институции с помощта на кибератаки. Повече от съмнително е дали днешната Путинова Русия, а не Русия изобщо, е подходящ партньор за по-нататъшното разширяване на германско-руските отношения в сферата на енергетиката. Важно е да се гарантира, че планираният газопровод „Северен поток 2\", преминаващ през Балтийско море, няма да влиза в разрез с европейския интерес за икономическо и политическо стабилизиране на Украйна. Много правилно министърът на икономиката Алтмайер обмисля да иска от Москва гаранции, че Украйна няма да понесе загуби от такси за пренос на газ, след като „Северен Поток 2\" влезе в експлоатация. Но подобни детайли би трябвало да станат част от една по-обхватна и дългосрочна стратегия спрямо Русия. Германската политика за Русия като начало трябва да осъзнае, че в отношенията с Путин е нужно търпение, и че не е възможно да се постигне бързо разбирателство с Москва. Докато Кремъл продължава да следва досегашната си агресивна политика към Украйна, а Путин няма да се откаже от нея, защото тя е част от стратегията му за оставане на власт, санкциите срещу Русия не бива да бъдат отменяни. Дори само частичната им отмяна би представлявала напълно погрешен сигнал. Германската външна политика е длъжна да спазва принципите на подкопаната от Москва следвоенна уредба на Европа. Важно е освен това германската, а и европейската отбранителни способности значително да бъдат подсилени – както по отношение на традиционните заплахи, така и срещу новите опасности, свързани с воденето на хибридни войни. Не на последно място е нужно да се води прагматичен диалог с Москва по отделни международни въпроси – като например ядреното споразумение с Иран. Собствените външнополитически интереси на Германия налагат подобно нещо. Тази дипломатическа стратегия по отношение на Русия би трябвало обаче да бъде подплатена с още два важни елемента: От една страна западната политика никога повече не бива да реагира прибързано и истерично на провокации от Москва. От подобно нещо ползи извлича в крайна сметка единствено Кремъл, а доверието към Запада спада сериозно. След  атентата срещу двойния агент Сергей Скрипал британската министър-председателка Тереза Мей даде нагледен пример за това как не бива да се действа. Така само се подсилва инструментализирания от Кремъл „образ на врага\" в лицето на Запада. От друга страна Германия, а и цяла Европа би трябвало по-силно да се отворят за контакти с руското общество. Нужен е обхватен диалог с всички политически сили и групи в Русия, включително и с националистическите, патриотични и консервативни сили. Ако този диалог се води със спокоен тон и познаване на собствените принципи, в дългосрочен план ще може да се преодолее с право критикуваното отчуждение между германци и руснаци.", "date": "2018.05.17", "title": "Илюзиите на Германия за Путин...и за Русия"}
{"url": "https://www.faktor.bg/bg/articles/tramp-s-paranoichno-izyavlenie-fbr-me-sledi-po-zaraka-na-obama", "text": "Федералното бюро за разследване (ФБР) ме следеше, когато бях кандидат за Белия дом. Това параноично изявление направи американският президент Доналд Тръмп, предаде Би Би Си. Държавният глава на САЩ посочи, че в неговия щаб е имало поне една \"къртица\", която е шпионирала и е предавала информация на службата. Този човек е работил след като предшественикът на Тръмп – Барак Обама е издал изрична заповед сегашният американски президент да бъде следен. \"Това е скандал, който може да се сравни само с Уотъргейт\", категоричен бе Тръмп в „Тиутър“. „Уотъргейт“ е хотел в столицата на САЩ Вашингтон. В стая, наета от тогава опозиционната Демократическа партия, бяха открити подслушвателни устройства. Скандалът стана повод републиканският президент Ричард Никсън да се оттегли от поста през 1974 г. - почти година и половина преди края на мандата му.", "date": "2018.05.17", "title": "Тръмп: \"Къртица\" в моя щаб е донасяла за мен във ФБР по заръка на Обама"}
{"url": "https://www.faktor.bg/bg/articles/obshtestvo/zakon-i-red/protest-sreshtu-predsrochnoto-osvobozhdavane-na-ubietsa-na-andrey-monov", "text": "Протест пред Съдебната палата. Причината - осъденият за убийство австралиец Джон Полфрийман иска предсрочно освобождаване. Той излежава 20-годишна присъда, защото наръга с нож смъртоносно 20-годишниуят Андрей Монов. Инцидентът стана пред църквата \"Света Неделя\" на 27 декември 2007 година. Именно близки на убитото момче се събират пред Съдебната палата.", "date": "2018.05.17", "title": "Протест срещу предсрочното освобождаване на убиеца на Андрей Монов"}
{"url": "https://www.faktor.bg/bg/articles/delyan-dobrev-komisiyata-za-chez-izleze-yalova", "text": "Временната комисия за ЧЕЗ излезе ялова. Това заяви председателят на Комисията по енергетика и депутатът от ГЕРБ Делян Добрев.  Изказването си той направи по време на дебатите по доклада на Временната комисия за ЧЕЗ, продевени днес в Народното събрание. По думите му комисията с нищо не допринася, не носи и никаква нова информация в рамките на последните два месеца. „Председателят на комисията беше много активен. Поздравявам го и от трибуната, защото наистина много се стара, но просто нямаше какво повече да се направи“, заяви Добрев. Според него комисията само е обобщила общоизвестни факти. \"Вие имахте цялата власт в комисията да направите каквото си искате. Само че за съжаление нашите първоначални очаквания се потвърдиха. Нямаше смисъл от една такава комисия\", обясни Добрев.", "date": "2018.05.17", "title": "Делян Добрев: Комисията за ЧЕЗ излезе ялова"}
{"url": "https://www.faktor.bg/bg/articles/vnasyame-sezonna-rabotna-raka-ot-ukrayna", "text": "Внасяме работна ръка от Украйна за сезонна работа. Преди старта на летния сезон именно гражданите на тази страна, пожелали да изкарват прехраната у нас, са най-много. Увеличава се броят на подадените заявления и предоставените решения във връзка с предоставяне на достъп до пазара на труда на чужденци от трети държави. Тенденцията се наблюдава особено по отношение на сезонната заетост до 90 дни, съобщиха от Агенцията по заетостта за Novini.bg.  Сезонната заетост до 90 дни е най-атрактивната и достъпна възможност за работодателите по отношение на наемане на персонал за активния сезон. От агенцията коментираха, че интересът на работодателите към този вид заетост продължава да нараства. От началото на годината е регистрирана сезонна заетост до 90 дни на общо 687 чужденци, които са граждани на трети държави. От тях 541 са граждани на Украйна.  На второ място са молдовците, които наброяват 74 души. 18 пък са гражданите на Русия. От началото на 2018 г. до момента такъв е предоставен доспъп до пазара на труда у нас на общо 357 чужденци. Според справката 73 сърби и 72 украинци са започнали работа на българска територия. Именно гражданите на тези две държави са най-многобройни в това отношение. Започналите работа у нас от началото на годината идват от общо 23 държави, като от тях 71 са с решения на агенцията относно издаване на „Синя карта на ЕС” от органите на МВР.", "date": "2018.05.17", "title": "Внасяме сезонна работна ръка от Украйна"}
{"url": "https://www.faktor.bg/bg/articles/gazovata-vrazka-sas-sarbiya-se-otlaga-za-2022-g", "text": "съвместна декларация България и Сърбия обявиха днес неотменимия си ангажимент за изграждане на междусистемна газова връзка, така че тя да бъде въведена в експлоатация най-късно до май 2022 г. Документът бе подписан от министъра на енергетиката Теменужка Петкова и от министъра на енергетиката и минното дело на Сърбия Александър Антич, съобщи пресцентърът на Министерството на енергетиката. В меморандума за разбирателство по проекта, подписан от Петкова и Антич през януари 2017 г., се планираше газовата връзка да е готова до края на 2020 г. Проблемът с липсата на свързаност между България и съседните й страни се прояви по време на газовата криза през януари 2009 г., когато Русия спря доставките на газ през Украйна, а заради липса на алтернативни трасета и източници на природен газ България се наложи да влезе в режим на строги икономии на горивото. Досега е изпълнена газовата връзка с Румъния, а за тази с Гърция началото на строителството предстои. С днешната декларация двете страни се ангажират да създадат съвместна работна група, която да контролира всеки етап от проекта и в рамките на която да бъдат обсъждани и решавани евентуално възникнали въпроси. Българската страна декларира също намерението си да определи, със съгласието на Европейската комисия, националния преносен оператор \"Булгартрансгаз\" за организатор на проекта и оператор на бъдещия газопровод на българска територия.", "date": "2018.05.17", "title": "България и  Сърбия се разбраха - отлагат газовата връзка за 2022"}
{"url": "https://www.faktor.bg/bg/articles/sport/balgariya/priznanie-za-bansko-za-parvi-pat-shte-bade-domakin-na-svetovno-po-ski", "text": "Българската федерация по ски получи поредно признание за работата си от Световната федерация. Това стана ясно на 51-ия конгреса на ФИС, където България получи правото да организира три поредни световни купи в алпийските ски и за първи път в историята си световен шампионат за младежи до 20 г. Домакин на тези престижни стартове ще е ски курорт №1 Банско, който до момента е организирал 5 старта за СК в алпийските ски и 2 за СК в сноуборда. Заслугата е изключително много на големия приятел на българските ски Марк Жирардели, който помага на страната ни повече от 15 г. Той положи изключителните усилия, за да може страната ни да е отново сред домакините на най-престижните състезания в ските. През 2019 година Банско ще приеме 3 старта за СК при мъжете (22-24 февруари). Година по-късно пак под \"Тодорка\" ще дойде елита при жените. Стартовете ще са на 25-26 януари, което автоматично вкарва Банско в клуба на най-големите ски курорти. Това е така защото през първия месец на годината привилегията да са домакини на СК имат само курорти като Аделбоден, Венген, Кицбюел, Гармиш-Партенкирхен, Кортина д' Ампецо и Шладминг. Най-сериозното изпитание за България ще е през 2021-а година, когато Банско ще приеме световната купа за мъже (27-28 февруари), а веднага след това от 1 до 10 март ще домакинства и на Световното първенство в алпийските ски до 20 г.", "date": "2018.05.17", "title": "Признание  за Банско - за първи път ще бъде домакин на световно по ски"}
{"url": "https://www.faktor.bg/bg/articles/protestat-aplodira-moskovski-makron-i-germanskiyat-kantsler-da-sklonni-da-priemat-iskaniyata-vi-/video/", "text": "„Браво на нашия министър“, започнаха да викат протестиращите срещу „пакета за мобилност” на ЕС пред НДК превозвачи,  след като  министърът на транспорта Ивайло Московски слезе при тях направо от Срещата на върха  и обясни, че френският президент Еманюел Макрон и германският канцлер са склонни да приемат исканията на българската страна, които са и искания на самите превозвачи.    „Аз вярвам, че има шанс да бъде коригиран пакетът за мобилност, чисто концептуално и в конкретни текстове, за да бъде обективно отчетено желанието на българския транспорт. Декларирам още веднъж, че правителството и всички институции в държавата са зад вашите искания и зад вашите интереси. Обсъдихме текст по текст темите, които не са приемливи за българските превозвачи, а в някои аспекти и за останалите държави от Източна Европа. Колкото и късно да беше те извикаха своите съветници и разпоредиха да се търси възможен и балансиран вариант”,заяви  министър Московски пред протестиращите.", "date": "2018.05.17", "title": "Протестът аплодира Московски: Еманюел Макрон и Ангела Меркел са склонни да приемат исканията ви (ВИДЕО)"}
{"url": "https://www.faktor.bg/bg/articles/borisov-vav-feysbuk-sarbi-i-kosovo-v-sofiya-gord-sam", "text": "Бойко Борисов сподели снимка във Фейсбук профила си, на която е в компанията на президентите на Косово и Сърбия - Хашим Тачи и Александър Вучич, както и германския канцлер Ангела Меркел. Премиерът написа над кадъра: \"В София ЗАЕДНО Косово и Сърбия\" и добави, че се чувства горд от факта. Борисов добави и хаштаг на английски с мотото на българското европредседателство \"Съединението прави силата\".", "date": "2018.05.17", "title": "Борисов във Фейсбук: Сърбия и Косово в София? Горд съм!"}
{"url": "https://www.faktor.bg/bg/articles/donald-tusk-nyama-plan-b-zapadnite-balkani-sa-integralna-chast-ot-evropa", "text": "Приключи пресконференцията в НДК, на която бяха подписани споразумения в рамките на Срещата на върха ЕС-Западни Балкани. В нея участваха премиерът Бойко Борисов, председателят на Европейския съвет Доналд Туск и председателят на Европейската комисия Жан-Клод Юнкер. След Срещата на върха ЕС - Западни Балкани ръководителите от ЕС постигнаха съгласие за Декларацията от София, към която се присъединиха партньорите от Западните Балкани. Мария Габриел подписа споразумение за дигитална асемблея. \"Преди всичко, нека благодаря на Борисов. Неговият екип направиха нещо отлично. Много съм впечатлен. Тази среща на върха беше успех. Благодаря за българското гостоприемство. Смятам, че отне твърде много време от последната ни среща в Солун, затова трябваше да се срещнем пак. Обсъдихме как да подобрим връзките със Западните Балкани\", каза Доналд Туск. \"ЕС е най-надеждният партньор на Западните Балкани. Няма план \"Б\", те са интегрална част от Европа. Интеграцията на Западните Балкани е върховен приоритет на ЕС. Препотвърдихме общия си ангажимент за европейската перспектива на региона, каза още Туск.  \"Обсъждахме как да подобрим връзките със Западните Балкани и в региона говорим за икономически връзки, цифрови, свързаност. Подписахме Програма на приоритетите от София. Съгласихме се да удвоим средствата за Еразъм +, съгласихме се за намаляването на таксите за роуминг и по-добри условия за частните инвестиции. Програмата за свързаност не е нито алтернатива, нито заместваща програма на разширението, това е начин, да се използва времето от днес до утре по по-ефективен начин, така че гражданите и бизнесът да не трябва да чакат всички ползи от интеграцията с ЕС\", добави Туск. \"Единодушно се договорихме, че Европейският съюз остава в иранското ядрено споразумение \", обяви той.", "date": "2018.05.17", "title": "Доналд Туск: Няма план \"Б\", Западните Балкани са интегрална част от Европа"}
{"url": "https://www.faktor.bg/bg/articles/sofiya-shte-proizvezhda-tok-i-parno-ot-bokluk", "text": "Столичната община ще получи 67 млн. евро заем от Европейската инвестиционна банка, за да изгради инсталация, която ще произвежда електро и топлоенергия от гориво от боклук. Съоръжението ще бъде в \"ТЕЦ - София\" и ще струва общо 157 млн. евро. Над 58% от средствата за проекта ще бъдат осигурени от Оперативна програма \"Околна среда\", пише \"24 часа\". Той е третата фаза от мащабния проект на столицата за управление на отпадъците, който започна с изграждането на компостиращите инсталации за преработка на зелени и хранителни отпадъци, и завода за механично-биологично третиране, които вече работят от няколко години. Инсталацията ще оползотворява RDF горивото, произведено от завода за отпадъци и от него ще произвежда електро и топлоенергия. Тя ще осигури електроенергия, достатъчна за нуждите на 25 000 - 30 000 домакинства и топлоенергия за 30 000 - 40 000 семейства. Проектът, по който се работи от 2011 г., обаче скара общинските съветници и дебатите по точката за заема, с който общината трябва да осигури съфинансирането, продължиха близо 4 часа. От група \"5\" внесоха друг доклад, с който се настоява за отлагане на решението и създаване на експертна група, която да проучи други технологии. Калоян Паргов от БСП пък предложи точката за заема да бъде отложена. \"В последните 2 месеца слушах много внимателно всичко, което се говореше за третата фаза от системата за управление на отпадъците. Това не е проект за месец-два. От всички критики, които чух, с една съм съгласна – това, че дължим постоянна информация на хората. Съгласието ми обаче е до тук. Защото на хората дължим истината, а не лъжи и манипулации. Лесно е да се провокират страховете на хората и да се играе с тях. Но сме тук, не за да лъжем и не, за да се грижим за бъдещите предизборни сметки на партиите, които представляваме. Има нещо по-важно от изборния резултат и това е резултатът за хората. Повярвайте ми, понякога е по-лесно да спечелиш симпатии, ако се откажеш от тежките проблеми, оставиш на някой следващ да ги реши. Признавам, че получих много такива съвети. Но животът на хората и на града, не се измерват с мандати и политически сметки. В това вярвам и това ще продължа да защитавам\", заяви столичният кмет Йорданка Фандъкова, която бе вносител на доклада за заема. Тя подчерта, че в Европа работят над 450 такива инсталации. Проектант на софийската инсталация е датската компания „Рамбол“, която е в топ 5 на компаниите в света в този сектор. С пускането на новата инсталация част от старите мощности на ТЕЦ „София“ няма да работят на пълен капацитет. Това ще намали фините прахови частици от ТЕЦ-а с 6,2 т на година, емисиите на въглероден оксид - с 87,2 т, а азотните оксиди - с 46,4 т. При европейката норма на емисиите фините прахови частици за индустриалните съоръжения от 10 милиграма на куб. метър, софийската инсталация ще покрие норма под 1 милиграм. Съоръжението ще има 4-степенна система за очистване на отработените газове и мониторингова система, която следи в реално време данните за емисиите във въздуха. Тази информация ще бъде достъпна и публична.", "date": "2018.05.17", "title": "София ще произвежда ток и парно от боклук"}
{"url": "https://www.faktor.bg/bg/articles/yunker-s-ostro-izyavlenie-amerikanskite-sanktsii-za-iran-nyama-da-ostanat-bez-efekt", "text": "\"Докато иранците уважават своите ангажименти, Европейският съюз също ще се придържа към този договор, чийто архитект беше ЕС. Обявените американски санкции няма да останат без ефект. Това трябва да се знае. Така че ние в ЕК имаме за задача да защитаваме нашите европейски предприятия и особено малките и средни предприятия\". Това каза председателят на Европейската комисия Жан-Клод Юнкер по време на брифинга след срещата ЕС - Западни Балкани.  \"Решихме да позволим на Европейската инвестиционна банка /ЕИБ/ да посредничи за инвестициите на европейските предприятия в Иран. Комисията ще продължи своето сътрудничество с Иран и заместник-председателят на Европейската комисия и европейски комисар за енергийния съюз Марош Шефчович в близко бъдеще ще посети Иран, за да проследи нашите връзки и обмен с иранските власти\", обясни Юнкер.  По отношение на търговията между ЕС и САЩ председателят на ЕК заяви категорично, че Съюзът е готов да обсъди със САЩ реформа на Световната търговска организация. \"Искаме неограничено изключение от предлаганите тарифни мерки. Ако Европа получи неограничено изключение от предлаганите мерки за облагане с мита, ние сме готови да започнем преговори с трансатлантическите ни партньори. Искаме да задълбочим енергийното сътрудничество, включително и по въпроса с втечнения природен газ, както и доброволното сътрудничество между регулаторите от двете страни. Това трябва да бъде основата за търговските преговори. Готови сме със САЩ да обсъждаме реформа на Световната търговска организация\", обяви председателят на ЕК.", "date": "2018.05.17", "title": "Юнкер с остро изявление: Американските санкции за Иран няма да останат без ефект"}
{"url": "https://www.faktor.bg/bg/articles/novini/balgariya/borisov-s-problemite-koito-imame-edinstvenoto-spasenie-e-da-badem-edinni", "text": "Първо искам да благодаря и да се извиня на всички софиянци за чудовищния трафик, който създадохме. Не знам дали преди е имало толкова много евролидери, събрани в България. Извинявайте, но мисля че и ползите за България са повече, заяви Бойко Борисов по време на днешната пресконференция в НДК, с която завърши срещата на върха ЕС-Западни Балкани. Българският премиер не пропусна да благодари на всички лидери на ЕС. \"Искам да благодаря на всички лидери на ЕС. Това е едно уважение към българския народ и мисля, че е крайно време всички да разберат, че европредседателството е успешно. Никой не помни имената, помнят че България е бил успешен европредседател.\" \"Имахме една много добра и честна дискусия. Може би Юнкер е по-напред от мен в европейските съвети, но аз отдавна не съм слушал да си говорят толкова честно и от сърце тези, които са \"за\" и тези , които са против. Ако Западните Балкани олицетворяват една страна, тя ще е по БВП - 96 млрд. евро. Това е БПВ на Словакия\", категоричен бе Борисов. \"Тоест тези два дни са, за да приемем държава, с икономика колкото Словакия и с население по-малко от Румъния, казвам това за западните медии. Не е ли по-добре тези страни да са част от нас. Така, че до края на юни пак ще си говорим, но така или иначе много теми за размисъл сме си задали. Според мен всички тук си тръгнаха с едно наум. Разходката, която направиха Тереза Мей, Еманюел Макрон и Ангела Меркел е много символична. Много съм щастлив, колко споразумения лидерите подписаха. Символично е и решението между Вучич и Ципрас, дано скоро да имаме окончателно решение. На всички стана ясно, че с проблемите, които имаме, единственото спасение е да бъдем единни, или както Ангела каза: \"Лист да не може да мине между нас\"\", допълни министър председателят. \"Искам да благодаря на Юнкер и Туск, че намериха време да обиколят Балканите- това беше много полезно. Заедно с Могерини успяваха да осветляват нещата, които колегите не разбираха\", каза още Бойко Борисов.", "date": "2018.05.17", "title": "Борисов: С проблемите, които имаме, единственото спасение е да бъдем единни"}
{"url": "https://www.faktor.bg/bg/articles/emanyuel-makron-frantsiya-zhelae-balgariya-v-preddverieto-na-evrozonata", "text": "Франция желае България да се присъедини към преддверието на еврозоната. Това каза на пресконференция президентът на Франция Еманюел Макрон след Срещата на върха ЕС-Западни Балкани, предаде репортер на Агенция „Фокус“. „Що се отнася до еврозоната, имаме механизъм за преддверието на еврозоната, ако България изпълни критериите. Франция желае България да се присъедини към преддверието на еврозоната. Днес всички условия са изпълнени, за да може България да се присъедини“, коментира Макрон.  Той поздрави България за качеството на защита на българските граници. „Остават да се водят технически разговори между министрите. Мисля, че няма да е отговорно да се бърза с ангажименти, тъй като сме в процес да промяна на правилата. Отчитаме качеството на работата, която осъществи България“, каза още Еманюел Макрон.", "date": "2018.05.17", "title": "Еманюел Макрон: Франция желае България в преддверието на еврозоната"}
{"url": "https://www.faktor.bg/bg/articles/teroristi-ot-islyamska-darzhava-s-novi-zaplahi-kam-predi-mondial-2018", "text": "Терористите от \"Ислямска държава\" отправиха нова заплаха към феновете на футбола преди Мондиал 2018, съобщи БТВ. Шампионатът ще се проведе в Русия.  ИДИЛ разпространи рекламен плакат с двете най-големи звезди на световното първенство - Лионел Меси и Кристиано Роналдо. На него те са с отрязани глави, а над тях пише: \"Земята ще бъде в кръв, победата ще е наша\".  Ислямска държава не за първи път се заканва по този начин.", "date": "2018.05.17", "title": "Терористи от \"Ислямска държава\" с нови заплахи преди Мондиал 2018"}
{"url": "https://www.faktor.bg/bg/articles/bsp-otnovo-atakuva-sdelkata-s-chez", "text": "БСП отново сложи на масата сделката с ЧЕЗ. На 18.05.2018 г. (петък), в 10:30 часа, представители на БСП ще внесат събраните подписи от Национална гражданска инициатива държавата да отмени сделката за ЧЕЗ в КЕВР, се казва в съобщението от пресцентъра на БСП.  На 1 март, след среща с чешкия посланик Душан Щраух, председателят на БСП Корнелия Нинова заяви, че започва подписка сред българите за спиране на сделката с ЧЕЗ.  „Ще се обърнем към български или чешки съд и започваме подписка в цялата страна от български граждани - клиенти на ЧЕЗ, които смятаме, че могат да бъдат по делото трета заинтересована страна и да внесем колективен иск за спиране на сделката”, заяви тогава Корнелия Нинова.", "date": "2018.05.17", "title": "БСП отново атакува сделката с ЧЕЗ"}
{"url": "https://www.faktor.bg/bg/articles/bsp-protiv-izgrazhdaneto-na-zavoda-za-prerabotka-na-otpadatsi-na-teritoriyata-na-tets-sofiya", "text": "Нов спор между управляващи и опозиция. БСП се обяви срещу решението на Столичния общински съвет за започване на третата фаза от изграждането на завода за преработка на отпадъци на територията на ТЕЦ-София. Дебатът в Столичния общински съвет продължи повече от 4 часа.  Аргументите на Калоян Паргов – лидер на БСП-София и общински съветник, са, че за да се изгради проектът, Столична община искат \"Топлофикация\" да поеме дълг от 134 милиона лева, което, по думите му, на фона на над 700 милиона лева задължение означава \"Топлофикация\" окончателно да потъне, защото тя и в момента е в технически фалит, посочи социалистът. Според червените, подобен завод в рамките на града ще създаде и екологични проблеми.  От ГЕРБ нарекоха тези твърдения „манипулация“. Още повече, че миналата година самият Калоян Паргов е гласувал „за“ дофинансирането на проекта от Столична община. Председателят на Комисията по околната среда в парламента Ивелина Василева подчерта: \"Екологичните стандарти на Европа са толкова високи, че нито Европейската комисия, нито Европейската инвестиционна банка би одобрила и би финансирала какъвто и да било проект, който не отговаря на екологичните изисквания\". Василева допълни, че отпадъците могат да бъдат използвани за генериране на топло- и електроенергия.  Столичният кмет Йорданка Фандъкова коментира: \"Само в Европа има около 450 подобни инсталации в големи градове, които са символ на зелен град за нас като Копенхаген, като Виена… За съжаление, винаги когато става въпрос за отпадъци и решаване на най-тежкия проблем на всеки милионен град, винаги се започва с политизиране и спекулации. За мое съжаление, това се прави от хора, които не се интересуват от решаването на проблемите на града, а се интересуват наистина от това по какъв начин могат да спечелят краткосрочни политически дивиденти. Аз не мога да си позволя да предложа нещо, което подлага на риск качеството на въздуха в София, защото вие знаете, че е моя лична кауза работата за подобряване качеството на въздуха и за по-чиста околна среда. Слагам личния си подпис, така че тук другите политически сили могат да спекулират колкото искат, но аз нося и личната отговорност за това. Най-лесно е за един политик, особено когато предстоят избори, да се откаже от тежки решения и да остави някой друг да решава вместо него. Моят стил никога не е бил такъв. Имаме строг график! Ако искаме да бъдем единствената столица, за чиято инсталация за производство на енергия от rdf-гориво. Европейската комисия е готова да даде средства, трябва да следваме много точен график. Той е такъв, че съвпада със започналата вече предизборна кампания! Решението е ясно – или се отказваме и обричаме града да бъде винаги зависим от циментови заводи, от частни инвестиции или друго, или работим последователно. Избирам втория път, защото, за мен, решаването на проблемите на града винаги са били на първо място преди всякакви кампании и политически и спорове\". Очакваната стойност на проекта е 157 милиона евро. Част от тях ще бъдат осигурени от ЕК, а за останалите общината ще трябва да поиска заем от Международната банка за търговия и развитие.", "date": "2018.05.17", "title": "Пак ляв отпор - този път срещу завода за преработка на отпадъци"}
{"url": "https://www.faktor.bg/bg/articles/ot-hristo-prodanov-prez-1984-g-do-boyan-petrov-prez-2018-g", "text": "Осем български алпинисти останаха завинаги в снежната прегръдка на Хималаите. \"Домът на снега\" е планинска верига, която разделя Индо-Гангската равнина от Тибетското плато. Тя е приютила девет от най-високите върхове на земята (от общо 10), и този с най-високата надморска височина - Еверест. Много хималаиски върхове са свещени в будизма и хиндуизма. Планината е оформила дълбоко културите на Южна Азия. Първият от тях е Христо Проданов. През 1984 г. той става първият българин, покорил Еверест, и то сам, без кислороден апарат, поемайки по най-дългия и най-труден западен склон на планината - \"Жестокият път\". Събитието оттогава предизвиква трепети у хората и днес, особено щом чуят думите, които радистът от Първата българска експедиция повтаря на Проданов по радиостанцията: \" Не заспивай! Ти си българин! Всичко е наред, към теб тичат хора. Моля те, не заспивай!\" Силна емоция носи и саможертвата на приятеля му - алпиниста Людмил Янков, който се включва в спасителната мисия, за да търси Христо. Той не се отказва, въпреки трудностите.  По-късно Янков споделя: \"Той остана завинаги горе, при своя връх, слят с мечтата си!\" От последните думи на Проданов, предадени по радиостанцията, се предполага, че тялото му се намира над Голямата сива кула, на около 8700 м. Пет години по-късно четирима българи тръгват към върха Анапурна I - 10-ият най-висок връх в света, намиращ се в западната част на Хималаите. Петър Панайотов, Людмил Янакиев и Огнян Стойков и Милен Метков се отправят към 8091-метровия връх. Заради измръзване на пръстите на краката обаче Метков е принуден да се върне. На слизане тримата български алпинисти срещат Метков, който е решил, че отново ще опита да изкачи Анапурна I. Заедно с него остава Стойков. По-късно Милен съобщава по радиостанцията, че двамата са се загубили заради лоша видимост. След това се чува и шум от падащи предмети. Октомври на 1994 г. българските алпинисти Йорданка Димитрова и Борислав Димитров се отправят към Кангчендзьонга - третия по височина връх в света. По пътя нагоре Борислав е принуден да се върне поради замръзване. Йорданка избира да завърши експедицията и продължава напред. Търсенето й през 1994 г. не дава резултат, а години по-късно италиански алпинисти откриват тялото й.  Варненският алпинист Христо Станчев поема през 1998 г. към единия от двата осемхилядника на Хималаите - Манаслу. Влошаването на времето довело до неуспешния опит Станчев да изкачи върха. При слизане алпинистът се подхлъзнал на леден участък и политнал в бездната. На следващия ден тримата български алпинисти в експедицията със Станчев, които не успели да му помогнат преди това, намират тялото му.  На 24 май 2004 г. българските медии съобщават за смъртта на най-младия алпинист в експецията \"Еверест 2004 г.\" - Христо Христов. Също както Проданов, той остава завинаги в подножието на Еверест - на 8848 м. Първи до тялото стигат ръковидителят Александър Абрамов и двама шерпи, които заварват Христов седнал, вкопчен в парапета. Говорителят на експедицията Петър Атанасов категорично заявява тогава, че алпинистът е стъпил на \"Покрива на света\".  Христов е бил част от юбилейното пътуване, предприето през 2004 г. по повод 20-годишнината от първото българско изкачване на Еверест, в което България губи Проданов. В Хималаите през 2004 г. загива племенницата на Христо Проданов - Мариана Масларова. Двама шерпи съобщават, че са я видели на височина от 8680 м. След това руснаци твърдят, че са я забелязали да слиза на 7800 м и оттогава никой не е чул повече за нея.  През 2010 г. вторият по височина в света - К2, прибира при себе си и Петър Георгиев Унжиев. Алпинистът загива в подножието на върха, а новината за това съобщава румънецът Джордже Димареску в сайта EverestNews. Като официална версия за смъртта му медиите посочват височинна болест. Димареску пък твърдял, че Унжиев е бил изоставен в безпомощно състояние от пакистански планински водач. А вчера бе прекратена спасителната мисия в търсене на българския алпинист Боян Петров. Както написа във Фейсбук жената до него - Радослава Ненова - изчезването на \"един солов играч\" накара институции, пилоти и хората изобщо да надскочат себе си, държави да се сдобрят...  Това е най-мащбната спасителна акция в историята на алпинизма, казва Радослава. И също, че Боян \"ни накара да бъдем заедно докрай и да изкачим нашия Еверест\", подчертава тя. От Христо Проданов през 1984 г. до Боян Петров през 2018 г., алпинистите на България, приютили се в снежната обвивка на Хималаите, оставиха на българите един пример за смелост, непоколебимост, за неуморния порив да достигаш предела на възможностите си, а след това и отвъд тях. А после да гледаш планината с любов и копнеж да се завърнеш, макар да знаеш, че може да е за последно.", "date": "2018.05.17", "title": "От Христо Проданов през 1984-а до Боян Петров през 2018-а"}
{"url": "https://www.faktor.bg/bg/articles/ikonomika/biznes/sadat-otmeni-ovos-za-7-mi-blok-na-aets-kozloduy", "text": "Тричленен състав на Върховния административен съд е отменил оценката за въздействия на околната среда (ОВОС) за седми блок на АЕЦ \"Козлодуй\", съобщават от пресцентъра на съда. Р ешението на съда е от днес и подлежи на обжалване в 14-дневен срок. Делото е образувано по три жалби срещу ОВОС - от Сдружение \"Коалиция за устойчиво развитие\" и от двама граждани екозащитници.  Според съда ОВОС е издаден при допуснати множество нарушения както на процедурата, така и на материалния закон и в противоречие с целта на закона.", "date": "2018.05.17", "title": "Съдът отмени ОВОС за 7-ми блок на АЕЦ \"Козлодуй\""}
{"url": "https://www.faktor.bg/bg/articles/prokuraturata-okonchatelno-se-provali-po-deloto-sreshtu-rumen-ovcharov", "text": "Апелативният специализиран наказателен съд върна на прокуратурата делото срещу бившия министър на икономиката и енергетиката Румен Овчаров за \"Мини Бобов дол\". Определението на втората съдебна инстанция е окончателно, съобщава \"Дневник\". Овчаров е обвинен за безстопанственост и престъпление по служба. И според въззивния съдебен състав, който потвърди определението на долната инстанция, в обвинителния акт по делото има непълноти и неясноти, което пречи на Очваров да организира добре защитата си. Според прокуратурата държавата е била ощетена от неговите действия, свързани с \"Бобов дол\", с близо 9 млн. лв. Съдът обаче посочва, че има несъответствие между диспозитива на обвинението и обстоятелствената част на обвинителния акт във връзка с причинените от Овчаров щети. \"Може да се касае до непрецизна работа на прокурора, изготвил обвинителния акт, но тъй като обвинителният диспозитив очертава рамките на бъдещия наказателен процес, в конкретния случай въззивният състав приема, че претендираните щети са само посочените в диспозитива\", аргументира се съдът, с което приема, че един от пропуските в обвинителния акт е отстраним. Съдебният състав обаче продължава с другите пропуски, които правят разглеждането на делото с обвинителен акт в този вид невъзможно. Съдът отбелязва, че прокуратурата не е посочила причинно-следствената връзка между претендираното бездействие на Овчаров и която и да е от паричните суми, явяващи се \"последвали значителни щети\", което прави обвинителната претенция неясна. Освен това в обвинителния акт няма нужната конкретика за датите и начина, по който бившият министър е бил уведомен за неизпълнение на договора, за който е обвинен, както и за дължимите действия, които е следвало да предприеме. \"В този смисъл съществуват неясноти кога за първи път обвиняемият е научил за съществуващите проблеми, по какъв начин е бил уведомен и е уведомяван периодично, кога е бил изготвен докладът на работната група и кога му е бил предоставен за запознаване\", се казва в мотивите на съда. Обвинителният акт срещу Овчаров беше внесен в съда 11 години след като той напусна министерския пост. Прокуратурата го изпрати на съд за това, че в периода от 9 юни 2006 г. до 18 юли 2007 г. в качеството си на министър на икономиката и енергетиката, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, въпреки задълженията си умишлено не е упражнил достатъчно контрол. В резултат на това са последвали значителни щети за държавното дружество в общ размер 8 940 231.47 лв. Второто му обвинение е за това, че в периода от 31 май 2006 г до 26 февруари 2007 г., отново като министър, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, няколко пъти е превишил властта си и е нарушил служебните си задължения. Целта му според прокуратурата е била да набави за частно дружество облага, изразяваща се в осигуряване на възможност за добив на подземни богатства, изключителна държавна собственост, и от това са настъпили немаловажни вредни последици за въгледобивното предприятие и държавата като цяло.", "date": "2018.05.17", "title": "Окончателен провал на прокуратурата по дело срещу Румен Овчаров"}
{"url": "https://www.faktor.bg/bg/articles/direktorite-ot-zdravnata-kasa-v-plovdiv-ostavat-v-aresta", "text": "Апелативният съд в Пловдив остави за постоянно в ареста двамата служители на Районната здравна каса, участвали в престъпна схема със скъпоструващи лекарства. Според обвинението от 2017-а година досега Иван Деспотов и Влади Манев са източили от здравната каса над 1 милион лева чрез фиктивни аптеки и дублиране на медикаменти за хепатит С, с цени от над 20 000 лева. Държавните служители са обвинени за документна измама в големи размери и получаване на подкуп. Според съда събраните до момента доказателства и свидетелски показания са достатъчни, за да се направи обосновано предположение, че обвиняемите са извършили тежко престъпление, за което ги грози затвор до 20 години.", "date": "2018.05.17", "title": "Директорите от Здравната каса в Пловдив остават в ареста"}
{"url": "https://www.faktor.bg/bg/articles/premierat-blagodari-na-kitay-i-nepal-kakto-i-na-vsichki-spasitelni-ekipi", "text": "Министър-председателят Бойко Борисов изпрати писма до председателя на Държавния съвет на Китайската народна република Ли Къцян и до премиера на Непал К. П. Шарма Оли. Това съобщиха от пресслужбата на Министерски съвет.  В тях той изразява благодарност за своевременното съдействие за организирането и провеждането на спасителната акция за намиране на българския алпинист Боян Петров. Българският премиер оценява високо усилията на китайското правителство и институции, както и на непалските власти, които обезпечиха издирвателната акция по въздух и суша.  Специална признателност той изразява на всички хора, участвали в спасителните екипи, въпреки крайно тежките метеорологични условия.", "date": "2018.05.17", "title": "Премиерът изпрати благодарствени писма до Китай и Непал"}
{"url": "https://www.faktor.bg/bg/articles/obshtestvo/ulitsata/obmislyat-merki-sreshtu-dvoynite-standarti-pri-hranite", "text": "Една от мерките срещу двойните стандарти в качеството и цените на хранителните продукти е споразумение с големите вериги. В момента Министерството на земеделието и храните работи по документа, обяви ресорният министър Румен Порожанов.  \"Докато чакаме трите европейски директиви, които би трябвало да осигурят еднакво качество и цени на хранителните продукти у нас и в западноевропейските държави, от Министерството на земеделието подготвят споразумение, което българското правителство ще подпише с големите хранителни вериги в страната. Разговорите с търговците вече вървят\", увери земеделският министър Румен Порожанов. „По отношение на цените трябва да видим как да формулираме едно споразумение да не се окаже, че ще създадем проблем в една или друга посока. Истината е, че цените над 60% са по-ниски – това е безспорно, но ние трябва да имаме едно споразумение за такива рецидиви, които се появиха с детските храни и с други продукти. Така че да можем да поискаме съпоставимост на цените или по-точно да няма нереално завишени цени спрямо разходи. Имах разговор с една от веригите, те са абсолютно позитивни в тази посока. Трябва много внимателно да премерим това, което ще се споразумеем. Те ще си го съгласуват. За собствените продукти не би следвало да има никакъв проблем, а останалото вече в комуникация с по-големите конгломерати, произвеждащи хранителни продукти, смятам, че решение ще бъде намерено“.  Кога и как във времето ще се случи това обаче все още не е ясно.", "date": "2018.05.17", "title": "Обмислят мерки срещу двойните стандарти при храните"}
{"url": "https://www.faktor.bg/bg/articles/obshtestvo/ulitsata/vlak-se-vryaza-v-avtobus-kray-simeonovgrad-ima-pet-raneni", "text": "Катастрофа между автобус и товарен влак е станала на неохраняем жп прелез край Симеоновград.  Петима от пътниците в автобуса са ранени и са откарани във болници в Хасково и Харманли. Няма опасност за живота им.  Инцидентът е станал към 17 ч. днес. Автобусът, превозващ работници от мини Марица Изток 3, е минавал през стар жп прелез. Товарния влак, който се е движел с много бавна скорост, се е врязал в средата на автобуса.", "date": "2018.05.17", "title": "Влак се вряза в автобус край Симеоновград, петима са ранени"}
{"url": "https://www.faktor.bg/bg/articles/uchilishten-direktor-udari-petoklasnik-v-chas", "text": "Пореден случай на агресия в училище - директор ударил в час петокласник, който закъснял и нарушил реда в клас. Случаят е от димитровградското обединено училище \"Св. Св. Кирил и Методий\", а 12-годишното момче е със специални образователни потребности и настанено в приемно семейство. Днес в димитровградската социална дирекция случаят събра мултидисциплинарна среща.  Случката станала преди ден в час по математика след голямото междучасие, не скри директорът Милко Милков. \"Говорейки глупости, в резултат на което аз го хванах, разтърсих го и му ударих един шамар зад врата\", каза той пред \"Дарик' . Милков не отрече, че е превишил правата си, но бе категоричен, че шамарът му не е нанесъл увреждане на момчето. \"Това превишаване и това, което съм направил, няма нищо общо с неговото състояние, ако той наистина има увреждане\", каза учителят и допълни: \"В никакъв случай не нарушавам нормалните норми на общуване. Виновен съм, че съм си изпуснал нервите и съм го докоснал.\" Ученици от училището и класа разказаха: \"Господинът е ударил Марин с два шамара. Всички пищят в стаята и той затова ги удря\"; \"Той крещеше, викаше и господинът му казваше да пази тишина. И го удари\"; \"Много го ядосват и пречат на нас, на децата, които пишем и учим\"; \"Като се събрахме, директорът им се скара и им удари по един шамар и каза да се върнат в строя. Директорът му се скара \"Къде беше\" и му удари два шамара - по бузата и зад врата\"; \"Когато започва да вика по нас, аз малко се стряскам\".  Приемната майка Анна Станчева, при която момчето е от 2016 година, веднага потърсила отдела за закрила на детето. Детето е освидетелствано и от съдебен лекар. \"Казва \"Директорът ме удари, бабо\". Казвам \"С някакви деца да не е\". \"Не, бабо, директорът\" и ми се ядосва. Той малко не е добре с нервите. \"Бабо, разбери, директорът ме удари\", казало момчето според разказа на Станчева. Заради него детето не иска да ходи в училището.  Биологичната му майка Стефка Ангелова редовно поддържа контакт с детето и твърди, че е загрижена за него. \"Той няма право да бие детето ми и да го нарани\", казва тя. Дъщеря й също била в училището и тя се оплаквала от директора и не искала да ходи на училище.  В мултидисциплинарната среща в четвъртък участваха от регионалния инспекторат в Хасково, общината, детската педагогическа стая и отдел \"Закрила на детето\". Училищният директор бе доволен от набелязаните мерки. \"В крайна сметка това, което се случи, е хубаво, защото преди малко се взе решение как да се процедира с такъв род ученици, които се държат като луди, тъй като законът не го е уредил. Да го закарат на клиничен психолог, където да получат съответно лечение\", каза Милков.  След срещата директорът на социалната дирекция в Димитровград Жанета Желева коментира, че вярват на децата. \"На срещата му казахме, че 12 деца няма как да бъдат манипулирани изведнъж и да излъжат, тъй като 12 деца от класа на Милков са потвърдили\", каза тя.  Проверка по случая започва и районната прокуратура в Димитровград, до която социалните са изпратили сигнал.", "date": "2018.05.17", "title": "Училищен директор напляска петокласник: Виновен съм, изпуснах си нервите!"}
{"url": "https://www.faktor.bg/bg/articles/izdirvaniyat-pod-darvo-i-kamak-zatvornik-vladimir-pelov-izprati-pismo-na-prezidenta", "text": "Избягалият затворник Владимир Пелов написа писмо до президента, омбудсмана и телевизиите. В осем страници той описва мотивите си да избяга от затвора. Твърди, че е осъден несправедливо, получил е тежко наказание, което е равносилно на смъртна присъда и това го е предизвикало да избяга. Пелов не посочва как се е сдобил с оръжието, но твърди, че не е искал да нарани никого.   Дори когато стрелял по надзирателя, гледал да не го уцели. В писмото си Пелов твърди още, че не е извършил нито едно от престъпленията, по които е обвиняем и осъден. Пелов избяга заедно с Радослав Колев от Централния софийски затвор на 3 април.", "date": "2018.05.17", "title": "Издирваният под дърво и камък затворник Владимир Пелов напомни за себе си"}
{"url": "https://www.faktor.bg/bg/articles/politika/hlyab-i-pasti/de-profundis-silata-na-ludostta-koyato-ni-obgrashta-otvred", "text": "Не знам дали напоследък идиотите са се ентусиазирали да се множат в геометрична прогресия, граждани, или нормалните хора са се вече предали и намаляват със същата скорост, но който и от двата процеса да е в сила, работата не е читава. Още повече се страхувам да не би процесите да вървят паралелно, щото тогава съвсем ще я оплескаме. Е, не толкова ние с вас лично, но бъдещите поколения….. Владимир Путин встъпи в длъжност и светът е шашнат от няколко новини, които научи покрай това.  Първо – Медведев пак е неговият пророк. Тия двамата са като Пижо и Пенда. Даже всички знаем кой е Пижо и кой – Пенда, но да не изпадаме в неприлични вицове, а като европейци да се придържаме към принципите на политическата коректност.   Второ, от церемониалното изказване на Путин научихме, че „Русия е силен, активен и влиятелен участник на международната сцена”. И това - казано с гордост, без да се изчерви от срам заради срамния характер на споменатата руска активност и резултатите от нея.  Дали е вярно казаното от Путин обаче – питат се мнозина. Според мен ако от това негово изречение махнем думите „силен”, „влиятелен” и „участник”, останалото я вярно.  Освен в самата Русия,   Сърбия и някои азиатски сатрапии. И точно в политиката на тези страни тя наистина участва, казано без грам кавички. А иначе, по отношение на нормалния демократичен свят, Москва може да се определи единствено като „силен и активен натрапник”. Което е коректен начин да се каже „досадна конска муха”.  Третата важна новина, която чухме на церемонията за коронясването на Путин, е наистина вдъхновяваща: „Новото качество на живот, благополучие, сигурност, здраве на човека – това днес е главното. Това е в центъра на политиката. Нашата цел е Русия за хората”.  Златна ти уста, императоре! Даже вече няма нужда специално да се изброяват имената на въпросните хора - американците ще го направят по закона „Магнитски”. Е, така онези, които в мизерната Русия наистина се радват на качествен живот, благополучие и здраве, няма да могат да се радват и на „сигурност” в същото време – но, както знаем, няма пълно щастие, дори в руската социална сфера.  Смущава ме само едно – че с тези думи на Путин, Русия поема по един стар български   Да, в тоталитарните времена тук имахме практически същия лозунг: „Всичко за човека, всичко в името на човека, всичко за благото на човека”. И ние тогава мълчахме, нищо, че също знаехме кой е Човекът….. Като си спомня обаче, че Путин е на власт вече почти 20 години, чудя се най-откровено – кому к…а е държал досега, та не се е погрижил да постави горките руски хора в центъра на руската политика, а ги е оставил мизерни, несигурни и болни.  Но нека, де, да имаме теми за мислене - няма само да слушаме императора със зяпнала уста, както прави сръбският президент Александър Вучич. Неотдавна той си призна, че е „много, много благодарен на Путин” заради помощта, която онзи безрезервно оказвал на Сърбия по отношение на Косово.  Кой не знае за таз руска безрезервност, кой не е чувал за нея. Затова в България казваме: „Е-е-е-х, да не бяха ни безрезервно освободили, нямаше сега да ни се налага чак толкова безрезервно да сме им благодарни!”  Ама сърбите не се учат от българската история…..Всъщност, нормално - след като и българите не се учат от българската история.  Така или иначе, Сърбия лиже черджето на Кремъл, защото онези хитреци не просто им играят по сверката, а ги надъхват допълнително за статута на Косово. За разлика от Европа и САЩ, които принципно казват - Сърбия да признае Косово, защото иначе Белград ще гледа Брюксел през крив макарон.  Надявам се, че точно тези думи ще се чуят за пореден път и съвсем ясно по време на предстоящата среща на върха в София, в която ще участват представители на страните от Западните Балкани. Някак не мога да си въобразя как Сърбия ще бъде оставена да си разиграва коня и да не се съобразява с общите правила.  Това се отнася, впрочем, и до сръбското членство в НАТО, което трябва да предхожда членството в ЕС. Сегашното желание на Белград да смуче от Европа ползи, докато прави руски военни бази на европейска земя, няма как да се реализира. Но те се опитват – балкански хитреци мамини! Това е един особен вид хитрост, която граничи с пълната тъпота и моралната мизерия. Даже не само граничи, а направо е вкоренена там.   Също като Роджър Уотърс, дето с глупостите в руска полза, които надрънка насред София, доказа, че стената е не другаде, а в неговата собствена глава. И че тя очевидно тежи повече, отколкото той може да понесе.  Не знам дали Уотърс страда от това, че публично си плю в лицето, но аз със сигурност страдам.  Вече всеки път, щом си пусна „Пинк флойд”, вместо гениална музика, ще чувам декларацията му, че шибаняци, които искат да унищожат планетата, ни карат да се бием с руснаците.  Забележете - карат ни. Те, западните шибаняци. Не Москва атакува нормалния свят, в който Уотърс, независимо от всичките му лиготии и капризи, е считан за гений, а обратно - горките московци са насила въвлечени в конфликта и ние, миролюбците, няма да се бием срещу тях, за да може те да ни спасят.  Как не им омръзна тази песничка на  То не бяха антивоенни, зелени и пембени движения по време на Студената война, то не бяха женски протести срещу ядреното оръжие край базата Грийнъм комън, то не бяха интелектуалци, които с мъдри мисли оправдават нахлуването на съветските танкове в Унгария, Чехия и Афганистан, то не бяха ред философии, ред сълзи и сополи за основанията на разните „Червени бригади”, Фракция „Червена армия” и палестински терористи да тероризират света, то не бяха чудеса.  Но никой от въпросните полезни идиоти не отиде нито веднъж в самата Москва да протестира срещу безогледния начин, по който Съветският съюз унищожаваше до дъно както природата, така и хората. Никой дори не гъкна срещу огромното производство на  съветските ядрени оръжия – сякаш те се трупаха там за мирни цели….. И сега не ходят в Русия да протестират срещу политиката на Кремъл, протестират си пак в полза на Кремъл и пак тук, на лесното, в демокрацията, където никой няма да ги арестува, бие, прати в лагер или бутне по невнимание от терасата.   И ето ви го музикалният гений Уотърс – държи се в София почти като политическия гений Волен Сидеров в Крим. Или като политическия гений Явор Нотев пред „Известия. Ру”.  Излизане на България от НАТО и ЕС, плюс сближаване с Русия им се приискало на тези умни момчета.  Със сигурност им се иска също да чукат до откат, така че България да изпревари Китай по население, да участват като комисионери в схема, по която „Газпром” ни продава скъпо енергия от най-близката Черна дупка, да колонизират Марс и да изчислят числото Пи със силата на собствените си светли умове…..  Големи български герои. Ма слушайте ги внимателно, бе, граждани. И следвайте ги – що им се хилите, когато публично си признават съкровените мераци, хората! В интерес на истината, тези техните мераци са нищо пред мерака на комай всички български политици в момента - и управляващи, и опозиция - пак да ни построят АЕЦ „Белене”.  Руснаците не ни я построиха, само ни пробутаха старо желязо за милиарди и ни гледат сеира. Сега наред са китайците да ни изработят. Някои избягваме китайски обувки да купуваме, пък нашите хора искат цяла китайска ядрена централа да ни пробутат. Но ако и това не стане, накрая ще дойдат северните корейци, помнете ми думата. Ние никога няма да се хванем за нещо читаво, защото тогава   А без комисиони защо изобщо…..  „Китай търси възможност да използва свои технологии, за да направи експанзия на европейския пазар” – чистосърдечно ни уверява „експертът” Атанас Тасев. Явно това на него самия му звучи като солиден аргумент – ми да им дадем въпросната възможност за експанзия на китайските другари, иначе ще вземат да се уморят от търсене.  Ама дали и останалата Европа е съгласна да им дадем, Тасев геройски мълчи.  „За пет години централата ще излезе на плюс. След 10 години централата ще донесе мощен паричен поток” – твърди въпросният експерт. Но и в този случай не казва откъде ще текне въпросният мощен финансов поток. Премълчава, че той ще е пак от моя джоб, но фактите са си факти. Веднъж аз ще платя за изграждане на централата или поне за прилежащата инфраструктура, която не съществува; втори път ще платя за изграждане на депо за ядрените отпадъци, защото с Козлодуй сме в заварено положение, но от една нова централа, според европейските правила, вече не можем да изнасяме отработеното гориво, трябва да си го складираме сами; и трети път ще платя за мерките по закриване и обезопасяване на централата. Ако нещо не гръмне и доживея дотам, де.  Не ми е приятно да го кажа, но – повръща ми се от подобни илюстрации за силата на лудостта, която ни обгръща отвред.", "date": "2018.05.17", "title": "De Profundis: Силата на лудостта, която ни обгръща отвред"}
{"url": "https://www.faktor.bg/bg/articles/zaev-razkri-s-tsipras-imame-reshenie-za-imeto-na-makedoniya", "text": "С Алексис Ципрас се обединихме около една възможност за име на Македония, но трябва да я обсъдим в страните си. Това каза на пресконференция министър-председателят на Македония Зоран Заев, предаде „Фокус“.  „Важно беше да потвърдим всички успехи, които министрите постигнаха, а те са от голямо значение. Разговаряхме съществено и разгледахме няколко опции. Една от опциите е подходящо решение и за двете страни. Продължаваме с консултациите в страните си, за да видим дали е възможно това решение. Ако е така, вероятно ще имаме такова. Това, което беше постигнато, го констатирахме и потвърдихме“, заяви Заев. От днес приятелството между Македония и Гърция е дори по-силно, надявам се до края на председателството да имаме решение на спора за името на страната, каза още Зоран Заев.  „На днешната среща с министър-председателя на Гърция, приятел на Македония, Алексис Ципрас, се съгласихме за прогреса, който имаме по отношение на намиране на решение за името на страната ни. Заедно с Алексис Ципрас търсим възможности за креативни решения, които от македонската страна са представили в последната фаза на преговорите“, заяви Заев. По думите му консултациите между двете страни ще продължат.  „От днес приятелството между Македония и Гърция е дори по-силно. Надяваме се, че до края на председателството ще има решение, но това зависи и от двете страни“, каза още той.", "date": "2018.05.17", "title": "Заев разкри: С Ципрас имаме решение за името"}
{"url": "https://www.faktor.bg/bg/articles/ek-dava-na-sad-6-darzhava-zaradi-mrasniya-vazduh-balgariya-ne-e-mezhdu-tyah", "text": "вропейската комисия съобщи в четвъртък, че ще отправи съдебен иск към 6 страни от Европейския съюз заради това, че не изпълняват приетите ограничения за замърсяване на въздуха. Това са Франция, Германия, Великобритания, Унгария, Италия и Румъния. Спорът с първите три, който отива в Съда на Европейския съюз, е заради неспазването на лимитите за азотен диоксид. Останалите три не са успели за намалят нивото на прахови частици (ПЧ10). Предявените днес искове са свързани с превишаването на стойностите, предвидени в стандартите за качество на въздуха: Германия — в 26 зони за качество на въздуха, като сред тях са Берлин, Мюнхен, Хамбург и Кьолн; докладваните годишни концентрации през 2016 г. са били 82 µg/m3 при пределно допустима стойност 40 µg/m3 (в Щутгарт); Франция — в 12 зони за качество на въздуха, като сред тях са Париж, Марсилия и Лион; докладваните годишни концентрации през 2016 г. са били 96 µg/m3 (в Париж); Обединеното кралство — в 16 зони за качество на въздуха, като сред тях са Лондон, Бирмингам, Лийдс и Глазгоу; докладваните годишни концентрации през 2016 г. са били 102 µg/m3 (в Лондон). Италия — в 28 зони за качество на въздуха, включително в регионите на Ломбардия, Пиемонт, Лацио и Венето, през 2016 г. е наблюдавано постоянно превишаване на дневните пределно допустими стойности през 89 дни; Унгария — в 3 зони за качество на въздуха — в Будапеща, Печ и долината на Сайо — през 2016 г. е наблюдавано постоянно превишаване на дневните пределно допустими стойности през 76 дни; Румъния — в агломерацията на Букурещ е наблюдавано постоянно превишаване на дневните пределно допустими стойности, още от момента на прилагане на правото на ЕС по отношение на Румъния, а през 2016 г. това превишаване е наблюдавано през 38 дни. Решението идва след среща на върха на ЕС през януари, на която Европейската комисия обяви, че ще действа по-твърдо срещу правителствата на страни членки, нарушаващи пределните норми, въведени през 2005 и 2010 година. Комисията също така изпрати допълнителни официални уведомителни писма - втората от три мерки, предвидени в процедурата преди съдебно дело - на Германия, Италия, Люксембург и Обединеното кралство, за това, че не са спазили правилата за одобрение на типа на превозни средства. Общо срещу 16 държави членки има висящи дела за нарушение за праховите частици (Белгия, България, Чешката република, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения). За България и Полша Съдът на Европейския съюз установи, съответно на 5 април 2017 г. и на 22 февруари 2018 г., че тези две държави нарушават законодателството на ЕС. \"Решението за предявяване на иск пред Съда на ЕС срещу държавите членки бе взето от името на европейските граждани. Както заявихме, комисията е институцията, която осигурява закрила. Решението ни е потвърждение на това твърдение. Държавите членки, срещу които днес бе предявен иск пред съда, през последното десетилетие получиха достатъчно възможности да се възползват от \"последен шанс\", за да подобрят положението\", каза еврокомисар Вела. \"Правните действия сами по себе си няма да разрешат проблема. Ето защо представяме практическата помощ, която комисията може да окаже при усилията на националните органи за насърчаване постигането на по-чист въздух в европейските градове.\" \"Ще постигнем успех в борбата със замърсеността на въздуха в градовете само ако автомобилният сектор осигури своя принос. Бъдещето са автомобилите с нулеви емисии. Производителите, които продължават да пренебрегват закона, ще трябва да понесат последиците от това закононарушение\", добави и комисарят по въпросите на вътрешния пазар, промишлеността, предприемачеството и МСП Елжбета Бенковска.", "date": "2018.05.17", "title": "ЕК дава на съд 6 държава заради мръсния въздух"}
{"url": "https://www.faktor.bg/bg/articles/u-siderov-se-probudi-bogosolovat-verouchenieto-da-vleze-v-uchilishtata", "text": "Вероятно увлечен от активността на своя коалиционен партньор Валери Симеонов, председателят на парламентарната група на \"Обединени патриоти\" Волен Сидеров отново повдигна темата за въвеждане на вероучение в училищата. \"Аз предлагам да се въведе вероучението в училище. Не трябва да се говори само да се пуши или не. Стотици са детайлите в живота ни, за които може да се променят закони. Подобни спорове обаче ни отклоняват от важното\", каза лидерът на \"Атака\".  Той уточни пред БНТ, че ще предложи идеята на коалиционните си партньори, но не посочи кога. Според Сидеров трябва да се очертае законодателен план, по който да се работи, а не всичко да се прави на парче. Той добави, че винаги е стоял зад идеята да бъде изградена АЕЦ \"Белене\" и затова подкрепя решението на правителството да започне проучване как да задвижи проекта. По думите му централата не трябва да е чисто частен проект и държавата трябва да има участие в изграждането ѝ. Волен Сидеров коментира и отказа на Българската православна църква да участва в честванията за 1000-годишнината от създаването на Охридската архиепископия, която се отбелязва на 27 май тази година. Според него Светият синод се притеснява, че изпращането на делегация може да се разтълкува като признаване на македонската църква.", "date": "2018.05.17", "title": "У Сидеров се пробуди \"богословът\": Вероучението да влезе в училищата"}
{"url": "https://www.faktor.bg/bg/articles/channel-4-megan-markal-e-rodnina-na-dzhak-izkormvacha", "text": "Шокиращо разкритие беше направено за актрисата Меган Маркъл дни преди сватбата ѝ с британския принц Хари. Американски адвокат обяви сензационно, че бъдещата принцеса е роднина на легендарния Джак Изкормвача, съобщават Channel 4 и „Дейли Стар“.    Джеф Мъджес, който е осми братовчед на Меган, заяви, че неговият пра-прадядо е Херман Уебстър Мъджес – останал в историята като първия американски сериен убиец под името Ейч Ейч Холмс (H. H. Holmes). За него се знае, че е извършил стотици престъпления в своята „Фабрика за убийства“ – хотел, който построил в Чикаго специално, за да може да убива посетителите в него. Смята се, че убил над 200 души.   Зловещият сериен килър е обесен в затвор във Филаделфия на 7 май 1896 година, след като е бил признат за виновен за 4 убийства и 6 опита за убийство. Самият Холмс е признал, че е умъртвил 27 души.   Много хора смятат, че Холмс е истинският Джак Изкормвача – митичния зловещ сериен убиец на проститутки в Лондон, чиято самоличност така и не е разкрита. Основание за това им дава фактът, че Холмс е бил в Лондон по времето, когато са извършени 11-те кървавите убийства в Източен Лондон – през 1888 година.    „Направихме проучване с ФБР, ЦРУ и Скотланд Ярд, свързано с анализа на ръкописи. Оказва се, че той е бил Джак Изкормвача. Това означава, че Меган е роднина на Джак Изкормвача“, заяви Джеф Мъджес.   „Не знам дали кралицата знае. Не се гордея със своя предшественик. Меган също няма да се гордее“, добавя адвокатът.   Шокиращото разкритие той направи в документален филм със заглавие „Запознайте се със семейство Маркъл“.", "date": "2018.05.17", "title": "Channel 4: Меган Маркъл е роднина на Джак Изкормвача!"}
{"url": "https://www.faktor.bg/bg/articles/novini/balgariya/mazhat-blasnal-s-kolelo-malko-momichentse-v-yuzhniya-park-izliza-na-svoboda-sreshtu-1000-leva", "text": "24-годишният Борислав Миланов, който блъсна с колело малко момиченце в столичния Южен парк, излиза на свобода срещу 1000 лева парична гаранция. Това реши Софийският градски съд днес. Магистратите взеха предвид, че ден след инцидента той се е предал в полицията и е направил пълни самопризнания. Освен това отчетоха, че престъплението е извършено по непредпазливост, а не умишлено, затова не е опасен за обществото. \"Поведението му е укоримо, тъй като не е предоставил контактите си на майката на детето и не е оказал помощ на момиченцето\", изтъкна все пак председателят на съдийския състав Петя Крънчева.", "date": "2018.05.17", "title": "Мъжът, блъснал с колело малко момиченце в Южния парк, излиза на свобода срещу 1000 лева"}
{"url": "https://www.faktor.bg/bg/articles/novini/svyat/mutantite-atakuvat-biolozi-uloviha-hlebarka-s-razmerite-na-kotarak", "text": "Група биолози от Сингапур и Индонезия са открили редица преди неизвестни животни на дъното на Индийския океан, пише Daily Mail.  В края на март изследователите са били на двуседмична експедиция в Индийския океан, по време на която са събрали за анализ около 800 вида животни. Те също така са открили няколко нови създания, включително \"кървави скариди\" и \"омар с резачка\". Най-забележителната находка учените вярват, че е огромна дълбоководна хлебарка с размер на котарак. Те са кръстили необичайно насекомо Дарт Вейд Изопод.  \"В тази част на Индийския океан никога не е имало търсене на дълбоководни животни, така че наистина не знаем какво може да се намери там\", разказва един от биолозите, участващи в експедицията. Предполага се, че изследването на нови видове животни, открити в експедицията, ще отнеме няколко години. Биолозите възнамеряват да публикуват първите резултати от изследванията до 2020 г.", "date": "2018.05.17", "title": "Мутантите атакуват: Биолози уловиха хлебарка с размерите на котарак"}
{"url": "https://www.faktor.bg/bg/articles/evroliderite-se-sabraha-na-semeyna-snimka-pred-ndk", "text": "Държавните и правителствените ръководители на държавите членки на ЕС, лидерите на държавите партньори от Западните Балкани, както и Доналд Туск, Жан-Клод Юнкер, Антонио Таяни, Йоханес Хан се събираха за семейна снимка в Националния дворец на културата. По-рано днес лидерите на 28-те страни от ЕС и на шестте от Западните Балкани се събраха в НДК за срещата на върха ЕС – Западни Балкани. Домакини бяха българският премиер Бойко Борисов и председателят на Европейския съвет Доналд Туск. По време на Срещата на върха ЕС - Западни Балкани ръководителите от ЕС постигнаха съгласие за Декларацията от София, към която се присъединиха партньорите от Западните Балкани. Премиерът Бойко Борисов посрещаше участниците на влизане в НДК. Само за Ангела Меркел, Тереза Мей и Еманюел Макрон обаче Борисов излезе в парка пред НДК. Причината бе, че германската канцлерка, британската премиерка и френският президент решиха на дойдат в НДК пеша. Те бяха настанени в близкия хотел „Хилтън“.", "date": "2018.05.17", "title": "Евролидерите си направиха семейна снимка пред НДК"}
{"url": "https://www.faktor.bg/bg/articles/tsvetanov-otletya-za-bratislava-za-mezhdunarodniya-forum-globsek", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов ще вземе участие в Международния форум „ГЛОБСЕК“, който ще се проведе от 17 до 19 май в Братислава. Организатор на събитието е мозъчният тръст „ГЛОБСЕК“.  На форума в словашката столица ще бъдат обсъждани въпроси от сектор „Сигурност“, работата на специалните служби, сътрудничеството в борбата с тероризма, геостратегическата ситуация и предизвикателствата пред международната система. Сред говорителите на конференцията са Майкъл Чертов – бивш секретар по вътрешната сигурност на САЩ, посл. Фолганг Ишингер - председател на Мюнхенския форум за сигурност, посл. Томас Валашек - директор на „Карнеги Европа“ и Н.Пр. Томас Гремингер - генерален секретар на ОССЕ.", "date": "2018.05.17", "title": "Цветанов отлетя за Братислава за Международния форум „ГЛОБСЕК“"}
{"url": "https://www.faktor.bg/bg/articles/eto-istoricheskata-deklaratsiya-koyato-podpisaha-dnes-v-sofiya-liderite-na-es-i-zapadnite-balkani", "text": "Европейският съюз публикува декларация за срещата на високо равнище ЕС-Западни Балкани, публикувана на интернет страницата на съюза Еuropa.eu. Прилагаме пълния текст. Ние, лидерите на страните от ЕС и на страните членки, в консултация с нашите западнобалкански партньори стигнахме до следните изводи: 1. ЕС приветства споделената ангажираност на партньорите от Западните Балкани с европеиските ценности и принципи, както и с визията за силна, стабилна и обединена Европа, основана на нашите исторически, културни и географски връзки и взаимни интереси в областта на политиката, сигурността и икономиката. 2. Като припомня срещата на високо равнище в Солун през 2003 г., ЕС потвърждава отново недвусмислената си подкрепа за европеиската перспектива на Западните Балкани. Въз основа на постигнатия досега напредък партньорите от Западните Балкани отново потвърждават ангажираността си с европеиската перспектива като свои категоричен стратегически избор и с активизирането на своите усилия и взаимна подкрепа. Надеждността на тези усилия зависи от ясното информиране на обществеността.  3. ЕС е решен да укрепи и засили своята ангажираност на всички равнища в подкрепа на политическата, икономическата и социалната трансформация на региона, включително чрез засилена помощ, въз основа на постигнатия от партньорите от Западните Балкани съществен напредък в областта на принципите на правовата държава и на социално- икономическите реформи.  4. ЕС приветства ангажираността на партньорите от Западните Балкани с върховенството на демокрацията и принципите на правовата държава, по-специално борбата с корупцията и организираната престъпност, доброто управление и зачитането на правата на човека и правата на лицата, принадлежащи към малцинства. Ефективното изпълнение на реформите от тяхна страна се крепи на тези основи. Гражданското общество и независимите медии играят ключова роля в процеса на демократизация.  5. ЕС подкрепя ангажимента на партньорите от Западните Балкани да продължат да укрепват добросъседските отношения, регионалната стабилност и взаимното сътрудничество. Това включва по-специално намирането и изпълнението на окончателни, приобщаващи и обвързващи решения на двустранните им спорове, които се коренят в наследството от миналото, и полагането на допълнителни усилия за помирение.  6. Създаването на тесни връзки и възможности в рамките на региона и с ЕС е от основно значение за сближаването на гражданите и икономиките ни, както и за подобряването на политическата стабилност, икономическия просперитет и културното и социалното развитие. Въз основа на постигнатия напредък, включително чрез регионални инициативи, се ангажираме да повишим значително свързаността във всичките и измерения: в областта на транспорта и енергетиката, цифровата и икономическата сфера, както и между хората.  7. ЕС е съгласен да насърчава благоприятна за пазара и инвестициите среда в Западните Балкани, за да се постигне по-бърз напредък към цифрова икономика и устоичиви и благоприятни за климата общества в съответствие с Парижкото споразумение. Енергиината сигурност ще бъде приоритет, включително чрез подобрена енергиина ефективност, по-добри трансгранични междусистемни връзки, диверсификация на източниците и маршрутите, както и балансиран енергиен микс, в които по-добре е интегрирана енергията от възобновяеми източници.  8. Специално внимание ще бъде отделено на създаването на нови възможности за младите хора, като същевременно се гарантира, че това допринася за социално- икономическото развитие на Западните Балкани.  9. За тази цел ЕС приветства ангажимента, поет от партньорите от Западните Балкани, наред с другото, да ускорят прилагането на достиженията на правото съгласно Договора за създаване на енергиина общност и Договора за създаване на транспортна общност, да премахнат всички административни пречки на границите, да завършат изграждането на регионалния пазар на електроенергия и спешно да изпълнят многогодишния план за деиствие от юли 2017 г. за изграждането на регионално икономическо пространство. ЕС ще продължи да подкрепя тези усилия.  10. ЕС и партньорите от Западните Балкани имат много общи предизвикателства в областта на сигурността, които изискват координирани индивидуални и колективни деиствия. Чрез съвместна работа можем да се справим ефективно с тези предизвикателства. Сътрудничеството ни по отношение на пресичането на незаконните миграционни потоци доказа стоиността си и ще продължим да го развиваме.  11. За борбата с тероризма и екстремизма, включително финансирането, радикализацията и връщането на чуждестранните боици терористи, е нужно засилено сътрудничество помежду ни.  12. ЕС и партньорите от Западните Балкани признават, че резултатите в борбата с корупцията и организираната престъпност са от съществено значение за политическата и социално-икономическата трансформация на региона, както и за регионалната стабилност и сигурност, съответстващи на висшия интерес на гражданите им. ЕС приветства ангажираността на партньорите за предприемане на решителни деиствия — в сътрудничество с ЕС и помежду им, срещу трафика на хора, отглеждането на наркотици и контрабандата на хора, наркотици и оръжия.  13. ЕС приветства приноса на партньорите от Западните Балкани за общата външна политика и политика на сигурност (ОВППС) във всичките и аспекти и очаква постепенно задълбочаване на сътрудничеството в тази област, особено по-голяма степен на хармонизиране, по-специално по въпроси, отнасящи се до значителни общи интереси.  14. С дезинформацията и други хибридни деиности ще се борим съвместно чрез по-голямо сътрудничество в областта на устоичивостта, киберсигурността и стратегическата комуникация.  15. За да ускорим подобряването на живота на нашите граждани в областта на свързаността и сигурността с оглед на европеиската перспектива на Западните Балкани, днес ЕС стартира приложената към настоящата декларация приоритетна програма от София за ЕС и Западните Балкани, стъпваики на съответните аспекти от приетото на 6 февруари 2018 г. съобщение на Комисията.  16. ЕС приветства намерението на Хърватия да бъде домакин на среща на върха между ЕС и Западните Балкани по време на председателството си през 2020 г.  17. Отбелязваме, че нашите партньори от Западните Балкани са съгласни с изложените по-горе точки.  Приоритетна програма от София Засилване на подкрепата за принципите на правовата държава и доброто управление • Засилване на подкрепата за съдебната реформа и усилията за борба с корупцията и организираната престъпност, включително изграждане на капацитет за превенция на корупцията • Разширяване на консултативните мисии в сферата на правовата държава с по- голямо подпомагане от държавите членки и от ЕС • Засилване на мониторинга на реформите чрез по-систематични мисии за партньорски проверки по конкретни случаи • Въвеждане на мониторинг на съдебните процеси в областта на тежката корупция и организираната престъпност • Работа за по-добро измерване на резултатите в съдебната реформа • Поетапно предоставяне на подкрепа за Западните Балкани в областта на независимите и плуралистични медии и гражданското общество чрез Европеиския фонд за демокрация Засилване на ангажимента в областта на сигурността и миграцията • Активизиране на съвместната работа за борба с тероризма и предотвратяване на радикализацията и насилствения екстремизъм, в съгласуваност с инициативата за борба с тероризма в Западните Балкани • Значително засилване на оперативното сътрудничество в борбата с международната организирана престъпност в приоритетни области като огнестрелни оръжия, наркотици, контрабанда на мигранти и трафик на хора • Изготвяне на обновен план за деиствие за сътрудничеството в областта на огнестрелното оръжие с цел по-ефективна борба с незаконните огнестрелни оръжия и големите запаси от оръжия • Увеличаване на подкрепата за изграждане на капацитет в областта на киберсигурността и борбата с киберпрестъпността • Засилване на сътрудничеството в областта на миграцията и управлението на границите • Допълнително засилване на сътрудничеството между служителите за връзка, разположени от ЕС (Европеиската комисия и Европеиската агенция за гранична и брегова охрана), държавите членки и компетентните органи от Западните Балкани • Създаване на междуведомствена специална работна група на ЕС по въпросите на ПВР, координирана от Комисията • Задълбочаване и разширяване на сътрудничеството и диалога по същество относно Общата външна политика и политика на сигурност/Общата политика за сигурност и отбрана • По-нататъшно развитие на сътрудничеството по линия на деиностите, свързани с хибридните заплахи, включително посредством засилване на стратегическата комуникация Подкрепа за социално-икономическото развитие и поставяне на специален акцент върху младите хора • Разширяване на Инвестиционната рамка за Западните Балкани за допълнително привличане и координиране на инвестициите от двустранни донори и от международните финансови институции • Съществено стимулиране на предоставянето на гаранции от Инвестиционната рамка за Западните Балкани за привличане на частни инвестиции • Увеличаване на подкрепата за образованието, по-специално стартиране на пилотен проект за мобилност в областта на професионалното образование и обучение • Удвояване на финансирането по линия на програмата Еразъм+ за региона, включително създаване на „Лаборатория за младежта на Западните Балкани“ през 2018 г., която да осигурява платформа за иновативно изработване на политики, насочени към потребностите на младите хора, и да се бори с „изтичането на мозъци“ • Разширяване на обхвата и на рамките на Регионалната служба за младежко сътрудничество и въвеждане на схема за мобилност в региона • Гарантиране на напредък в реализирането на регионалното икономическо пространство, включително засилване на работата по признаване на квалификациите, както и напредък при улесняването на търговията в рамките на Западните Балкани • Напредък на Босна и Херцеговина и Сърбия в процеса на присъединяването им към Световната търговска организация Увеличаване на свързаността • Стартиране на нов пакет от проекти в областта на свързаността (със значителен размер безвъзмездни средства от ЕС като стимул) чрез Инвестиционната рамка за Западните Балкани, включително подкрепа за „синята магистрала“ и „магистралата на мира“ (Ниш—Прищина) • Подкрепа за по-активно използване на възможностите по линия на настоящите разпоредби на Механизма за свързване на Европа на Западните Балкани • Разширяване на енергииния съюз на ЕС с цел обхващане на Западните Балкани, като се постави акцент върху енергиината сигурност и диверсификацията на източниците и доставчиците, включително стратегия на регионално равнище за извличане на ползи от възобновяемите източници на енергия, по-специално водноелектрическата енергия • Завършване на изграждането на регионалния пазар на електроенергия на Западните Балкани и осигуряване на интегрирането му във вътрешния пазар на електроенергия на ЕС, включително посредством инициативата за свързаност на газопреносната система в Централна и Югоизточна Европа (CESEC) • По-голяма подкрепа за създаването на единно регулаторно пространство и провеждането на ефективен процес на реформи на енергииния пазар в контекста на Договора за Енергиината общност • Подписване на споразумение/меморандум за разбирателство за газопреносната връзка България—Сърбия • Започване на изпълнението на Договора за Транспортната общност и на пълноценното функциониране на свързания с договора секретариат • Подписване на споразумението за седалището на Договора за Транспортната общност (Белград) • Одобряване на декларацията на министрите на транспорта от дните на TEN-T в Любляна, включително плана за деиствие за списъка на приоритетните гранични пропускателни пунктове • Одобряване на декларацията на министрите на транспорта относно пътната безопасност от дните на TEN-T в Любляна и на плана за деиствие към нея • Подкрепа за нова стратегия за железопътния транспорт, за да могат Западните Балкани да бъдат включени в основната мрежа и пазар на ЕС Програма в областта на цифровите технологии за Западните Балкани • Стартиране на програма в областта на цифровите технологии за Западните Балкани, включително пътна карта за улесняване на понижаването на цените на роуминга • Стартиране на пакет за съществена техническа помощ за набелязване на потенциални инвестиции в цифровата област (включително широколентов достъп) чрез Инвестиционната рамка за Западните Балкани/Инструмента за предприсъединителна помощ Подкрепа за помирението и добросъседските отношения на Западните Балкани • Подкрепа за борбата с безнаказаността чрез подпомагане на Механизма за международните наказателни трибунали и на специализираните състави за Косово* посредством EULEX • Разкриване на компонент в програмата на ЕС „Творческа Европа“ • Насърчаване на задълбочаването на връзките между гражданските общества на Западните Балкани, включително посредством подпомагането на проектите по линия на фонда за Западните Балкани Настоящата приоритетна програма ще се изпълнява по начин, неутрален по отношение на статута, и без да се засягат обсъжданията на следващата многогодишна финансова рамка.", "date": "2018.05.17", "title": "Ето историческата Софийска декларация, която подписаха днес в българската столица лидерите на ЕС"}
{"url": "https://www.faktor.bg/bg/articles/novini/svyat/pred-proval-li-sa-pregovorite-za-brekzit-zaradi-spor-za-granitsite", "text": "Ирландският министър-председател Лио Варадкар съветва Великобритания да обясни как възнамерява да запази отворена границата на страната със Северна Ирландия, защото в противен случай ще се стигне до пропадане на сделката за Брекзит, предаде Асошиейтед прес, цитирана от БТА. \"Трябва да знаем, че това е изпълнимо и законно използваемо и предстои тепърва да видим нещо, което да го наподобява\", заяви Варадкар. Великобритания напуска ЕС, неговия общ пазар и митнически съюз през март 2019 г. Но този ход може да създаде пречки за бизнеса между британската Северна Ирландия и членката на ЕС Ирландия, отбелязва агенцията. Лидерите на ЕС ще оценят напредъка по преговорите за Брекзит идния месец. Те искат сделка до октомври, така че парламентите да могат да я ратифицират. \"Ако не постигнем истински, значителен напредък до юни, тогава следва сериозно да си зададем въпроса дали въобще ще имаме споразумение за напускане\", добави Варадкар.", "date": "2018.05.17", "title": "Пред провал ли са преговорите за Брекзит заради спор за границите?"}
{"url": "https://www.faktor.bg/bg/articles/makron-ne-tryabva-da-barzame-s-razshiryavaneto", "text": "Франция подкрепя движението на балканските държави в Европейския съюз, но при условие, че всички те проведат необходимите реформи. Това заяви френският президент Еманюел Макрон при пристигането си на срещата на Европейския съюз-Западни Балкани, която се провежда в София. „Подкрепям движението на Балканите към Европа и тяхното присъединяване като бъдещи членове на ЕС. Но смятам, че трябва с голяма предпазливост и твърдост да се отнасяме към процеса на разширяването. Трябва да помагаме на страните, които се реформират и вървят към Европа. Това е наш стратегически избор“, каза стопанинът на Елисейския дворец. „Но преди да бъдат завършени необходимите реформи не трябва да бързаме с разширяването. Това няма да е от полза нито на Европейския съюз, нито на страните-кандидатки“, подчерта Макрон. В момента Албания, Македония, Сърбия, Черна гора и Турция са кандидатки да членство в ЕС. За нито една от тези страни не са ясни сроковете, когато могат да се присъединят към Съюза.", "date": "2018.05.17", "title": "Макрон: Не трябва да бързаме с разширяването на ЕС"}
{"url": "https://www.faktor.bg/bg/articles/novini/balgariya/tereza-mey-v-sofiya-velikobritaniya-shte-napusne-mitnicheskiya-sayuz", "text": "Великобритания ще напусне митническия съюз, заяви премиерът Тереза Мей в София, където пристигна за участие в срещата на върха ЕС-Западни Балкани.  Мей беше категорична, че Обединеното кралство ще има самостоятелна търговска политика и настоя да има „гъвкава” граница между Северна Ирландия и Република Ирландия. \"Обединеното кралство ще напусне митническия съюз, когато се отделим от ЕС, разбира се. След това ние ще имаме митническо споразумение със Съюза\", каза британският премиер. В София Тереза Мей съобщи, че Обединеното кралство ще бъде домакин на годишна среща за Балканите през юли", "date": "2018.05.17", "title": "Тереза Мей в София: Великобритания ще напусне митническия съюз"}
{"url": "https://www.faktor.bg/bg/articles/fandakova-bezkompromisna-sam-kam-vsyaka-forma-na-koruptsiya", "text": "Безкомпромисни сме към всяка форма на корупция. Това коментира кметът на София Йорданка Фандъкова след днешното заседание на Столичния общински съвет. Думите й са по повод ареста на главен юрисконсулт от Столична община. Служителката бе задържана с подкуп от 10 000 лева тази седмица, като общият размер на рушвета с предвидени допълнителни 5 000 лева възлиза на 15 000 лева. Фандъкова допълни, че всеки носи лична отговорност. „ За мен борбата с корупцията означава да се реагира на всеки сигнал и да се ангажират компетентните органи“, посочи още столичният кмет.", "date": "2018.05.17", "title": "Фандъкова: Безкомпромисна съм към всяка форма на корупция!"}
{"url": "https://www.faktor.bg/bg/articles/abiturienti-shestvat-kato-travestiti", "text": "Група момчета от Софийската математическа гимназия шокираха интернет пространството с костюмите за изпращането преди абитуриентския си бал. Вместо да облекат стилен костюм, те обаче решиха да се направят на травестити и облякоха рокли, сложиха си перуки, гримириха се и дори си поставиха гърди. Видимо става въпрос за около 15-ина момчета, най-вероятно целия клас, които се появяват след съученичките си на двора на иначе елитното софийско училище. Проявата бе запечатана на видео, което пък бе публикувано във Фейксбук страницата на Софийска математическа гимназия \"Паисий Хилендарски\" със заглавие \"Красавиците и...", "date": "2018.05.17", "title": "Абитуриенти шестват като травестити"}
{"url": "https://www.faktor.bg/bg/articles/stanishev-se-iztsepi-premierite-sotsialisti-v-regiona-pishat-novata-istoriya-na-razshiryavaneto-na-es-kam-zapadnite-balkani", "text": "Премиерите на Македония и Гърция Алексис Ципрас и Зоран Заев дойдоха заедно на подготвителната среща на ПЕС преди разговорите на върха ЕС – Западни Балкани в София, лидерът на ПЕС и бивш лидер на БСП Сергей Станишев им приписа основна заслуга за евентуалното разширяване на ЕС към Западните Балкани.   „Страните, най-близо до преговорите, са управлявани от социалисти. Те имат пълната подкрепа на ПЕС по време на подготовката си, заради куража да правят реформи и да търсят решения на дългоотлагани проблеми. В Македония премиерът Заев за 10 месеца успя да заличи всички вреди и националистически залитания, нанесени от консервативния му предшественик Груевски. Пример за това е Договорът за добросъседство с България“, каза Станишев.    Станишев добави, че усилията както на албанското, така и на македонското правителство трябва да бъдат насърчени от Европа и че Европейският съвет трябва да препотвърди позицията на Комисията, че Албания и Македония са готови за започване на преговори.", "date": "2018.05.17", "title": "Станишев се изцепи:  Премиерите-социалисти в региона пишат новата история на разширяването на ЕС към Западните Балкани"}
{"url": "https://www.faktor.bg/bg/articles/desnite-svikvat-protest-sreshtu-restarta-na-aets-belene-iskat-ostavkata-na-kabineta", "text": "На 22 май, вторник, от 18:30 часа правим протест пред Министерския съвет – с искане за преустановяване на проекта \"Белене\" и с искане за оставката на правителството. Това заяви бившият председател на СДС Мартин Димитров, който сега е част от екипа на \"Демократична България\". В момента ползваме 40-45% от производствените мощности на България. Ако АЕЦ \"Белене\" беше построен т.е. 2000 мегавата мощности, щяхме да ползваме само 30%. Дори спорният доклад на БАН казва, че до 2040 година нямаме нужда от нова мощност. Най-скъпото нещо в живота и икономиката е да построиш нещо, от което нямаш нужда, заяви Димитров.", "date": "2018.05.17", "title": "Десните свикват протест срещу рестарта на  АЕЦ \"Белене\", искат оставката на кабинета"}
{"url": "https://www.faktor.bg/bg/articles/izpisaha-patriarh-neofit-ot-bolnitsata", "text": "Негово Светейшество Българският патриарх и Софийски митрополит Неофит е изписан от болницата и е у дома си в Софийската св. Митрополия. Това съобщиха от Светия синод. „Да се помолим Милостивият Бог да му дарува крепко здраве и дълголетие начело на Българската православна църква!“, се казва в съобщението на синода. Боледуването на патриарха идва във време, в което решението на Синода да не участва заедно с Македонската църква в честванията за Оридската архиепископия породи недоволство и протести в България.", "date": "2018.05.17", "title": "Изписаха патриарх Неофит от болницата"}
{"url": "https://www.faktor.bg/bg/articles/novini/balgariya/stotitsi-kamioni-i-avtobusi-shte-blokirat-sofiya", "text": "С лозунги „Има ли място за нашия бизнес в ЕС”, „Европа на две скорости = на заден ход за България” и „Транспортен пакет 1 и 2=Exit, превозвачи от цялата страна излязоха на национален протест. Те се обявиха против т. нар. закон „Макрон”, който ги задължава на 3 седмици да почиват у дома 45 часа, както и задължителните почивки да стават в хотел, а не в кабината на камиона. Според тях тези рестриктивни мерки, ще доведат до фалит, както на международния транспорт, така и на автобусния. В София по дължината на бул. „Цариградско шосе” има над 80 камиона и над 60 автобуса, като до 17 ч., до когато продължава протестът, се очаква броят на камионите и автобусите да се увеличи. В 13 ч. тръгва шествие от площад „Македония” към НДК, а целта на протеста е европейските лидери, които са в София да ги видят и чуят техните искания, и да не допускат транспортният бизнес в България да бъде унищожен. \"Протестът ни не е насочен към нашето правителство, протестът е насочен към евролидерите, за да видят мащаба на щетите, които могат да се причинят на българската икономика ако бъдат приети тези рестриктивни мерки. За първи път виждаме безпрецедентна подкрепа от всички в България и ние се радваме, че това беше припознато като защита на националния интерес. Зад нас застанаха премиерът, правителството, всички депутати, евродепутати, синдикатите ни подкрепиха, медиите. Това се случва за първи път в България“, каза изпълнителният директор на Съюза на международните превозвачи Йордан Арабаджиев.", "date": "2018.05.17", "title": "Стотици камиони и автобуси блокират София"}
{"url": "https://www.faktor.bg/bg/articles/tomislav-donchev-proektat-aets-belene-ili-shte-bade-realiziran-kato-pazaren-ili-nyama-da-bade-realiziran", "text": "Всички разговори водени до момента и всички компании, проявявали интерес досега към АЕЦ \"Белене” ще имат възможност да участват. Да видим как пазарът ще реагира на една такава възможност. Това заяви вицепремиерът Томислав Дончев в Министерски съвет за размразяването на проекта АЕЦ Белене. \"Ще имаме вариант да избираме между най-доброто предложение, ако има примерно 4-5 компании, проявяващи интерес. Нелепо е това решение днес да бъде вкарвано в координатната система на някакви геополитически емоции\", продължи  Дончев, като припомни, че \"имаме български реактори, които са българска собственост, и сме длъжни да намерим най-доброто решение\". Вицепремиерът подчерта, че няма никакви политически нюанси в това решение. \"Едно подобно решение не е насочено към нито един сектор в българската енергетика, то не е срещу въглищните централи, нито срещу ВЕИ-тата. Ако пазарът реагира, ако покаже, че десетилетия напред една нова мощност има бъдеще, то тя ще бъде изградена. Проектът или ще бъде реализиран като пазарен, или няма да бъде реализиран\", категоричен е Дончев, след което поясни: \"Пазарен означава без държавна гаранция, разчитайки на това, че цената на произвежданата електроенергия ще бъде изкупувана на пазара. Ако държавата, заедно със стратегическия инвеститор, който предложи добрите условия, успее да изгради това съоръжение, ще продава електроенергията на този пазар\", добави още Дончев. Преди него министърът на енергетиката Теменужка Петкова заяви, че е \"много малко вероятно да бъде намерен частен инвеститор\". \"Дори да се намери частен инвеститор (за АЕЦ Белене), това означава че ядреният риск за държавата ще го носим ние\", каза още тя. \"Предложението, което днес внесох с доклада до Министерски съвет и ще внесем в Народното събрание, е свързано с възможността и предложение проектът АЕЦ \"Белене“ да бъде направен опит да се реализира на пазарен принцип чрез избор на стратегически инвеститор, без предоставяне на държавна гаранция и без сключване на дългосрочни договори за купуване на ел. енергия. Като правният способ ще бъде чрез отделяне на активите и пасивите на НЕК в отделно дружество\", разясни Теменужка Петкова, която изброи какви други възможности са били обсъдени. \"Анализирани бяха няколко варианта, свързани с възможността за рационално използване на оборудването на АЕЦ \"Белене“. Първият е за неизползването му, но това означава загуба за всички разходи, които са направени досега, и има риск от декапитализация на НЕК и това ще се отрази негативно и на БЕХ, така че това е най-негативният вариант\", каза Теменужка Петкова. \"Вторият вариант е свързан с възможността оборудването да бъде продадено на трето лице, но той е почти невъзможен. По отношение на реализацията на оборудването е разгледан вариант НЕК и БЕХ да запазят еднолично своето участие, но е много малко вероятен, тъй като те нямат финансовата възможност да участват в реализацията на такъв проект с първоначална стойност от 20 млн. лв. Разгледан е и вариант, в който проектът се реализира от изцяло частен инвеститор, но и той е труден за реализация и не се знае доколко той е удачен за българската държава“, каза още министър Петкова и уточни, че е бил разгледан и вариантът за изцяло участие на държавата с предоставяне на заем, базиран на междуправителствено споразумение, но той е рискован.", "date": "2018.05.17", "title": "Томислав Дончев:  Проектът АЕЦ \"Белене\" или ще бъде реализиран като пазарен, или няма да бъде реализиран"}
{"url": "https://www.faktor.bg/bg/articles/novini/svyat/putin-rusiya-shte-razpolozhi-krilati-raketi-na-postoyanno-boyno-dezhurstvo-v-sredizemno-more", "text": "Русия ще разположи крилати ракети „Калибър“ на постоянно бойно дежурство в Средиземно море, предава РИА Новости. Това съобщи Владимир Путин на военно съвещание в черноморския град Сочи. Тази мярка руският президент обяснява с „продължаващата опасност от внезапни нападения на международни терористи в Сирия“. „Ударите с крилати ракети и ефективната работа на палубната авиация нанесоха сериозни вреди на терористите, бяха унищожени важни обекти от тяхната инфраструктура“, добави президентът.  Ракетите „Калибър“ са с далекобойност 2 500 километра. За първи път тези ракети са използвани в Сирия през 2015 година", "date": "2018.05.17", "title": "Владимир Путин: Русия ще разположи крилати ракети на постоянно бойно дежурство в Средиземно море"}
{"url": "https://www.faktor.bg/bg/articles/prirodozashtitnitsi-protestirat-pred-ndk-1", "text": "Природозащитници протестират пред НДК заради решение, което се очаква да бъде прието днес в рамките на срещата ЕС-Западни Балкани в София. То предвижда изграждането на близо три хиляди ВЕЦ-а на територията на бивша Югославия и Албания, обясни пред \"Хоризонт\" на БНР Димитър Куманов от сдружение \"Балканка\". Според еколозите, изграждането на тази система от централи ще навреди на развитието на реките в региона.   \"Има стратегия с предвиждане на три хиляди нови ВЕЦ-а – в страните на Западните Балкани се случва преди тяхното приемане в ЕС с очевидната цел да се заобиколят строгите изисквания, които европейското законодателство налага, най-вече Рамковата директива за водите, директивите, свързани с \"Натура 2000\", с екологичните оценки и с ОВОС\", допълни Любомир Костадинов. Част от протестиращите се опитаха да достигнат до периметъра около НДК, ограден от полицията, но бяха спрени от униформени служители, които им обясниха, че нямат право да протестират на това мяст", "date": "2018.05.17", "title": "Природозащитници протестират пред НДК"}
{"url": "https://www.faktor.bg/bg/articles/merkel-boyko-blagodarya-za-chudesnata-organizatsiya", "text": "Доброто на Западните Балкани гарантира мир и сигурност за всички нас. Бойко Борисов е инвестирал много работа в тази тема”. Това каза германският канцлер Ангела Меркел пред журналисти след като мина пеша разстоянието от хотела си до НДК и се разходи по Моста на влюбените заедно с Емануел Макрон и Тереза Мей.  Меркел благодари на премиера за „чудесната организация” на събитието. Тя потвърди, че на среднощна среща заедно с Бойко Борисов, Макрон, Ивайло Московски и Владислав Горанов са били обсъдени исканията на българските превозвачи по отношение на новите правила, станали популярни като закона „Макрон”.  „Чухме проблемите на българската страна. Ще продължим да поддържаме диалога, защото целта е да постигнем добра ситуация за вашите шофьори”, заяви Меркел.", "date": "2018.05.17", "title": "Меркел: Бойко, благодаря за чудесната организация"}
{"url": "https://www.faktor.bg/bg/articles/toma-bikov-svideteli-sme-na-opit-za-vazstanovka-na-otechestveniya-front", "text": "“Свидетели сме на опит за възстановка на Отечествения фронт в София. Позицията на БСП и извънпарламентарната левица в лицето на “Демократи за силна България”, “Да, България” и на “Зелените” е еднаква. Това е може би начало на предизборната кампания на тези политически сили, но виждаме доста добре координирани действия от тези политически сили. Едните в парламента, а другите извън него.”  Това заяви депутатът от ГЕРБ Тома Биков на брифинг в парламента. По-рано днес председателят на Градския съвет на БСП-София Калоян Паргов обяви пред журналисти, че представителите на левицата в общинския съвет ще поискат заводът за преработка на отпадъци да бъде построен в с. Яна, за да се спести замърсяването в София. “С манипулации по проекта за завод за отпадъци БСП се опитват да умаловажат постиженията на правителството в деня, в който европейските лидери са в София”, заяви пък председателят на Комисята по околната среда и водите и депутат от ГЕРБ Ивелина Василева. По думите ѝ това е един от най-добрите проекти, а Европа не би подкрепила нещо, което би замърсило околната среда, защото именно Европейската комисия финансирала проекта. Тя добави още, че той е стартирал през 2010 г. като тогава представителите на БСП са го подкрепили. “Бих казала, че това е рефлекс на колегите от БСП още от времето, когато Станишев береше макове по поляните на София”, допълни Василева.", "date": "2018.05.17", "title": "Тома Биков: Свидетели сме на опит за възстановка на Отечествения фронт"}
{"url": "https://www.faktor.bg/bg/articles/namushkaniyat-v-troleya-borislav-ot-men-praskashe-krav-no-horata-samo-gledaha", "text": "\"Кръв пръскаше от мен, не просто кървеше, а пръскаше, но всички хора гледаха и не направиха нищо.\"  Това разказва пред „Телеграф“ от болничната стая в „Пирогов“ прободеният с нож в тролей Борислав Великов.  Той беше намушкан в гърдите от 33-годишния Георги Георгиев, след като направил забележка на три ромчета, които плюели семки по седалките в тролея.„Приятелката ми се обади, за да извика полиция и линейка, а аз легнах на земята, защото усетих как ми причернява. Преди да ме качат в линейката видях, че и тя е припаднала от гледката и предложих да я качат при мен, с една линейка да ни карат, но ми казаха, че аз съм спешен случай“, добави 18-годишния младеж.   Той е трикратен републикански шампион по джудо и двукратен по самбо.  След инцидента тролеят продължил, но някакъв мъж тръгнал да тича, за да каже, че има намушкано момче. Шофьорът спрял и отворил само първата врата, от която слезли пътниците. Извършителят, обаче, останал вътре и бил задържан.   Георгиев е обвинен в опит за убийство. Предполага се, че той и трите непълнолетни ромчета са обирали шофьорите на тролеи в София.", "date": "2018.05.17", "title": "Намушканият в тролея Борислав: От мен пръскаше кръв, но хората само гледаха"}
{"url": "https://www.faktor.bg/bg/articles/novoto-ime-na-makedoniya-mozhe-da-se-rodi-v-sofiya", "text": "Новото име на Македония може да се роди в София По време на срещата на високо равнище ЕС-Западни Балкани министър-председателите на Гърция и на Македония Алексис Ципрас и Зоран Заев ще потвърдят подкрепата за процеса за сближаване на позициите по спора с името, предава македонската медия „24 вести“, цитиран от \"Фокус\". Във фокуса на вниманието на македонската и гръцката общественост днес е личната среща на двамата премиери, която ще се проведе в кулоарите на срещата на високо равнище ЕС-Западни Балкани в София. Заев и Ципрас трябва да се срещнат в 10:30 ч. българско време.", "date": "2018.05.17", "title": "Новото име на Македония може да се роди в София"}
{"url": "https://www.faktor.bg/bg/articles/novini/balgariya/antonio-tayani-tryabva-da-rabotim-za-stabilnostta-na-zapadnite-balkani", "text": "Необходимо е да работим за стабилността на Западните Балкани. Това заяви пред журналисти председателят на Европейския парламент Антонио Таяни при пристигането си в НДК, където днес се провежда Срещата на върха ЕС- Западни Балкани. \"Има много страни, които кандидатстват за членство в ЕС като Черна гора, Сърбия – естествено, и други. При тях обаче има проблеми, свързани с тероризма и с миграцията“, коментира Таяни. Той посочи, че би било добре да се състави пакет, който да включва финанси за изграждането на инфраструктура, за железопътни линии, както и за дигитална инфраструктура. Таяни коментира, че за Западните Балкани е възможно да се постигне съгласие за 2025 г.", "date": "2018.05.17", "title": "Антонио Таяни: Трябва да работим за стабилността на Западните Балкани"}
{"url": "https://www.faktor.bg/bg/articles/premierat-za-paket-mobilnost-ochakvam-da-namerim-reshenie", "text": "\"Текст по текст, дума по дума сме гледали снощи. Очаквам да намерим решение.\" Така премиерът Бойко Борисов коментира готвените промени на европейско ниво, които ще засегнат българския транспортен бранш. Текстът на „пакет мобилност“ предизвика сериозни дебати , както и днешният протест на превозвачите в София.  „Максимален диалог сме направили, няма нещо, което да не съм обяснил“, посочи министър-председателя пред журналисти след посрещането на френския президент Еманюел Макрон,  който е автор на проекта, германския канцлер Ангела Меркел и премиера на Великобритания Тереза Мей в НДК. По думите на Борисов президентът Макрон и канцлерът Меркел ще прегледат всеки детайл.  „Основният им аргумент е, че нашите шофьори имат лоши условия на труд“, смята премиерът.  По повод срещата на върха той обясни още, че фактът, че Западните Балкани са важни е добър знак. „Пътищата са ясни, коридорите 8, 4, 10 са безспорни, там са и магистрали, и ж.п. линии“, заяви Борисов. Премиерът посочи още, че газовата инфраструктура е също ясно, както и газовият хъб Балкан. „Сега за Гърция изнасяме газ през Петрич, където са ни компресорите“, допълни Борисов.", "date": "2018.05.17", "title": "Премиерът за \"пакет мобилност\": Очаквам да намерим решение"}
{"url": "https://www.faktor.bg/bg/articles/angela-merkel-emanyuel-makron-i-tereza-mey-se-razhodiha-po-mosta-na-vlyubenite-na-pat-za-ndk", "text": "Лидерите на трите най-големи държави в Европейския съюз пристигнаха пеша за срещата на върха в НДК. Канцлерът на Германия Ангела Меркел, президентът на Франция Еманюел Макрон и премиерът на Великобритания решиха да не ползват бронирани автомобили за краткото разстояние от хотел \"Хилтън\" до Националния дворец на културата и преминаха пеша през Моста на влюбените, за да стигнат до мястото на срещата ЕС – Западни Балкани, предаде Канал 3. Те бяха посрещнати с прегръдки и целувки от премиера Бойко Борисов. Освен тях той поздрави лично всички, пристигнали в НДК, като беше придружаван от министъра за българското председателство Лиляна Павлова. \"Искам да благодаря на Борисов за прекрасната организация, която имаше тук снощи. Занимахме се с иранското споразумение Всички в ЕС са на мнение, че то не е съвършенно, но трябва да останем в него. Имаме съвместна позиция по отношенията със САЩ. Как трябва да отвърнем реципрочно на ограниченията, които се поставят пред нас. Днес ще се занимаем с темите за Западните Балкани\", коментира Меркел. Макрон от своя страна обеща като се прибере във Франция да преразгледа пакета „Мобилност”, който бе предложен именно от него.", "date": "2018.05.17", "title": "Ангела Меркел, Еманюел Макрон и Тереза Мей се разходиха по Моста на влюбените на път за НДК"}
{"url": "https://www.faktor.bg/bg/articles/novini/svyat/kurt-volkar-ukrayna-nyama-da-uspee-da-si-varne-teritoriite-okupirani-ot-rusiya", "text": "\"Украйна няма да успее си върне окупираните от Русия райони в Донецка и Луганска области\", прогнозира специалният представител на САЩ за Украйна Курт Волкър пред \"BBC Україна\". \"Разбира се, украинците няма да могат да си върнат териториите, окупирани от Русия. Русия е твърде силна. Но цената за понататъшно настъпление на Русия вече е по-висока и ще расти. И тези, които седят в Москва трябва да си зададат въпроса: \"А какво ще получим ние? Понасяме загуби, загиват руски войници. За какво е всичко това?\", коментира той, цитиран от http://gordonua.com. Според него, доставката на американски оръжия за Украйна ще спомогнат за установяването на мир в Донбас. \"Ако Украйна не успее да едържи позицииште си, това ще стане \"покана\" за ново руско настъпление. А доставката на оръжията дава ясен знак на Русия: няма да получите повече, освен ако не платите за това висока цена\", каза още Волкър.", "date": "2018.05.17", "title": "Курт Волкър: Украйна няма да успее да си върне териториите, окупирани от Русия"}
{"url": "https://www.faktor.bg/bg/articles/novini/svyat/-keymbridzh-analitika-e-predostavyala-lichni-danni-ot-feysbuk-na-rusiya", "text": "Британската компания Кеймбридж аналитика е предавала откраднатите от профили във Фейсбук лични данни на фирми, свързани с представители на руските спецслужби. Такива показания е дал бившият служител на компанията  Кристофър Уайли пред сенатска комисия на САЩ. \"Кеймбридж аналитика привличаше руски специалисти за събиране на данните и открито споделяше информация за кампаниите по разпространение на слухове и опити да се повлияе на настоенията на хората с компании и техните ръководители, свързани с руската Федерелна служба за сигурност\", се твърди в писмените му показания, цитирани от www.straitstimes.com. Уайли смята, че руските спецслужби са имали достъп до данните, получени незаконно от британската компания. Според информацията, която той е предоставил на Сената, Александър Коган, служител на \"Кеймбридж аналитика\", създал приложението с чиято помощ са откраднати данните на милиони потребители, е работил по същото време над финансиран от Русия проект изследващ човешкото поведение. \"Това означава, че освен достъп до данните от Фейсбук, руските спецслужби са шпионирали и \"Кеймбридж аналитика\", се подчертава в показанията на Уайли. Припомняме че, че обвинението срещу \"Кеймбридж аналитика\" е, че откраднатите данни на над 87 милиона потребители са използвани за намесата в избирателната кампания в САЩ и в референдума за излизането на Великобритания от ЕС.", "date": "2018.05.17", "title": "\"Кеймбридж аналитика\" е предоставяла лични данни от \"Фейсбук\" на Русия"}
{"url": "https://www.faktor.bg/bg/articles/evroliderite-ostaviha-poslaniya-na-balgarski", "text": "Намиращите се в София в момента за срещата за Западните Балкани евролидери отправиха  пожелания към България, които написаха директно на масата.  Масата е направена от материал на основата на рециклиран картон и е специално създадена за случая.  След края на вечерта всеки от лидерите написа върху нея своето послание, като част от тях написаха изреченията на кирилица.  \"Благодаря\", написа на български френският президент Емануел Макрон.", "date": "2018.05.17", "title": "Евролидерите написаха послания за България върху маса"}
{"url": "https://www.faktor.bg/bg/articles/novini/balgariya/e-zaharieva-na-balkanite-vse-oshte-ima-12-otvoreni-granichni-vaprosa", "text": "\"Оставане в ядрената сделка и пълна подкрепа за ЕК при търговските преговори със САЩ – това са основните резултати от вчерашната неофициална вечеря на лидерите на страните от евросъюза в София\", съобщи вицепремиерът и външен министър Екатерина Захариева пред бТВ. \"Ако не бяха успели да постигнат съгласие се създаваше предпоставка за допълнителна дестабилизация в региона. Лидерите останаха единни и решиха, че Европа ще остане в сделката докато Иран продължава да я изпълнява. До момента няма доказателства след 11 доклада, че Иран не изпълнява сделката\", подчерта тя. Единни са останали лидерите и по друга тежка тема – търговските отношения със САЩ, които под ръководството на Доналд Тръмп започват да водят по-протекционистка политика с мита за ключови стоки.  \"Никой не иска търговска война с Щатите. Но няма как да преговаряме под натиск\", подчерта Захариева. По думите й в момента ЕК е в по-силна преговорна позиция, защото има зад себе си подкрепата на всички членки. Западните Балкани не са били обсъждани на вечерята.  \"Всичките европейски държави искат Западните Балкани първо да решат проблемите си и да покажат, че могат да постигат компромис. Как се вземат решенията в ЕС – само на базата на компромиси\", обясни външният министър. Тя припомни, че все още в региона има над 12 отворени гранични въпроса. \"На днешната среща Западни Балкани – ЕС ще се потвърди европейската перспектива като незаобиколима, а Софийският дневен ред ще подпомага по-бързия процес на интеграция\", каза още Захариева и изрази надежда, че срещата в София ще се споменава и след години – по начина, по който това се е правело за форума в Солун от 2003 г.  Тя обаче не се ангажира с прогнози колко ще са новите членки на ЕС след още 15 години.", "date": "2018.05.17", "title": "Е. Захариева: На Балканите все още има 12 отворени гранични въпроса"}
{"url": "https://www.faktor.bg/bg/articles/novini/svyat/tramp-e-valzozhil-na-mayk-pompeo-da-podgotvi-sanktsii-sreshtu-rusiya", "text": "Президентът на САЩ  Доналд Тръмп е възложил на държавния секретар Майк Помпео да подготви план за въвеждане на допълнителни санкции срещу Русия заради нарушаване на Договора за ликвидиране на ракетите със среден и малък обсег на действие, става ясно от съобщение, публикувано на сайта на Белия дом. Припомняме, че американският президент подписа законопроект, съгласно който на Пентагона се отделят допълнително 58 милиона долара за противодействие на нарушенията на Договора от страна на Русия. Тези средства ще бъдат използвани за създаването на нови системи за противоракетна отбрана. Президентът трябва да внесе в Конгреса доклад, който \"да включва план за въвеждане на мерки по отношение на конкретни лица заради нарушаването от Русия на Договора за ликвидиране на ракетите със среден и малък обсег на действие. Съгласно документа, санкциите могат да бъдат въведени срещу лица, отговарящи за неизпълнението на Договора или съдействащи на този процес, а също така против високопоставени членове на руското правителство. Списъкът трябва да бъде предоставен в доклада. Сред възможните мерки са блокиране на активи в САЩ, забрана за влизане в САЩ и \"всякакви други санкции\". Вашингтон обвинява Москва, че произвежда нови ракетни систуми, които не отговарят на изискванията на Договора, подписан от САЩ и СССР през 1987 година и предвижда ликвидацията на ракети с радиус на действие от 500 до 5,5 хиляди километра.", "date": "2018.05.17", "title": "Тръмп е вълзожил на Майк Помпео да подготви санкции срещу Русия"}
{"url": "https://www.faktor.bg/bg/articles/kmetitsata-na-poduyane-iznenadana-ot-aresta-na-yuriskonsulta-zaradi-podkup", "text": "Кметът на район „Подуяне” Ева Митова коментира в „Здравей, България”, че е изненадана от ареста  на главния юрисконсулт на общината Лилия Геринска, която бе задържана с подкуп от 10 000 лева, като преди месец е взела капаро от 5000 лева. Парите са дадени от фирма „Арт Елит” ЕООД, за да бъде спечелена обществена поръчка за саниране на блок. Стойността на поръчката е 2 000 000 лева. Има данни и за още изнудвани фирми. Една от тях е пратила Геринска на почивка в хотел. „За мен тези почивки и отношения са новина. На мен технологията на случващото се не ми е ясна. Трябва да оставим компетентните органи да си свършат работата. Ние съдействаме напълно”, заяви Митова.", "date": "2018.05.17", "title": "Кметицата на \"Подуяне\": Изненадана съм, че арестуваха юрисконсулта ни заради подкуп"}
{"url": "https://www.faktor.bg/bg/articles/boyko-borisov-za-boyan-petrov-poklon", "text": "Премиерът  Бойко Борисов също изрази отношение към новината, че издирването на Боян Петров е прекратено.  Във фейсбук той сподели поста на жената до алпиниста Радослава, който и Фактор публикува малко по-рано.  Над линка Борисов написа само една дума: \"Поклон!\"", "date": "2018.05.17", "title": "Бойко Борисов за Боян Петров: Поклон!"}
{"url": "https://www.faktor.bg/bg/articles/lilyana-pavlova-evropeyskite-investitsii-na-balkanite-sa-74", "text": "За Балканите е важно да са част от Европа, но и за Европа е важно Балканите да са част от Европа. Гражданите на държавите на полуострова трябва да осъзнаят, че инвестициите от Европа са 74%, а тези от другите държави и Русия - само и 3-4%”. Това заяви в „Здравей, България” Лиляна Павлова, министър на Българското председателство на Съвета на ЕС. „Това не е форум за разширяването, а среща на върха с тема за европейската перспектива и свързаност. Това е важно разграничение, защото не може да си позволим да даваме фалшиви очаквания, че ще определим точна дата за присъединяването на страни от Западните Балкани към ЕС. Буквално преди една година тази тема не беше в дневния ред”, обясни Павлова. По думите й целта е да се подпише политическа декларация, че европейската перспектива на Западните Балкани е дългосрочен приоритет. Ще се реализират и проекти за свързаност – транспортна, енергийна, дигитална, икономическа и други „На работната среща снощи най-силно ме впечатли, че Европа е по-единна от всякога. Всички лидери бяха убедени, че е важно да са твърди и единни, но диалогични по темата”, обобщи Лиляна Павлова.", "date": "2018.05.17", "title": "Лиляна Павлова: Европейските инвестиции на Балканите са 74%"}
{"url": "https://www.faktor.bg/bg/articles/stanishev-es-da-si-podredi-kashtata-predi-da-priema-novi-chlenove", "text": "\"ЕС се намира в процес на преход към нова структура и нов начин на структуриране. Нека си подредим къщата преди да приемаме нови страни.\". Това заяви пред Нова телевизия лидерът на ПЕС и бивш лидер на БСП Сергей Станишев по темата \"Ще проправи ли България пътя на западните Балкани към Европа?\" \"Страните кандидатки имат много да наваксват във всички сектори, за да бъдат ефективни. Начинът по който се случи Брекзит е най-добрата застраховка за да не се случи Брекзит на друга страна. Великобритания ще преживее тежки проблеми.\", категоричен бе Станишев. \"Срещата на върха е историческо събитие и успех за България. Сега има префокусиране и това е наша заслуга. Двете звезди са премиерите на Гърция и Македония. Аз съм много горд от тези двама лидери - поемат политически рискове и са готови да водят към нов тип отношения. Посоката е добра. И двамата разбират трудностите на другата страна.\", констатира Станишев. \"Важно е съвета на ЕС на стартира преговори с Албания и Македония. Трябва да има стъпки, които да променят живота на хората. Хората на Западните Балкани са уморени.\", обобщи той.", "date": "2018.05.17", "title": "Станишев: ЕС да си подреди къщата, преди да приема нови членове"}
{"url": "https://www.faktor.bg/bg/articles/chervei-i-plahove-po-dvorovete-na-kashtite-blasnati-ot-tir-s-yaytsa", "text": "Червеи и плъхове са нападнали село Златна Панега, което няколко къщи бяха разрушени от блъснал се в тях ТИР, превозващ яйца.  \"В момента не ме притесняват руините, защото семейството ми е живо и здраво. Това, което в момента застрашава цялото село е опасният биологичен отпадък\", заяви собственикът на една от разрушените къщи пред Нова телевизия. \"Яйцата са опасни, те са се превърнали в каша и в момента не е възможно да се изчистят\", разказа още мъжът.  По думите му, миризмата на разпилените яйца привлича червеите и плъховете, които са навсякъде по разрушените сгради, като червеите бяха видими и за камерите. \"На 9 май Агенция по Безопасност на Храните извършиха дезинфекция на двете потърпевши сгради. Проблемът е, че това е частна собственост, на която собствениците трябва да напишат писмено запитване към община Ябланица за почистване\", каза кметът на Златна Панега Галин Георгиев.", "date": "2018.05.17", "title": "Червеи и плъхове по дворовете на къщите, блъснати от ТИР с яйца"}
{"url": "https://www.faktor.bg/bg/articles/novini/balgariya/parvan-simeonov-balgarite-zastavat-na-stranata-na-svoite-bratya-ot-makedoniya", "text": "\"Всички тези десетилетия, в които миналият политически елит в Скопие се опитваше да ни раздели, не са ни повлияли и ние, гражданите на България, сме запазили искрено и приятелско отношение към гражданите на Македония\", коментира пред бТВ социологът Първан Симеонов от \"Галъп Интернешънъл\" новото изследване на агенцията свързано със Западните Балкани. По думите му огромна част от българското общество е чувало за спора за името на Македония и инстинктивно подкрепя западната ни съседка.  \"Българите застават на страната на своите братя от Македония. Това не означава, че сме против Гърция. Сработват онези приятелски искрени чувства, които не са се изличили и получиха рестарт с този пробив в отношенията между двете страни\", подчерта Симеонов. От резултатите от изследване става ясно, че масовото мнение в България е в синхрон с официалната позиция – признаваме Македония под нейното конституционно име.  \"Има недоверие към стария политически елит. Народа на Македония приемаме като близък\", отбеляза Симеонов. Според него е важно нашата страна да стане \"застъпник на Македония за нейното преминаване в западния свят, в ЕС един ден и в НАТО по-скоро\".", "date": "2018.05.17", "title": "Първан Симеонов: Българите застават на страната на своите братя от Македония"}
{"url": "https://www.faktor.bg/bg/articles/volen-siderov-balgariya-nyama-interes-da-e-rusofob", "text": "България няма интерес да е русофоб и да мрази Русия, заяви в сутрешния блок на БНТ лидерът на \"Атака\" Волен Сидеров, който е един от най-големите поддръжници на воденето на проруска политика у нас.   „Не мисля, че българите се изживяват и се делят на \"фили\" и \"фоби\", това ни е наложено отвън.  Просто имат една вътрешна симпатия към Русия, защото ни е освободила от османско иго.  Ние нямаме интерес да враждуваме с една държава, която е силна. Да не бъдем толкова изпълнителни, да не гледаме директивите, а да гледаме нашият интерес“, каза Сидеров.  Шефът на атакистите защити и решението на Синода да откаже съвместно честване с македонската църква по повод 1000 г. от създаването на Охридската архиепископия. Решението на владиците доведе до протести в България, но според Сидеров си е съвсем наред.  \"Може би от Синода са се притеснявали, че ако отидат на това честване, ще легитимират сегашната Македонска църква. Да не притискаме Синода да взема бързи решения за Македония\", каза Волен.  Според него големите теми трябва да са свързани с доходите на хората, с това да се върнат младите в България, да се развива икономиката ни.  \"Дходите у нас са доста по-ниски от европейските и трябва да се работи в посока повишаването им. Относно темата „Западни Балкани“, лидерът на „Атака“ заяви, че тя е правилната и напомни, че ние познаваме по-малко съседите си, отколкото примерно Канада или Австралия.  \"Милиардите, които ще се инвестират, ще са в полза на България\", каза още Волен Сидеров.", "date": "2018.05.17", "title": "Волен Сидеров: България няма интерес да е русофоб"}
{"url": "https://www.faktor.bg/bg/articles/novini/svyat/germaniya-e-poharchila-nad-20-miliarda-evro-za-da-se-spravi-s-migratsionnata-kriza-prez-2017-g", "text": "През 2017 г. Германия е изразходвала около 20,8 милиарда евро за преодоляване на миграционната криза, пише в. \"Ханделсблат\", като се позовава на доклад на финансовото министерство, който ще се разгледа от правителството на 30 май.  Най-големите разходи са отишли за водената от външното и икономическото министерство борба с причините за масовата миграция. Двете ведомства са похарчили общо 14,2 милиарда евро.  Още около 6,6 милиарда евро са били отпуснати за финансова помощ на федерални провинции и общини.  Средствата са били предназначени за разширяване на детски градини, строителство на социални жилища и настаняване на бежанци.", "date": "2018.05.17", "title": "Германия е похарчила над 20 милиарда евро, за да се справи с миграционната криза през 2017 г."}
{"url": "https://www.faktor.bg/bg/articles/zhenata-na-boyan-petrov-vinagi-sam-znaela-che-ne-zhena-a-planina-shte-mi-go-vzeme", "text": "Винаги съм знаела, че не жена, а планина ще ми го вземе. Това пише във Фейсбук жената на алпиниста ни Боян Петров- Радослава Ненова, след като вчера спасителната акция по издирването му беше прекратена. Според нея това е била най-мащабната спасителна акция в историята на алпинизма. \"Няма да правя трогателна изповед как се чувствам аз. Аз винаги съм знаела, че не жена, а планина ще ми го вземе... Може би ми се говори за това какъв беше смисъла. Всичко започна от това, че моя мъж изчезна, а аз много исках да го намеря. Не съм хабила енергия да разсъждавам дали беше прав или не. Мисля че геройството изобщо не беше в спортното постижение. Геройството дойде от това, че много хора надскочиха себе си в тази ситуация, бяха добри и това им харесваше, държави се сдобряваха...и това им харесваше, институции сбъднаха една на пръв поглед немислима акция, пилоти изпълниха уникален и единствен по рода си полет. Заливаха ме с мили писма и любов. Дори хейтърите тръпнеха за новина за да нахейтят и да им олекне. Това е най-мащабната спасителна акция в историята на алпинизма... Странно нали, един солов играч ни накара да бъдем заедно до край и да изкачим нашия си Еверест. А аз просто исках да открия Боян, защото ще ми липсва.......\", пише в поста си Радослава Ненова.", "date": "2018.05.17", "title": "Жената на Боян Петров: Аз просто исках да го открия, защото ще ми липсва"}
{"url": "https://www.faktor.bg/bg/articles/tramp-ne-bil-informiran-za-otmyana-na-sreshtata-mu-s-kim-chen-un", "text": "Президентът на САЩ Доналд Тръмп заяви, че не е уведомяван за отмяна на планираната среща между него и лидера на Северна Корея Ким Че Ун в Сингапур. \"Няма никакво решение, никой не ни е уведомявал. Нищо не сме видели, нищо не сме чули\", отбеляза американският държавен глава.   КНДР заплаши САЩ да отмени срещата заради ученията между Америка и Южна Корея.  От Белия дом отбелязаха, че САЩ разчита срещата между двамата лидери да се проведе.", "date": "2018.05.17", "title": "Тръмп не бил информиран за отмяна на срещата му с Ким Чен Ун"}
{"url": "https://www.faktor.bg/bg/articles/novini/balgariya/es-i-zapadnite-balkani-si-davat-sreshta-v-sofiya", "text": "София е домакин на най-голямото събитие по време на нашето европредседателство – срещата на евросъюза със Западните Балкани. Повече от 450 са гостите от делегациите. Форумът ще бъде отразяван от над 1000 журналисти. Във фокуса на дневния ред на европейските лидери е темата за Западните Балкани, но се очакват коментари и във връзка с други актуални въпроси като отношенията със САЩ и Иран и новата бюджетна рамка. Всички участници са съгласували и приели декларацията от срещата. Днес се дава начало на проекти за транспортна, енергийна и цифрова свързаност. Преди същинските разговори, българският премиер Бойко Борисов даде неофициална вечеря за евролидерите. Тя бе по инициатива на председателя на Европейския съвет Доналд Туск и беше посветена на развитието на дигитална Европа. На разговорите днес няма да присъства испанският премиер Мариано Рахой, чието страна не признава Косово заради собствения си сложен сепаратистки казус с Каталуния.", "date": "2018.05.17", "title": "ЕС и Западните Балкани си дават среща в София"}
{"url": "https://www.faktor.bg/bg/articles/okolo-100-kamioni-i-70-avtobusa-blokirat-dnes-sofiya", "text": "Движението в София ще бъде затруднено днес от мащабен протест на превозвачите. Около 100 камиони 70 автобуса ще бъдат разположени по софийските улици. Причината е нов регламент,  известен като \"закона Макрон\", който по думите им, ще доведе до масов фалит на българските фирми. България настоява за промяна на новите изисквания,  като правителството заяви, че подкрепя превозвачите.  Темата ще бъде поставена от премиера Бойко Борисов и по време на срещите му с президента Еманюел Макрон и канцлера Ангела Меркел.", "date": "2018.05.17", "title": "Около 100 камиони и 70 автобуса блокират днес София"}
{"url": "https://www.faktor.bg/bg/articles/novini/balgariya/muzikantite-ot-bnr-na-protest-pred-ndk", "text": "Непредвидено събитие ще стане част от културната програма за българското европредседателство – протестен концерт пред НДК. Той е на оркестрантите и хористите от Българското национално радио, а с него те ще заявят исканията си за достойно заплащане, докато тече срещата на върха на Евросъюза. Мотото на протеста е \"Връщане на достойнството на българския музикант\". По думите на недоволните, след като българските държавници не са чули протестите на творците на БНР, сега се надяват проблемите на музикантите да трогнат държавните ръководители на страните от Европейския съюз.", "date": "2018.05.17", "title": "Музикантите от БНР на протест пред НДК"}
{"url": "https://www.faktor.bg/bg/articles/arestuvaha-sofiyski-obshtinar-s-podkup-ot-15-000-lv", "text": "Шефът на правната дирекция на район \"Подуяне\" Лилия Геринска е била задържана по обвинение в подкуп от 15 хиляди лева. Това стана известно на брифинг на ръководителя на Софийската градска прокуратура Емилия Русинова, предаде \"Фокус\". Геринска е била задържана при получаване на 10 хиляди лева, като останалите пет тя била получила по-рано, заявиха още от държавното обвинение. Срещу нея е образувано досъдебно производство. Парите са били поискани от строителна фирма за обществена поръчка за саниране на блок. \"Обвиняемата е получила сумата, за да наруши свои служебни задължения. Поръчката се развива в срок от няколко месеца. Размерът на паричната сума, получена вчера, е 10 000 лева. Обвиняемата за същата обществена поръчка е получила 5000 лева, тоест общо 15 000 лева. Срещу задържаната ще бъде повдигнато обвинение. Наказанието, което е предвидено в Наказателния кодекс, е до 8 години лишаване от свобода и глоба от 10 000 лева\", заяви още Русинова. По думите й засега мярката на Геринска е за арест от 72 часа, като наблюдаващият прокурор щял да прецени дали да иска постоянния й арест с оглед на това, че тя отглежда непълнолетно дете.", "date": "2018.05.17", "title": "Арестуваха софийски общинар с подкуп от 15 000 лв."}
{"url": "https://www.faktor.bg/bg/articles/novini/balgariya/iliyan-vasilev-tsentrali-kato-belene-otrichat-pazarniya-printsip-iskat-darzhavni-pampersi", "text": "Изразът АЕЦ \"Белене\" на пазарен принцип е оксиморон. Ядрените централи отричат пазарните принципи, отричат либерализацията, откричат конкуренцията, винаги се съпровождат от \"държавни памперси\". Това изтъква анализаторът Илиян Василев, коментирайки идеята за нов рестарт на проекта „Белене”. Според него този тип централи изискват позитивна държавна регулация, подкрепа, защита и т.н. - като се започне от разходите по свързване, мине сe през съхранение на ядреното гориво, разходите по извеждане от експлоатация, по защита на ядрения обект в 30 км радиус, около ядрения остров и изобщо, по ултимативната държавна гаранция, която е над ядрената застраховка (ако вашия бизнес \"гръмне\" никой няма да дойде да ви спасява или покрива щетите) и всички други екстри. Василев е категоричен, че нищо от изброеното не покрива дори елементарни характеристики на пазарната игра - на баланса на свободно от държавна намеса търсене и предлагане.", "date": "2018.05.17", "title": "Илиян Василев: Централи като „Белене” отричат пазарния принцип, искат „държавни памперси”"}
{"url": "https://www.faktor.bg/bg/articles/novini/svyat/liderite-ot-es-edinni-po-iranskoto-yadreno-sporazumenie-i-mezhdunarodnata-targoviya", "text": "Лидерите на страните от ЕС, които се събраха на работна вечеря в София снощи, са единни в колективния си отговор на \"капризното поведение\" на президента на САЩ Доналд Тръмп по темите на иранското ядрено споразумение и международната търговия, съобщи Франс прес.  Продължилата над три часа работна вечеря не завърши с официални решения. 28-те обаче се съгласиха, че \"ЕС ще продължи да се бори за основана на правила международна система въпреки неотдавнашните решения за климата, митата и Иран\", каза европейски източник.  \"Днес сме свидетели на ново явление - капризното поведение на американската администрация. Като се видят последните решения на президента Тръмп човек даже е склонен да си каже, че с такива приятели няма нужда от врагове\", каза преди началото на вечерята председателят на Европейския съвет Доналд Туск.  Основна тема на обсъждане бяха силните смущения в трансатлантическите отношения. 28-те се постараха да покажат твърдо единство пред американските предизвикателства, по-специално изтеглянето на САЩ от иранското ядрено споразумение и санкциите срещу работещи в Иран фирми от ЕС.  Държавните и правителствени ръководители на ЕС ще продължат да подкрепят споразумението, \"докато Иран го спазва\" и \"ще работят за защита на европейските фирми, които са засегнати от американското решение\", уточни източникът. Европейците обсъждат по-конкретно възможността за прилагане на блокиращ закон, който позволява защита на работещите в Иран техни фирми от заплахата от американски санкции. \"Средствата ги има и ще ги използваме. Не трябва обаче да се самозалъгваме - средствата си ограничени\", предупреди председателят на Европейската комисия Жан-Клод Юнкер.  Френският енергиен гигант Тотал вече предупреди, че ще сложи край на газовия си проект в Иран, който започна през юли 2017 г., освен ако американските власти не направят изключение за него с помощта на Франция и ЕС.  Страните от ЕС се ангажираха и да отговорят на тревогите за регионалната роля на Иран в Близкия изток и програмата му за балистични ракети, каза европейският източник. 28-те обсъдиха и хода на текущите дискусии с американците за митата върху стоманата и алуминия. \"Целта ми е проста: да останем твърди. Това означава за нас да се направи безсрочно изключение\" за тези мита, заяви Туск.  \"Абсурдно е да се мисли, че ЕС би могъл да е заплаха за САЩ. Трябва да върнем реалността в тези дискусии\", призова той. САЩ направиха до 31 май в полунощ изключение за ЕС за митата си от 25 процента върху вносната стомана и 10 процента върху вносния алуминий. За безсрочно изключение Вашингтон настоява за по-отворен европейски пазар.  \"ЕС няма да преговаря с опрян в главата пистолет\", са заявили лидерите на 28-те на вечерята в София според европейския източник. Ако обаче американците им дадат исканото безсрочно изключение, европейците са готови да започнат дискусии по редица теми като подобряването на взаимния достъп до пазарите, по индустриалните продукти, включително автомобилите, и за отварянето на обществените поръчки, каза източникът.  \"Въпреки всички трудности, с които се сблъскваме тези дни, трансатлантическите отношения са и ще останат от основно значение\", каза германската канцлерка пред Бундестага преди да отпътува за София. Днес лидерите на страните от ЕС ще се срещнат с колегите си от шест страни от Западните Балкани (Албания, Босна и Херцеговина, Сърбия, Черна гора, Македония и Косово), за да укрепят връзките с този регион, където Русия се опитва да разшири влиянието си, отбелязва АФП.  \"За пръв път от 15 години ЕС се среща с партньорите си от региона в този формат\", подчерта европейски източник, като същевременно уточни, че няма да се обсъжда разширяване на ЕС.", "date": "2018.05.17", "title": "Лидерите от ЕС - единни по иранското ядрено споразумение и международната търговия"}
{"url": "https://www.faktor.bg/bg/articles/novini/balgariya/dazhdove-sled-obyad-vazmozhni-sa-gradushki", "text": "Ще преобладава слънчево време. След обяд и преди полунощ ще се развива купеста и купесто-дъждовна облачност и на много места ще има краткотрайни валежи и гръмотевична дейност. Възможни са градушки.  По-интензивни ще са явленията в Централна Северна и Североизточна България.  Максималните температури ще бъдат между 22 и 27 градуса.  Атмосферното налягане е и ще се задържи близо до средното за май, съобщават от НИМХ на БАН.", "date": "2018.05.17", "title": "Дъждове след обяд, възможни са градушки"}
