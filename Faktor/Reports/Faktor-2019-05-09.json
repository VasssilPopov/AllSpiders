{"url": "https://www.faktor.bg/bg/articles/tramp-targovskite-pregovori-s-kitay-vse-oshte-sa-vazmozhni", "text": "Американският президент Доналд Тръмп заяви, че е получил „красиво писмо” от своя китайски колега Си Дзипин и все още има шанс търговските преговори да решат този дълъг вече една година конфликт, съобщава БГНЕС. „Възможно е да се направи”, заяви Тръмп пред репортери в Белия дом, часове преди двете световни икономики да започнат възобновяване на търговските преговори, които изглеждаха на ръба на колапса. „Получих снощи много красиво писмо от президента Си. Нека да работим заедно и да видим дали не можем да измислим нещо”, каза той добавяйки, че той и Си вероятно ще говорят довечера по телефона.", "date": "2019.05.09", "title": "Доналд Тръмп: Търговските преговори с Китай все още са възможни"}
{"url": "https://www.faktor.bg/bg/articles/atlantitsi-1", "text": "Членове на Атлантически съвет на България заедно с Н.Пр. посланика на Украйна Виталий Москаленко, военният аташе полк. Леонид Кукуруза, експредседателя на 36-о Народно събрание и посланик в Полша и Македония доц. Александър Йорданов и много граждани посрещнаха днес на Летище-София 9 украински бойци. Те пристигат у нас по програма и със средства на НАТО и отиват на рехабилитация и следболнично лечение в базата на МО в гр. Хисаря. Бойците са воювали на фронта в Донбас и са ранени от руските сепаратисти и наемници-терористи. Сред тях е и една жена. Войниците ще бъдат долекувани в продължение на 14 дни от български лекари и рехабилитатори. Александър Йорданов поздрави войните с добре дошли на българска земя, като ги приветства с цветя в цветовете на украинското знаме, и поднос с пресни български ягоди. Съпредседателят на Атлантическия съвет на България Димитрин Вичев благодари на украинските войни за техния героизъм и сподели, че те се сражават не само за целостта и независимостта на Украйна , но и за всички европейци, защото бранят ЕС от имперските военнолюбци в Москва.  Вичев честити на всички Деня на Европа - 9 май, подчертавайки, че Украйна е част от Европа и няма да бъде далеко денят, когато страната ще бъде приета за член на НАТО и ЕС.", "date": "2019.05.09", "title": "Атлантици посрещнаха украински войници, които по програма на НАТО ще се лекуват в България"}
{"url": "https://www.faktor.bg/bg/articles/prostrelyaha-arzhentinski-deputat", "text": "Аржентинските власти съобщиха, че депутатът Ектор Оливарес е бил прострелян днес в близост до сградата на Националния конгрес на Аржентина предаде Асошиейтед прес. Оливарес и негов помощник са били простреляни от движещ се автомобил днес около 07:00 ч. местно време. Помощникът на Оливарес е починал. Депутатът е откаран в болница. Ектор Оливарес е представител в долната камара на парламента от провинция Ла Риоха.  Според аржентинската информационна агенция Телам убитият помощник на Оливарес се казва Марсело Ядон. Двамата мъже са били простреляни най-малко шест пъти.", "date": "2019.05.09", "title": "Простреляха аржентински депутат"}
{"url": "https://www.faktor.bg/bg/articles/spryaha-remontat-na-su-25-za-100-mil-leva-oshte-predi-da-zapochne-zaradi-sanktsii-sreshtu-belarus", "text": "Ремонтът на българските щурмови самолети Су-25, който ще е за поне 100 млн. лв., не може да започне заради оръжейни санкции срещу Беларус. \"Министерството на отбраната разплати средства в указания размер в месец декември, след което бяха върнати заради политиката на кореспондентската банка, която трябваше да направи трансфера\", каза заместник-министърът на отбраната Атанолий Величков след заседанието на комисията по отбрана на парламента. Той уточни, че преведената сума е била 82 млн. лева.  Величков смята, че решението на проблема трябва да бъде взето от Комисията по експортен контрол през следващата седмица, за да може Министерството на отбраната да изпълни договора си с беларуския военноремонтен завод в Барановичи. От думите му се разбра, че в Министерството на външните работи в момента се правят тълкувания на европейската директива, която е за оръжейни санкции срещу Беларус. Според тълкуванията на Министерството на отбраната не става въпрос за износ на оръжие, а за временен износ на военна техника, за да бъде ремонтирана и върната. Ремонтът ще започне, след като бъдат преведени парите. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Санкции срещу Беларус няма, както и срещу Руската федерация, когато става въпрос за договори, сключени преди 2014 г, и за ремонт на техника на въоръжение в българската държава, каза Величков на въпрос на \"Дневник\" в Министерството на отбраната не са ли знаели за санкциите срещу Беларус по време на процедурата на избор на фирма, която да ремонтира щурмовите самолети. Той не се ангажира със срок, в който ремонтът може да бъде извършен. Решението на правителството за отпускане на сумата за ремонта на Су-25 беше взето в края на ноември, но тъй като не е направено плащане по договора до края на годината, сумата е прехвърлена за 2019 г. 100 млн. лв. е максималната сума, при която могат да се сключват военни сделки без санкцията на парламента. Военният министър Красимир Каракачанов одобри сделката с беларуския \"558 Авиационен ремонтен завод\" в Барановичи за ремонт на 14 щурмови самолета Су-25 със своя заповед от 16 ноември. Това беше единствената фирма, с която се преговаряше. В последния доклад на комисията, водела преговорите с беларуския завод, пише: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен ремонт максимум на 8 \"щурмовака\" Су-25, и то при решение на правителството. Величков беше в комисията, за да представи пред депутатите доклад за състоянието на отбраната и въоръжените сили на Република България през 2018. В доклада се отчита, че похарчените пари за модернизация на армията са в размер на 1592,88 млн. лв. и представляват 1,48 % спрямо прогнозния БВП за 2018 г. (към края на 2018 г. БВП е 107 925,3 млн. лв.). Планираното ниво за 2018 г. на разходите за отбрана e 1,55% от БВП и не е постигнато основно заради забавянето на инвестиционни проекти за модернизация на ВС, който включват нови 8 многоцелеви изтребителя, 2 нови патрулни кораба и над 150 бойни машини за пехотата. Величков каза пред депутатите, че ако в тази сума бъде включена и издръжката на военните университети, както се прави в много страни от НАТО, сумата ще достигне до 1,53% от БВП. Изискването на НАТО е разходите за отбрана да достигнат до 2% от БВП до 2024 г., а за модернизация да се дават поне 20%. Като разходи за модернизация пред НАТО българското министерство на отбраната отчита графата \"капиталови разходи\" от бюджета. За миналата година те са били 331,77 млн. лв., което е 21,49% от общите разходи на Министерството на отбраната и така на хартия България се нарежда сред първенците в НАТО. В таза графа обаче се включват ремонтите на стара руска техника, както и други ремонти. \"Не съм сигурен, че трябва да даваме толкова много за руската техника. Някои правилно не ни го зачитат в капиталови разходи\", коментира в комисията депутатът от ГЕРБ Валетин Радев. МО ще продължи да харчи стотици милиони за ремонт на съветска техника. \"Вие се включвате в мейнстрийма, които говорят за стара техника. Ако запитате военните експерти... ще ви кажат, че няма стара техника. Има такава, която може да изпълнява своите функции по време на война, и такава, която не може да ги изпълнява. Платформите, с които разполага Българската армия, специално в Сухопътни войски, са едни от бойните платформи, които са изпитани включително в съвременни конфликти. Тяхната поддръжка и модернизация е основно конституционно задължение на Българската армия и въоръжените сили, така че ние спазваме конституцията и ще продължим да ги поддържаме и модернизираме. Така Величков отговори на въпрос на \"Дневник\" дали ремонтът на стара съветска техника може да се смята за модернизация. Най-новата техника на бБългарската армия е от средата на 80-те години. Величков каза пред комисията, че се планира модернизация на танковете Т-72. Според доклада в техническа неизправност са 23% от пътните превозни средства (от които танкове – 48%, БМП-1 – 40%, БТР-60 ПБ МД1 – 30%, автобуси – 31%, и др.), 80% от авиационната техника и 10% от корабите. Началникът на отбраната генерал Андрей Боцев уточни, че цифрите обхващат техниката от мирно време и за време на война. Мирновременната техника е на 90% изправна според него. (източник: Дневник)", "date": "2019.05.09", "title": "Спря ремонтът на Су-25 за 100 мил. лева още преди да започне, заради санкции срещу Беларус"}
{"url": "https://www.faktor.bg/bg/articles/es-sssr-neka-da-vidim-1", "text": "ЕС = СССР. Това велемъдро уравнение, което често се повтаря из велемъдрите социални мрежи, разбира се заблуждава. И - пак разбира се - идва на бял свят като рожба на същия този СССР. И по-точно - на неговата дълголетна пропагандна традиция, която днес обслужва настоящата власт в Москва. С други думи: наследниците на Съветския съюз обвиняват ЕС, че прилича на… Съветския съюз. Тотален абсурд. Разложено на своите две части, уравнението лъсва не само като абсурдно, но и като глупаво и исторически несъстоятелно. Нека да видим: Европейският съюз е сдружение на суверенни държави, обединили се на доброволен принцип. Тях никой не ги държи насила вътре, напротив - пред входа чакат ентусиазирани кандидати. И никой не желае да го напуска, освен британците, които обаче вече също не искат. Докато СССР беше имперска конструкция, сглобена в резултат от много войни. Там никой не искаше да влиза, освен българите, които всъщност също не искаха. А онези, които първи тръгнаха да го напускат, си платиха с кръвопролития и метежи. И още ги е страх, че Русия може да тръгне да си ги прибира обратно. ЕС възниква като поука от много кървави войни. СССР възниква като продукт на много кървави войни. Забелязвате ли разликата? Тъкмо поради тази разлика СССР води многобройни открити и скрити войни, прави преврати в чужди държави, инсталира марионетни правителства, държи за гушата многобройни сателитни държави в Европа. А ЕС не е водил нито една война, не ми е известно да е организирал преврати, няма и сателити, над чиято съдба да се разпорежда, няма дори собствена армия. С две думи: ЕС е мир, СССР - война. ЕС е зона на законността и правовия ред. СССР беше зона на беззаконието и произвола. Да, и на двете места има закони, само дето в ЕС те важат за всички и общо-взето се спазват, докато в СССР бяха просто пропаганден параван, зад който всичко се решаваше от Партията и нейните изпълнителни органи. Да споменавам ли изобщо свободата? Свободата на словото, свободата на икономическа инициатива, свободата на придвижване, свободата на самоопределение, свободата на вероизповедание, свободата на изкуството, свободата на различните - всички тези (и още много) свободи в СССР ги нямаше. А в ЕС вече дори не ги забелязваме, те са всекидневие. Освен от Партията, в СССР властта се държеше от още един субект: всемогъщите тайни служби със сменящи се имена. А коя партия държи властта в ЕС? И къде са му тайните служби? Да поговорим и за стопанството, за благоденствието, за икономическите възможности на хората. Всъщност, какво има да говорим? На едното място - командно, хронично дефицитно и бедно. На другото - пазарно, многообразно, благосъстоятелно, с достоен живот за всеки. Между ЕС и СССР все пак могат да се открият и една-две далечни прилики. И двете са многонационални политически конструкции, това е ясно. И двете трудно намират „общ език\" - може би тъкмо поради това „езикът\" на Брюксел и до ден-днешен е толкова скучен, безцветен и обтекаем, че някои дори го сравняват с „мъртвия език\" на СССР. И най-важната прилика: такива разнородни политически образувания много трудно се управляват с инструментите на обичайната демокрация, развила се вътре в национални държави. СССР се справяше с тази трудност, като просто игнорираше демокрацията и управляваше с диктат и терор. А ЕС като soft power се опитва да я преодолее чрез преговори, чрез търсене на мнозинства и консенсуси. Мъчна работа, която невинаги се получава. И така, уважаеми привърженици на уравнението \"ЕС = СССР\", уважаеми физически лица и ботове: Кое предпочитате? Мир, законност, свобода и благоденствие - или война, произвол, тирания и бедност? Няма нужда да ми отговаряте.", "date": "2019.05.09", "title": "Уравнението \"ЕС = СССР\" - абсурдно и несъстоятелно..."}
{"url": "https://www.faktor.bg/bg/articles/putin-minira-denya-na-pobedata-rusiya-shte-tryabva-da-go-restartira", "text": "Денят на Победата е уникален празник. Уникалността му е не само в историческото значение на победата на СССР над Германия през 1945 г., но и в съществената трансформация, която самият празник претърпя през последните малко повече от 10 години. От предимно мемориален ритуал \"със сълзи на очи\", свързан с личната памет за понесените във войната огромни загуби, Денят на Победата се превърна в повод да се напомня за военния триумф на сталинския СССР и да се затвърждава силовия статут на днешна Русия, наследничка на съветската държава-победител. Но тази трансформация изключва националния ни празник от световното празнуване на победата над фашизма от страните-съюзници и го превръща в елемент от държавната пропаганда и вътрешноруския обществено-политически спор. По парадоксален начин с отдалечаването от 1945 г. тържествата стават все по-пищни, а смисълът на празнуването все повече се проблематизира. Това, разбира се, е свързано с демонстративното изтъкване на държавния елемент в историята на войната и победата. В по-изострен (и умишлено изострян от много политически сили в днешна Русия) вид това се изразява от формулата \"Сталин спечели войната\". А между другото, именно в обстоятелството, че сталинският СССР е победил хитлеристкия райх, е заложена изначалната драма на Деня на Победата, която сегашният характер на тържествата само актуализира. В историческа ретроспектива е ясно, че тоталитарният национал-социалистически режим на Хитлер беше победен от тоталитарния комунистически режим на Сталин. Предотвратеното поробване на Източна Европа и Русия от хитлеристите се превърна в поробване на части от Германия и Източна Европа от сталинския СССР и продължаване на репресивната политика вътре в Съветския съюз. Историческото разбиране, че има общо между двата сражаващи се режима, се появява в съветското общество сред най-напредничавите му представители в края на 50-те години. Академик Лев Ландау, например, казва още през 1957 г.: \"Смятам, че нашата система, както я познавам от 1937 г., съвършено определено е фашистка система\". В началото на 60-те години това разбиране обхваща значителна част от съветската интелигенция. В типичния за руската интелектуална и обществена традиция хуманистичен ракурс сталинската държава не е имала право да съществува, тъй като е канибалска. Това неподлежащо на рационализиране нравствено чувство гениално е изразено от Александър Солженицин в романа \"В първия кръг\" (1968). Характерно е, че моралната присъда е произнесена не от герои-интелигенти, а от портиера Спиридон, наследил линията на Платон Каратаев на Толстой с неговата стихийна народна мъдрост: \"Вълкодавът е прав, а людоедът - не (...) Ако сега ми кажат - ето, лети самолет с атомна бомба. Искаш ли тук и сега да те погребат под стълбите заедно със семейството ти, че и с още милион хора, но с вас - и Бащицата с мустаците и всичко свършено от него, за да изчезне то, да не страда повече народът по лагери, колхози и дърводобивни стопанства? - Спиридон се напрегна, сякаш подпираше с плещите си стоварваща се върху него стълба, а с нея - и покривът, че и цяла Москва. - Аз, може и да не ти се вярва, но повече не мога да търпя, не ми останаха сили! Бих казал - и той обърна глава към самолета - \"Давай! Давай! Хвърляй! Всичко да се унищожи!\" Такава държава не е имала право и на победа. Трагичността и в известен смисъл неразрешимостта на ситуацията е в това, че знаменитата глава \"Кретирят на Спиридон\" е написана от офицер, командвал батарея и награден през 1944 г. за храброст с орден Червена звезда. И той, и милионите фронтоваци, са се борили за нашата победа с героизъм, изтърпявайки всички тежести и давайки живота си. Тяхното право върху този празник беше и остава свято. За ветераните от войната бяха очевидни истините, формулирани от Виктор Астафиев - друг писател-фронтовак, в писмото му от 1987 г.: \"Съветската военщина е най-безсрамната, най-страхливата, най-подлата, най-тъпата от всички преди нея на този свят. Тя е \"победила\" с 1:10! Тя е хвърляла нашия народ като слама в огъня (...) Колко народ изгубихме във войната? (...) Страшно е да назовем истинската цифра, нали? Ако я назовем, вместо парадна фуражка ще трябва да облечем бедна монашеска роба, да застанем в Деня на Победата на колене насред Русия и да молим от целия наш народ прошка за бездарно \"спечелената\" война, в която затрупваха врага с трупове и го удавяха в руска кръв\". Осъждането на описаните от Астафиев методи за водене на война, пряко свързани с обществено-политическото устройство на тоталитарната държава, където властта не е под контрола на обществото и не му се отчита, стана в началото на 90-те години предмет на обществен консенсус. Това не можеше да не влияе и на характера на празнуването, в което преобладаваха скръбните ноти. Достатъчно е да видим, примерно, корици на сп.\"Огоньок\" за Победата от 80-те години. В средата на миналото десетилетие, обаче, хуманистичната традиция за отбелязване Деня на Победата като момент едновременно на триумфа на руското оръжие и най-велика скръб по жертвите, принесени заради този триумф - с несъмнено доминиращо чувства на скръб - беше прекъсната в угода на променилата се политическа конюнктура. Монашеската роба беше прибрана в дрешника, а парадните фуражки и униформи бяха тиражирани до нелепи размери и изкарани на най-почетно място. На реваншистката държава ѝ трябваше опорна точка в историята и празник, обединяващ нацията. Изглеждащото логично решение такава точка да стане Денят на Победата се превърна в маса проблеми, които днес приличат на мина със отложено действие, поставена под тази историческа дата. Демонстративният акцент върху държавното естество на празника води до това, че вниманието се премества от войнишкия героизъм към естеството на режима, победил фашизма. И тук неизбежно възниква въпрос за общото на двете тоталитарни държави. Днес, в епохата на световен \"морален ренесанс\" и свързаните с него движения и кампании (от (от MeToo до \"войната срещу паметниците\" в САЩ), водещо отношение към историята става не обективиращото, а морализаторското. То идеално се вписва в мощната руска хуманистична традиция, въплътена от споменатите вече Солженицин и Астафиев. В дискурса - не литературнен, а политически - на казаното от портиера Спиридон то е описано с други думи от Солженицин в интервю от 1975 г.: \"Световната демокрация можеше да разбие един след друг тоталитаризма - и германския, и съветския\". Като пришиваме победата във Великата Отечествена война към съветския тоталитаризъм, като настояваме на приемствеността със СССР, ние маргинализираме Деня на Победата. И без това изоставащ от световното празнуване на 8 май, той в крайна сметка се оказва празник с местно значение и то изцяло определян от политическата конюнктура, изискваща пропагандистко зареждане на сегашната държава с победи от миналото. Връщайки символично съветските войници под командването на генералисимус Сталин, ние едновременно ги правим отговорни за продължилите след победата престъпления на сталинската държава. В крайна сметка в налагащата се днес морализаторстваща историческа памет истинските победители над фашизма ще са западните демокрации. А триумфалните държавнически и милитаристични гирлянди, които днес може да изглеждат оправдани от актуалната политическа ситуация, в бъдеще при поредната смяна на траекторията на развитие на Русия ще се окажат толкова неадекватни на новите реалности, че неизбежно ще се наложи фактическо рестартиране на празника на Победата - в съответствие с изкуствено прекъсната днес хуманистична традиция.", "date": "2019.05.09", "title": "Путин минира Деня на Победата, Русия ще трябва да го рестартира"}
{"url": "https://www.faktor.bg/bg/articles/ivan-sotirov-samo-gnusni-bezotechestvenitsi-mogat-da-narichat-savetskata-okupatsiya-na-balgariya-pobeda", "text": "\"На 9 май Съветският съюз, освен победата над доскорошния си съюзник Националсоциалистическа Германия, с която бяха договорили подялбата на Европа и запалиха Втората световна война, чества и окупацията на Източна Европа\". Това заяви във Фйсбук бившият депутат Иван Сотиров по повод днешния 9-ти май.  \"С тази окупация на нашия народ и на другите източноевропейски народи от Кремъл бяха наложени марионетни комунистически режими, които 45г. управляваха с кървав терор над 100 милиона европейци. Само гнусни безотечественици могат да наричат съветската окупация на България победа!\", написа още Сотиров.", "date": "2019.05.09", "title": "Иван Сотиров: Само гнусни безотечественици могат да наричат съветската окупация на България победа"}
{"url": "https://www.faktor.bg/bg/articles/shte-vazstanovyavame-tsarkvi-v-siriya-i-irak-zaedno-sas-sasht", "text": "\"Чрез помощите си за развитие България и САЩ могат да подкрепят православните общности в Северен Ирак и Сирия, като участват във възстановяването на храмове\". Тази възможност обсъдиха вицепремиерът и министър на външните работи Екатерина Захариева и посланикът за специални поръчения в Държавния департамент на САЩ по въпросите на свободата на вероизповеданията Самюел Браунбек, съобщават от пресслужбата на Външното министерство. \"България традиционно има добър поглед върху Сирия и Северен Ирак и е силно обезпокоена от случващото се с религиозните общности там\", подчерта министър Захариева. Тя изтъкна, че подобно сътрудничество е важно за българската държава, която работи последователно за равноправието и свободата на религиите. Като пример тя посочи, че в България има малка, но добре развита и интегрирана сирийска общност. Самюел Браунбек посочи, че подобни проекти са важни за общностите в зони на конфликт, не само защото гарантират свободата им на вероизповедание, но им дава допълнителен стимул да останат по родните си места, вместо да емигрират. Като друга възможност за подпомагане на религиозните общности по света министър Захариева повдигна въпроса за нуждата на българите в САЩ от православни храмове. В хода на разговора посланик Браунбек предаде положителната оценка на САЩ за последователната борба на българското правителство с езика на омразата и религиозната нетърпимост, съобщават от МВнР. \"В България не делим хората по вяра, а правителството ни реагира незабавно на всички изяви на религиозна нетърпимост и реч на омразата\", подчерта външният ни министър. Екатерина Захариева и Самюел Браунбек обсъдиха и неотдавнашната визита на папа Франциск в България. Вицепремиерът и министър на външните работи подчерта масовия и радушен прием и топлото отношение на българите към главата на Римокатолическата църква.", "date": "2019.05.09", "title": "Ще възстановяваме църкви в Сирия и Ирак заедно със САЩ"}
{"url": "https://www.faktor.bg/bg/articles/novini/svyat/mogerini-badeshteto-na-zapadnite-balkani-tryabva-da-e-prioritet-za-es", "text": "Върховният представител на ЕС по външната политика и сигурността Федерика Могерини призова днес лидерите на страните членки на съюза да разгледат като приоритетен въпроса за бъдещето на Западните Балкани в ЕС, предаде Танюг.  \"Вярвам, че лидерите и днес, и в следващите години трябва разгледат бъдещето на Западните Балкани като приоритет. Става въпрос и за нашия икономически просперитет, както и за сигурността на региона и на целия ЕС\", каза Могерини, пристигайки в румънския град Сибиу /на неофициална среща на ЕС/ от Тирана, където се срещна с лидерите на Западните Балкани. Могерини добави, че е много важно точно на Деня на Европа лидерите на страните членки да покажат единство и решителност да доизграждат проекта за ЕС. Хърватският премиер Андрей Пленкович от своя страна каза в Сибиу, че въпросът за разширяването на ЕС към Западните Балкани ще бъде разгледан подробно след една година, на среща на върха на ЕС в Загреб по време на хърватското председателство. \"Сега сме две седмици и половина преди европейските избори и всички са фокусирани върху своите избиратели\", отбеляза още Пленкович.", "date": "2019.05.09", "title": "Могерини: Бъдещето на Западните Балкани трябва да е приоритет за ЕС"}
{"url": "https://www.faktor.bg/bg/articles/harizanov-1-2", "text": "За ГЕРБ не е новина да влиза в избори в условията на изключително силни атаки и в условията на неизгодна като че ли на първо четене позиция. Това коментира в ефира на \"Фокус\" анализаторът Георги Харизанов.  Очевидно за Борисов не е нещо ново да извади тези избори сам, очевидно за него не е проблем и на него му харесва тази роля, и той, според мен, влезе във форма, да е лидерът, да е човекът, който основно тегли кампанията напред\", подчерта той и обясни какви са според него причините за това:  \"Причините за това са много: и отстреляните хора с оставките, и това, че технократската листа не е най-атрактивното нещо за продаване в момента на политическия терен. Но си мисля, че поне за момента, гледайки поведението на премиера в „Панорама“, вчера в „Лице в лице“, начина, по който премина визитата на папата, начина, по който той засили неимоверно своята публичност в сравнение с последните месеци, мисля че за пореден път той ще си извади мача, и това за ГЕРБ не е нещо странно\", аргументира тезата си Георги Харизанов. Не такава позиция обаче споделя социологът Андрей Райчев. Той определено вижда в ГЕРБ една партия, която с просто око си личи, че е много тежко ранена.  ГЕРБ е с много тежка рана. И самият Борисов си го казва, и какво има да си го казва – то просто личи с просто око ГЕРБ е ранен и големият въпрос, който той зададе съответно към хората, е: „Ще ме оставите ли на власт или не?“, посочи Райчев. Той изтъкна, че премиерът не е човек, който трудно слиза от власт. Два пъти Борисов го е правил, с импровизации бих казал даже. Така че той едва ли ще се натрапва – ако не го искат, няма да седи там. Но че ГЕРБ има да попита своя електорат: „Вярвате ли ми още?“, това несъмнено е така. Така че ние не сме виждали Борисов в тази ситуация, а сега го виждаме, и между другото, добре се справя с ролята\", добави Райчев.", "date": "2019.05.09", "title": "Харизанов: Борисов тегли кампанията напред, на него му харесва тази роля"}
{"url": "https://www.faktor.bg/bg/articles/obshtestvo/ulitsata/politsiyata-izdirva-dve-momicheta-na-10-i-11-godini", "text": "Служителите на реда в Плевен издирват две момичета, на 10 и 11 години. Това съобщиха от ОДМВР - Плевен.  В късния следобед в полицията в града е постъпила информация от майката на по-голямото дете, че то е в неизвестност от днес следобед, около 14.30 часа. Изяснено е, че с момичето е било с друго, на 10 години, което също се издирва. Предприети са оперативно-издирвателни действия за установяване на местонахождението на децата.", "date": "2019.05.09", "title": "Полицията издирва две момичета на 10 и 11 години"}
{"url": "https://www.faktor.bg/bg/articles/ubietsat-na-viktoriya-ot-ruse-nyama-da-obzhalva-30-godishnata-si-prisada", "text": "Северин Красимиров, който беше осъден на първа инстанция за убийството на журналистката Виктория Маринова в Русе, няма да обжалва присъдата си. До изтичането на законоустановения срок защитата му не е внесла във Великотърновския Апелативен съд жалба или протест по постановената присъда, която е 30 години затвор при първоначален строг режим за трите престъпления - умишлено убийство, изнасилване и блудство. Адвокатът му Иван Дойнов каза за БНТ, че Северин Красимиров е отказал да обжалва присъдата, тъй като я смята за справедлива.", "date": "2019.05.09", "title": "Убиецът на Виктория от Русе няма да обжалва 30-годишната си присъда"}
{"url": "https://www.faktor.bg/bg/articles/ekspert-balgapc-ata-i-onomi-a-shte-bade-v-top-3-po-pactezh-v-tsentralna-i-iztochna-evropa-za-2019-a", "text": "Зa 2019 гoдинa иĸoнoмиĸaтa нa Бългapия щe зaпишe pъcт oт 3,3% и щe yвeличи бpyтния cи вътpeшeн пpoдyĸт (БBΠ) дo 58,4 милиapдa eвpo. Toвa щe я пocтaви нa тpeтo мяcтo в peгиoнa нa Цeнтpaлнa и Изтoчнa Eвpoпa (ЦИE) пo pacтeж, cтaвa яcнo oт дoĸлaд нa иĸoнoмиcтитe нa \"УниKpeдит\", пpeдcтaвeн нa Гoдишнaтa cpeщa нa Eвpoпeйcĸaтa бaнĸa зa възcтaнoвявaнe и paзвитиe. Щo ce oтнacя дo вcичĸи дъpжaви в ЦИE, тe щe зaпaзят иĸoнoмичecĸи pъcт нaд глoбaлнитe нивa, ĸaтo в oщe 5 дъpжaви щe имa нapacтвaнe c нaд 3,2 нa cтo - Πoлшa, Унгapия, Cлoвaĸия, Cъpбия и Cлoвeния. Πpeз cлeдвaщaтa гoдинa oбaчe зaбaвянeтo нa глoбaлния pacтeж щe ce yceти и в ЦИE, ĸaтo тoвa щe дoвeдe дo зaбaвянe тaм. \"Πoдoбнo нa ocтaнaлия cвят, ЦИE щe бъдe зaceгнaтa oт глoбaлнoтo зaбaвянe, нo peгиoнът e пo-дoбpe пoзициoниpaн oт дpyги paзвивaщи ce пaзapи дa ce cпpaви c външнитe нacpeщни вeтpoвe блaгoдapeниe нa cилнoтo вътpeшнo тъpceнe, пoдĸpeпящaтa пapичнa пoлитиĸa и cтaбилнитe ĸaпитaлoви пoтoци ĸъм пoвeчeтo cтpaни oт peгиoнa. Oчaĸвa ce иĸoнoмичecĸaтa cpeдa дa ocтaнe блaгoпpиятнa пpeз 2019 гoдинa\", ĸaзвa Maypo Mapaнo, cтapши иĸoнoмиcт нa \"УниKpeдит\" зa ЦИE. Kaтo pиcĸoвe тoй oпpeдeля бaвнoтo paзшиpeниe нa Eвpoзoнaтa и нeяcнoтитe oĸoлo Бpeĸзит, чийтo eфeĸт вeчe ce yceщa в няĸoи oт cтpaнитe пoд фopмaтa нa cпaд нa eĸcпopтa. \"Pъcтът нa иĸoнoмиĸaтa нa Бългapия и ocтaнaлитe cтpaни oт peгиoнa ce дължи в гoлямa cтeпeн нa пoвишeнoтo вътpeшнo тъpceнe, пoдĸpeпeнo и oт нapacтвaщитe дoxoди нa нaceлeниeтo\", пocoчвaт eĸcпepтитe. Oчaĸвaниятa зa yвeличeниeтo нa peaлнaтa зaплaтa y нac, ĸopигиpaнa c инфлaциятa, ca в paмĸитe нa oĸoлo 6,5%.", "date": "2019.05.09", "title": "Експерт: Бългapcĸaтa иĸoнoмиĸa щe бъдe в тoп 3 пo pacтeж в Централна и Източна Европа за 2019-а"}
{"url": "https://www.faktor.bg/bg/articles/tsenite-na-petpola-padat-na-fona-na-ec-alatsiyata-na-onfli-ta-mezhdy-casht-i-kitay-i", "text": "Цeнитe нa пeтpoлa пaдaт в чeтвъpтъĸ нa фoнa нa ecĸaлaциятa нa тъpгoвcĸия ĸoнфлиĸт мeждy CAЩ и Kитaй и въпpeĸи oтчeтeния cпaд в aмepиĸaнcĸитe зaпacи, cъoбщaвa Reuters,цитирана от money.bg Фючъpcитe нa copтa Вrеnt пoeвтиняxa c 0,9% или c 65 цeнтa дo 69,71 дoлapa зa бapeл. Πo-paнo тe ce cвиxa c 1 нa cтo. Aмepиĸaнcĸият cypoв пeтpoл Wеѕt Техаѕ Іntеrmеdіаtе (WТІ) peгиcтpиpa нaмaлeниe c нaд 1% или c 60 цeнтa дo 61,52 дoлapa зa бapeл. Cпopeд aнaлизaтopи пo-ниcĸитe зaпacи в CAЩ ca имaли caмo вpeмeнeн eфeĸт въpxy пaзapa, a ceгa инвecтитopитe oчaĸвaт дa видят дaли в ĸpaя нa ceдмицaтa Baшингтoн щe изпълни зaĸaнaтa cи зa yвeличaвaнe нa митaтa въpxy ĸитaйcĸия внoc. Цeнитe нa пeтpoлa бяxa пoдĸpeпeни пpeз пocлeднитe мeceци oт oпaceниятa пoĸpaй пo-cлaбитe глoбaлни дocтaвĸи нa фoнa нa пo-мaлĸия дoбив oт OΠEK и cитyaциятa във Beнeцyeлa и Иpaн. Oт нaчaлoтo нa гoдинaтa cypoвинaтa пocĸъпнa c нaд 30 нa cтo.", "date": "2019.05.09", "title": "Цeнитe нa пeтpoлa пaдaт нa фoнa нa ecĸaлaциятa нa ĸoнфлиĸта CAЩ - Kитaй"}
{"url": "https://www.faktor.bg/bg/articles/ikonomika/petima-kandidati-za-kontsesiyata-na-letishte-sofiya", "text": "Комисията по процедурата с председател зам.-министърът на транспорта Велик Занчев започна отварянето на обвързващите предложения на участниците. Преди началото на публичното отваряне на офертите, министърът на транспорта Росен Желязков обяви, че това е процедура за публично-частно партньорство, която е сравнително нова. Той подчерта, че цялата документация по процедурата се съхранява в защитени сейфове под 24-часово наблюдение и изтъкна, че това е първата изцяло електронна процедура.   Единствено обвързващите предложения на участниците се подават на хартия. Те бяха прочетени от членове на комисията в момента на тяхното отваряне. Петимата кандидати, допуснати за участие са Консорциум \"Витоша\" с водещ член \"Манчестър Еърпорт Груп Оувърсийз Инвестмънтс Лимитид\"; Консорциум \"Соф Кънект\" с водещ член \"Меридиам Ийстърн Юръп Инвестмънтс САС\". Консорциум \"ССБ София Еърпорт ДжейВи\" с водещ член \"ССБ Зауервайн & Шефер Бау\" АГ; Четвъртият участник е \"Фрапорт България\" ЕАД. Петият участник в процедурата е Консорциум \"Еърпортс Де Пари\" ЕС. ЕЙ и \"ТАВ Хавалиманларъ Холдинг\" А. Ш. с водещ член \"Еърпортс Де Пари\" ЕС. ЕЙ. При оценка на офертите финансовите параметри имат 55% тежест, а техническите - 45. Сред изискванията е в срок до 10 години бъдещият концесионер да изгради нов терминал и писта.", "date": "2019.05.09", "title": "Петима кандидати за концесията на летище \"София\""}
{"url": "https://www.faktor.bg/bg/articles/menidzharat-na-kobrata-rano-ili-kasno-mach-s-dzhoshua-shte-ima", "text": "Мениджърът на Кубрат Пулев - Ивайло Гоцев, изрази надежда за предстоящото изслушване на боксьора пред Алтетическата комисия в Калифорния и за евентуален мач срещу Антъни Джошуа в бъдеще. Кобрата е с временно спрян лиценз в САЩ заради прословутата целувка с репортерката Джени Суши. Изслушването му е на 14 май, когато Пулев ще разбере съдбата си. Пред \"България Днес\", Ивайло Гоцев сподели: \"Задачата е лесна. Знаем какво Кубрат не е направил. Имаме адвокати и сме напълно спокойни. Нищо по-специално няма да се случи. Нека да мине изслушването на 14 май и ще излезем с официално съобщение за следващите планове. Противникът не е по-слаб от Богдан Дину, който направи много сериозен трилър. Рано или късно мачът с Джошуа ще се състои, но ние не сме зависими от него. Има и други варианти. Очаквам Кубрат да се бие с Джошуа не по-късно от есента или пролетта\". Гоцев също така е потвърдил, че е имало запитване от Еди Хърн за евентуален мач между Пулев и Джошуа на 1 юни, но неяснотите около боксовия лиценз на българина са попречели това да се случи.", "date": "2019.05.09", "title": "Мениджърът на Кобрата: Рано или късно мач с Джошуа ще има"}
{"url": "https://www.faktor.bg/bg/articles/nankov-ima-palna-gotovnost-za-testvane-na-tolsistemata-ot-15-may", "text": "\"Има пълна готовност за тестване на толсистемата в реално време, както беше обявено - от 15 май\", съобщи пред журналисти заместник-министърът на регионалното развитие и благоустройството Николай Нанков, предаде БТА. \"Първо в пунктовете за продажба - най-вероятно ще започнем на границите с тестовите изпитвания, допълни той пред журналистите след участието си във форума \"Проектни предложения на ВиК оператори за финансиране по ОПОС 2014-2020 г.\". Нанков информира, че вече 27 камери са монтирани, за други 63, за които са издадени разрешения за строеж, ще бъдат монтирани в рамките на следващите няколко дни. \"Имаме пълна готовност да стартираме системата в частите \"оперативна съвместимост\", \"генериране на геопространствени данни\", които впоследствие се превръщат в конкретна такса за изминато разстояние, допълни той. Нанков информира, че ще бъде направен клип за това какво представлява толсистемата като информационна система, която по-думите му е вероятно най-сложната, изграждана в България.", "date": "2019.05.09", "title": "Нанков: Има пълна готовност за тестване на толсистемата от 15 май"}
{"url": "https://www.faktor.bg/bg/articles/tsenite-na-toka-otnovo-razbuniha-duhovete-sred-biznesa", "text": "От Асоциация на организациите на българските работодатели изпратиха отворено писмо до министър-председателя на Република България Бойко Борисов, заместник министър-председателя Томислав Дончев и министъра на енергетиката Теменужка Петкова, относно цените на електроенергията. В него те отбелязват, че българската икономика е изложена на силен конкурентен натиск на европейските и международни пазари. А случващото се с цените на електроенергията допълнително поставя под риск производството, растежа, инвестициите и конкурентоспособността на индустрията. \"ОТВОРЕНО ПИСМО   УВАЖАEМИ ГОСПОДИН БОРИСОВ,   УВАЖАЕМИ ГОСПОДИН ДОНЧЕВ,   УВАЖАЕМА ГОСПОЖО ПЕТКОВА, Национално представителните работодателски организации - АИКБ, БСК, БТПП и КРИБ, чийто членове осигуряват работа на 82% от наетите в България и създават 86 % от брутната добавена стойност в страната, с тревога следят случващото се в рамките на свободния пазар на сегмента „Ден напред“ на електроенергийната борса. Нашите производства са изложени на силен конкурентен натиск на европейските и международни пазари. Случващото се с цените на електроенергията допълнително поставя под риск производството, растежа, инвестициите и конкурентоспособността на индустрията.  Липсват каквито и да било усилия за намаляване на разходите на държавните централи в АЕЦ, \"ТЕЦ Марица изток 2\" ЕАД и НЕК ЕАД, както и осигуряване на тяхното поне средносрочно бъдеще. Крайно неефективното управление на държавните централи води, от една страна, до високи цени на свободния пазар на електроенергия, а от друга - до високи загуби на някои от централите. Категорично заявяваме, че комбинацията от това прехвърляне на проблемите на енергетиката към индустрията, от една страна, и свиващото се бизнес потребление, от друга страна, ще е пагубно за икономиката на България.  Високите цени от последните дни са породени от резки спадове на предлагането на електроенергия от страна на НЕК ЕАД. За 07.05.2019 г. предлагането от НЕК е за 13 477 МВтч, цената е 79,41 лв. за МВтч. За 08.05.2019 г. предлагането от НЕК е за САМО 4 309 МВтч, което формира цена от 164,60 лв. За 09.05.2019 г. НЕК отново предлага 4 309 МВтч и цената е 130,56 лв. Какво наложи свиването на предлагането на енергия от страна на НЕК над три пъти? Защо НЕК продължава да предлага количества, които са крайно недостатъчни? Наистина, дружествата от състава на Български енергиен холдинг спазват ангажиментите пред Европейската комисия за осигуряване на минимална ликвидност, но формалното им ограничаване до утвърдените нива при съкратено дългосрочно предлагане очевидно води до дефицити в търгуваните количества на свободен пазар и до неаргументирано високи цени. Всъщност цените на електроенергия в България за последните 2 дни са НАЙ-ВИСОКИТЕ в целия ЕС!  Съществуват и бариери пред вноса на електроенергия! Забавя се въвеждането на интегриран пазар „В рамките на деня“ и потребителите са оставени на гравитацията на настроенията в държавните електроцентрали и по-специално в НЕК ЕАД. Цените варират от 100 до 210 лв./МВтч за пикова електроенергия в рамките на два последователни работни дни на пазар „Ден напред“, а при „компенсиращия“ незадоволеното търсене пазарен сегмент „В рамките на деня“ се стигна на 08.05.2019 г. и до цени, надхвърлящи 247 лв./МВтч при едва 451 МВтч търгуван обем за 24 часа!  Като представители на работодателите от индустриалния сектор ние:  -Категорично се противопоставяме на неадекватното поведение на НЕК ЕАД, което е системно и очевидно няма да се промени без смяна на ръководството.  -Настояваме да се преодолее изкуствения дефицит като дружествата от БЕХ оферират на сегмент „Ден напред“ адекватни количества при ценова структура, аналогична на утвърдената по ангажимента с Европейската комисия. Оценяваме този дефицит на около 80-100 МВт, което е дори под капацитета на малък блок от \"ТЕЦ Марица изток 2\" ЕАД.  -Настояваме за преструктуриране на НЕК ЕАД чрез разделяне на дейностите по обществена доставка и по производство и търговия с електрическа енергия с цел избягване на манипулации. -Настояваме за създаване на условия за реална конкуренция между производителите на електроенергия, предприемане на мерки за преструктуриране на държавния сектор в енергетиката, пазарна интеграция със съседни страни във всички пазарни сегменти. -Настояваме за адекватни компенсации за индустрията, вкл. за индиректните разходи за емисии.  Предвид необходимостта от издаването на Заповед Е-РД-16-193/09.04.2019 г. на министъра на енергетиката, с която вместо да се обезпечи електроенергия за свободен пазар, се ангажират 600 000 МВтч до 30.06.2019 г. от \"ТЕЦ Марица изток 2\" ЕАД за регулиран пазар, което само за два месеца изземва десетки милиони лева от Фонд „Сигурност на електроенергийната система“, настояваме да се организира задълбочена проверка в НЕК и ЕРП-тата (вкл. сигнализирайки КЕВР и прокуратура) на реалните причини, довели до преждевременното изчерпване на квотно предвидената електроенергия за регулиран пазар\".", "date": "2019.05.09", "title": "Цените на тока отново разбуниха духовете сред родния бизнес"}
{"url": "https://www.faktor.bg/bg/articles/ikonomika/turizam/angelkova-prez-tova-lyato-se-ochakva-rast-na-turistite-ot-velikobritaniya-chehiya-i-polsha", "text": "\"Има 19 на сто ръст на записванията за почивки в България във Великобритания\", каза днес във Варна министърът на туризма Николина Ангелкова, която участва в работна среща за подготовката за предстоящия летен сезон. По думите й увеличение има и на заявките от Чехия и Полша - по 10 на сто. При туристите от Франция ръстът е 12 процента, а от Украйна - 50 на сто. Спад в ранните записвания за лятото има в Германия и Русия, допълни Ангелкова. По думите й като цяло очакванията за предстоящия сезон са чуждестранните туристи да са по-малко с около 2 процента в сравнение с миналата година. Министерството разработва специална програма как да бъдат привлечени повече чартърни полети за организиран туризъм, допълни Ангелкова. Тя уточни, че това не означава субсидиране от държавата, а прилагане на механизми, каквито ползват Гърция, Испания и Хърватия. До месец докладът на международния консултант как можем да привличаме повече полети ще е готов, каза министърът и уточни, че разработката е пилотна за летищата във Варна и Бургас. Ангелкова допълни, че от 1 юни стартират активните проверки по Черноморието. Всеки от плажовете ще бъде проверен минимум 3 пъти през сезона. Ангажимент за осигуряването на спасители, медицинско обслужване и почистването на най-посещаваните неохраняеми плажове ще имат областните управители и общините. В края на месеца ще бъде обявена официално новата инициатива на министерство \"Денят за вас\", чиято цел е реклама на културно-историческото наследство по крайбрежието, допълни Ангелкова. По думите й идеята е в този ден туристите да имат възможност да посещават забележителностите безплатно. В момента се събират предложенията на кметовете, за да бъде направен календар, обясни министърът. На 31 май \"Слънчев бряг\" ще бъде домакин на голям инвестиционен форум в областта на туризма, който ще събере представители на големи международни вериги, които да се запознаят с възможностите за реализацията на проекти, допълни Ангелкова. Тя каза още, че съвсем скоро предстои откриването на изнесени български информационни центрове в Китай. Според нея обаче най-важното е да се реализират плановете за разработването на съвместни туристически продукти на България с Гърция и Сърбия, тъй като нямаме пряка авиолиния с Китай, а желанието на азиатските туристи е при пътуване да посещават повече от една държава. Кметът на Варна Иван Портних допълни, че градът е готов за летния сезон, а курортните комплекси ще бъдат обезпечени с противопожарна техника и с полицаи. През тази година в екипите ще има командировани румънски и полски полицаи, а в момента текат разговори и за пристигането на германски.", "date": "2019.05.09", "title": "Ангелкова: През това лято се очаква ръст на туристите от Великобритания, Чехия и Полша"}
{"url": "https://www.faktor.bg/bg/articles/otvoriha-ofertite-za-kontsesiyata-na-letishte-sofiya-ochertava-se-ozhestochena-bitka", "text": "Битката за концесията на Летище София се очертава като изключително любопитна след отварянето на офертите на петимата кандидати в процедурата. Концепциите на консорциумите, участващи в състезанието за 35-годишния договор, са твърде различни, което прави съпоставката им доста сложна.  Журито се състои от експерти на транспортно министерство, летището, РВД, които публично изчетоха предложенията за развитие на софийския аеропорт по време на заседание на комисията в Министерство на транспорта.  Преди началото на отварянето на офертите министърът на транспорта Росен Желязков обяви, че това е процедура за публично-частно партньорство, която е сравнително нова. Той подчерта, че цялата документация по процедурата се съхранява в защитени сейфове под 24 часово наблюдение и изтъкна, че това е първата изцяло електронна процедура. Единствено обвързващите предложения на участниците се подават на хартия. Те бяха прочетени от членове на комисията в момента на тяхното отваряне.  Предложенията на кандидатите за годишно концесионно възнаграждение варират в широки граници от 19.9 милиона евро с офертата на Манчестър Еърпорт Груп до 32.8 млн. евро при Аеропортс де Пари.  Именно британската оферта - консорциум \"Витоша\" (\"Манчестър Еърпорт Груп Оувърсийз Инвестмънтс Лимитид\"), който притежава и управлява три летища във Великобритания и британското дружество на китайската \"Бейджин Кънстракшън Ейнджиниринг Груп\"), е с най-внушителен размер на предлаганите инвестиции на аерогарата - над 1 милиард евро.  МАГ предлагат 460 милиона евро вложения още през първите 10 години в модернизацията на летищната инфраструктура, с които да превърнат София в регионален хъб.  “Планът ни за летище София е впечатляващ и уникален. Искаме да създадем единствен по рода си нов терминал, който да бъде гордостта на България. Архитектурният дизайн е вдъхновен от пейзажа и историческото наследство на България и отразява най-доброто от страната”, сподели Андрю Харисън, Главен изпълнителен директор на MAG Летищни услуги.  Британската оферта е в партньорство с китайската BCEG, която в момента изгражда най-голямото летище в света – Международното летище Пекин Даксинг. Офертата на компанията включва използването на български доставчици и работници за трансформацията на столичната аерогара.  Предложението на френско-турския консорциум на \"Еърпортс де Пари\" и \"ТАВ Хавалиманларъ Холдинг\" за концесия на летище \"София\" е финансово най-изгодното за държавата. Обединението, което управлява трите парижки летища и десетки гари, заедно с турския оператор, предлагат годишна концесионна такса от 32,8 млн. евро. Предложението за инвестиции е 903 млн. евро.  След френско-турската оферта по този критерии се нарежда предложението на консорциума \"ССБ София Еърпорт ДжейВи\" (управлява летището в Копенхаген в Малмьо, Швеция). То е за 26,5 млн. евро. Липсват данни за заложения инвестиционен план, който също има горяма тежест при оценката.  Следва офертата на консорциум \"Соф Кънект\" (фонд \"Меридиам Ийстърн Юръп Инвестмънтс САС) в партньорство с оператора \"Флугхафен Мюнхен\") - тя е за 24,5 млн. евро и инвестиции за 608 млн. евро.  Петото предложение е на българската компания \"Фрапорт България“ ЕАД, която оперира летищата във Варна и Бургас. То е за годишна концесионна такса от 21 млн. евро и вложения от 615 млн. евро.  Ето и основните предложения на кандидатите:  1. Консорциум \"Витоша\" - MAG/BCEG - 19.948 млн. евро годишно концесионно възнаграждение и инвестиции в размер на 1.003 млрд. евро.  2. Фрапорт - 21 млн. евро годишно възнаграждение и инвестиции от 615 млн. евро.  3. Консормциум SofConnect (Мюнхен) - 24.542 млн. евро годишно възнаграждение и инвестиции от 608 млн. евро.  4. Летище Копенхаген - 26.05 млн. евро на година, липсва посочен размер на инвестициите.  5. Airport de Рaris - 32.824 млн. евро, 903 млн. евро инвестиции.  Във всичките оферти е предвидено изграждането на трети терминал, но в две от предложенията има идея сегашният Т1, който повече прилича на селска автогара, да бъде бутнат. Другите инвестиции в разширяването на инфраструктурата ще зависят от ръста на трафика.  Всички кандидати приемат и условието да платят авансово 550 милиона лева.  Победителят ще получи летище \"София\" за срок от 35 години. Очаква се от концесията държавата да спечели над 2 милиарда лева.", "date": "2019.05.09", "title": "Отвориха офертите за концесията на Летище-София, очертава се ожесточена битка"}
{"url": "https://www.faktor.bg/bg/articles/apelativniyat-spetssad-otstrani-ot-dlazhnost-kmeta-na-selo-chuprene", "text": "Апелативният специализиран наказателен съд уважи протеста на Специализираната прокуратура срещу отказа на първата инстанция да отстрани от длъжност кмета на село Чупрене Ваньо Костин. Съдът мотивира отстраняването с това, че престъплението, за което той е обвинен, е в качеството му на длъжностно лице. Освен това, служебното му положение може да създаде пречки за разкриването на обективната истина. Костин бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“. Ден по-късно бе привлечен към наказателна отговорност за длъжностно и за документно престъпление - за продажбата на общински земи на фирми на родственици. Всичките тези общински земи попадат в територията на бъдещия ски комплекс „Миджур“, за който вече има изготвен и одобрен от Върховния административен съд общински проект. По време на извършените действия по разследването на 9 април 2019 г. в общинската сграда и на адреси в Чупрене, с. Долни лом и Белоградчик бяха намерени и иззети 20 договора за продажби, повечето от които извършени беззаконна тържна процедура. Решението на съда е окончателно и не подлежи на обжалване.", "date": "2019.05.09", "title": "Апелативният спецсъд отстрани от длъжност кмета на село Чупрене"}
{"url": "https://www.faktor.bg/bg/articles/obyavyavat-na-28-yuni-noviyat-shef-na-bnr", "text": "Днес Съветът за електронни медии откри процедурата за избор на генерален директор на Българското национално радио, съобщават от медията. Документи за кандидатстване могат да се подават до 17.00 часа на 27 май, а изслушването на кандидатите ще бъде на 26 и 27 юни. Окончателният избор ще бъде направен на 28 юни. Мандатът на настоящият генерален директор на БНР Александър Велев изтича на 29 май. Днес стартира и процедурата за избор на генерален директор на БНТ. Подаването на документите ще приключи на 3 юни, а самият избор ще бъде на 5 юли.", "date": "2019.05.09", "title": "Обявяват на 28 юни новият шеф на БНР"}
{"url": "https://www.faktor.bg/bg/articles/borisov-v-sibiu", "text": "„Само една обединена и силна Европа може да гарантира мира и справедливостта“.Това заяви министър-председателят Бойко Борисов в изказването си по време на работния обяд на държавните и правителствени ръководители на страните-членки на ЕС.  Европейските лидери участват в Среща на върха в румънския град Сибиу. Българският премиер призова Европа да запази единството си чрез спазването на европейските ценности и декларирането на отговорност спрямо бъдещето на гражданите. Той изброи пред лидерите и предизвикателствата, пред които е изправена Общността – глобални миграционни потоци, заплахите върху сигурността, темпото на демографските и технологичните промени и все по-тежки екологични опасности. „Предвид тези предизвикателства трябва да зададем стратегическата рамка, така че ЕС да запази лидерството си в многостранни подход на търсене на решения. Затова от ключово значение е утвърждаването на Европа, която обединява, Европа, която защитава, Eвропа - лидер в световен мащаб и Европа на иновациите“, изтъкна Борисов в изказването си.  Пред лидерите в Сибиу българският премиер отбеляза, че насърчаването на икономическото, социалното и териториалното сближаване, както и на солидарността между държавите-членки на ЕС следва да останат водещи принципи. Фокус в изявлението на Бойко Борисов беше и обединяването на европейските усилия в борбата с тероризма, нелегалната миграция, кибератаките и дезинформацията, както и гарантирането на сигурността на външните граници. В тази връзка българският премиер акцентира пред участниците в срещата, че европейската политика за съседство и политиката за разширяване на ЕС със Западните Балкани имат важна роля. „Ускоряването на процеса на реформи в тези страни е от съществено значение за постигането на устойчива стабилност, просперитет и сигурност за региона и за Европа като цяло“, подчерта още Борисов. Той заяви, че България ще продължи да подкрепя шестте държави от Западните Балкани по пътя им към ЕС, въз основа на собствените им заслуги и при изпълнение на критериите за разширяване и допълни, че страната ни подкрепя започването на преговори с Република Северна Македония и Албания през юни 2019 г. за присъединяване към Европейския съюз. Пред участниците в срещата българският премиер подчерта още, че ефективното управление на миграцията и борбата с тероризма изискват засилване на контрола по всички граници на общоевропейско ниво, както и подобрено сътрудничеството между компетентните органи.  „Ще продължим да отстояваме категоричната си позиция, че е необходимо солидарно разпределение на тежестта и че никоя държава-членка не трябва да бъде оставена сама да се справя с предизвикателствата на миграцията“, изтъкна още министър-председателят. По неговите думи въпреки вътрешните и външните предизвикателства, Европейският съюз продължава да осигурява мир и просперитет. „Но мирът не е даденост и неговото съхранение изисква толерантност и сплотеност“, подчерта Бойко Борисов пред европейските лидери и завърши изказването си с посланието, което Негово Светейшество Папа Франциск отправи в София - „Мир на земята“.", "date": "2019.05.09", "title": "Борисов в Сибиу: Само обединена и силна Европа може да гарантира мир и справедливост"}
{"url": "https://www.faktor.bg/bg/articles/svaleniyat-kmet-na-istanbul-vdigayte-se-na-revolyutsiya", "text": "Сваленият кмет на Истанбул Екрем Имамоглу, който бе лишен от изборната си победа тази седмица, заяви в интервю, че ще поведе \"революция за демокрация“ преди гласуването през следващия месец. \"Това, което правим сега, е борба за демокрация и мобилизация за демокрация. Разбира се, че ще бъде революция, след като я доведем до нейното приключване\", каза той пред AFP. Най-големият избирателен орган на Турция анулира резултатите от гласуването на 31 март, след като управляващата партия на президента Реджеп Ердоган твърди, че е имало \"сериозна корупция\". \"Седемте членове на избирателния орган ще заемат своето място в историята като черно петно, но наша отговорност е да го коригираме. Ние продължаваме да се борим\", каза Имамоглу, който представлява основната опозиционна Републиканска народна партия .", "date": "2019.05.09", "title": "Сваленият кмет на Истанбул: Вдигайте се на революция!"}
{"url": "https://www.faktor.bg/bg/articles/novini/balgariya/biser-petkov-ne-vizhdam-zashto-horata-s-uvrezhdaniya-protestirat-mtsp-ne-e-avtor-na-zakona", "text": "Не разбирам защо хората с увреждания протестират пред социалното министерство, след като други институции изработваха Закона за личната помощ. Това заяви на брифинг социалният министър Бисер Петков, предаде БГНЕС. Поводът за коментара е проведен протест пред министерството на хора с увреждания срещу текстовете в новия Закон за личната помощ. Хората недоволстват заради предвидените часове за личен асистент на месец. Изказани бяха опасения, че часовете на асистентите ще бъдат по-малко на реалните нужди. Министърът заяви, че министерството е имало друга визия за услугите в домашна среда. „Законът е такъв – какъвто е, приет единодушно от НС през миналата година с аплодисменти, с подкрепата на различни национални организации на хората с увреждания. Задачата на МТСП е да направим необходимото за прилагането на този закон.", "date": "2019.05.09", "title": "Бисер Петков: Не виждам защо хората с увреждания протестират, МТСП не е автор на закона"}
{"url": "https://www.faktor.bg/bg/articles/novini/balgariya/boyko-borisov-prezidentat-radev-pravi-kampaniya-s-darzhavni-pari-da-kazhe-na-horata-si-da-se-varnat-na-rabota", "text": "\"Видно е, че президентът Румен Радев не е еднакво отдалечен от всички партии, всяко негово изказване е в полза на опозицията\". Това каза пред журналисти в Сибиу министър-председателят Бойко Борисов. На въпрос прави ли се кампания с държавни пари, Борисов заяви: „Президентът Радев я прави всеки ден, вместо да каже на неговите хора да се върнат на работа – защото не може да се водиш на работа в парламента и да не ходиш. Аз си показах цялата програма. Ако е против да се дадат 20 млн. за училищни автобуси - да каже. 9 млн. лв. дадохме за машини за гласуване“. Борисов посочи, че дори със самото си изказване президентът е взел страна. „Освен това, защо трябва да му напомням на кой пленум ходи като президент? Случайно са се озовали неговите хора в листата на БСП. Той ни прави на кьорави вече. Аз проявявам джентълменство. Изцяло ние свършихме работата за военното училище в Долна Митрополия. Той 10 години се е борил и не е успя. Защо училището не го пуснаха в мандата на Орешарски“, коментира Борисов. „Президентът с държавни пари прави кампания и трябва да се чуя с колегите от ГЕРБ да сезираме и ние ЦИК. Всяко негово изказване е в полза на опозицията. Завчера говорихме за училището в Долна Митрополия колко се радва“, каза още министър-председателят. „Президентът отива на пленум на БСП и след това казва, че е еднакво отдалечен. И после аз трябва да му коментирам думите. Видно е, че не е еднакво отдалечен. Колкото Плевнелиев беше еднакво отдалечен от БСП и ГЕРБ, толкова е и Радев. Защо трябва да проявяваме лицемерие, от негова страна всъщност“ заяви Борисов.", "date": "2019.05.09", "title": "Бойко Борисов: Президентът Радев прави кампания с държавни пари, да каже на хората си да се върнат на работа"}
{"url": "https://www.faktor.bg/bg/articles/papata-gotvi-radikalni-promeni-zaradi-seksualnoto-nasilie", "text": "Папа Франциск въведе радикални промени в законодателството на Католическата църква, които вменяват отговорност на епископите за сексуални злоупотреби или тяхното прикриване, и правят задължително докладването на такива случаи, като позволяват на всеки при необходимост да се оплаче директно на Ватикана, предадоха Ройтерс и ДПА. Ако свещеник, монах или монахиня \"забележи или има основателни причини да смята, че е извършено подобно (сексуално престъпление), този човек е длъжен да докладва незабавно\", обяви папа Франциск в новия папски документ, издаден днес, съобщава БТА. Това включва подаване на информация за всеки, който не е докладвал за сексуална злоупотреба или не е наказал виновниците. Престъпленията, установени при изповед, са изключени от новия закон. Папският декрет, който обхваща злоупотреби както с деца, така и с възрастни, задължава също всяка католическа епархия в света да изгради проста и достъпна система за докладване и насърчава местните църкви да използват съдебно-медицински експерти при разследванията, посочва Ройтерс. Католическата църква от години е раздирана от твърдения за сексуални посегателства над деца по целия свят, а Ватикана вече неведнъж обещава да изкорени проблема, отбелязва ДПА.", "date": "2019.05.09", "title": "Папата готви радикални промени заради сексуалното насилие"}
{"url": "https://www.faktor.bg/bg/articles/pognaha-zoran-zaev-zaradi-balgarski-firmi", "text": "Македонският премиер Зоран Заев попадна в полезрението на местния орган за борба срещу корупцията, предаде скопската редакция на Свободна Европа. Министър-председателят на балканската страна е регистрирал фирми в нашата държава, докато е заемал поста кмет на родния си град Струмица (2015 -2016 г.). Общо срещу него са били отворени четири дела. Освен за евентуални оформени в България компании, Заев е заподозрян и за продажбата на бивша казарма по занижени цени, изграждане на търговски център в защитена зона и вземане на подкупи от бизнесмен срещу осигуряване на обществени поръчки.", "date": "2019.05.09", "title": "Разследват Зоран Заев заради български фирми"}
{"url": "https://www.faktor.bg/bg/articles/sebastian-kurts", "text": "EС страда от два основни проблема, смята австрийският канцлер Себастиан Курц. „Правила, които сами сме си наложили, например в миграцията и бюджетната политика, не ги спазваме, а това застрашава съюза. И второ - ние сме прекалено бавни, мудни и неефективни при вземането на решения“, заяви той преди началото на срещата на евролидерите в румънския град Сибиу, предаде БНР. Затова той настоява за отпадане на единодушните решения във външната политика и по миграционните въпроси. „ЕС има нужда от смяна на поколенията и нов, съвременен договор“, написа Курц в Туитър. Австрийският канцлер отдавна настоява и за намаляване броя на еврокомисарите. „Нуждаем се от реформи, за да се изправим срещу бъдещите предизвикателства. Това означава повече субсидиарност, по-малко бюрокрация, повече иновации и ефективни правила, които спазват всички, включително нов механизъм за санкции“, подчерта Курц в социалната мрежа.", "date": "2019.05.09", "title": "Себастиан Курц с критики към ЕС: Прекалено мудни и неефективни сме при вземането на решения"}
{"url": "https://www.faktor.bg/bg/articles/nova-tv-uvolni-viktoriya-behar-sled-vaprosi-za-peevski", "text": "Виктория Бехар вече не е част от ръководния екип на „Нова Броудкастинг Груп“. Новината идва малко повече от два месеца, след като Бехар бе назначена за мениджър на „Стратегическо развитие“ на новините в Нова ТВ, съобщава Свободна Европа. Според неофициална информация освобождаването ѝ е станало факт в сряда – седмица след встъпването в длъжност на Миляна Велева като шеф на новините в медията. Решението на ръководството е било предшествано от планьорка, на която Бехар е задала на Велева въпрос за обвързаността ѝ с депутата от ДПС Делян Пеевски. Назначението на Миляна Велева, която е бивш ръководен кадър в ТВ 7 и Канал 3, бе първата промяна на високо ниво в Нова телевизия, след като телевизията бе придобита официално от братята Кирил и Георги Домусчиеви на 22 февруари. Велева оглавяваше новините на ТВ 7 в края на периода, в който медията бе под контрола на банкера Цветан Василев – от септември 2013 г. до фалита на КТБ през юни 2014 г. След това Велева стана шеф на новините на Канал 3. Кабелната телевизия бе обект на официален интерес от Пеевски и майка му Ирена Кръстева, но в крайна сметка те се отказаха да я придобият. Така или иначе, Канал 3 и в момента следва редакционната политика на техните медии. Именно професионалното минало на Миляна Велева е станало повод към нея да бъдат зададени въпроси от новите ѝ колеги за обвързаността ѝ с депутата от ДПС, разкриха източници от Нова тв. Това е станало по време на обща планьорка в телевизията непосредствено след встъпването ѝ в длъжност. Към Велева е бил отправен въпрос дали с назначаването ѝ в телевизията тя е получила конкретна задача, предвид факта, че към този момент в новините работят двама души на ръководни позиции – Бехар и главният изпълнителен продуцент Даниел Чипев. Отделно от това генерален директор „Информация“ и член на мениджърския съвет е Вяра Анкова. „Това е разговор между мен и собствениците“, е заявила новата шефка на новините, разказаха пред медията служители в телевизията, присъствали на въпросната планьорка. Тя е била питана директно дали се асоциира с медийната политика на медиите, контролирани от Пеевски, на което Велева е отвърнала, че е в гилдията от 18-годишна и през тези години е работила за много хора. На въпрос дали смята, че политическите събития трябва да бъдат отразявани така, че медията да не се конфронтира директно с определени участници в тях, Велева е заявила, че по принцип вярва в баланса в живота. След повторното задаване на същия въпрос тя е потвърдила, че вярва в балансираното отразяване. По неофициална информация на Свободна Европа, потвърдена от няколко присъстващи на тази планьорка, Виктория Бехар е била активен участник в този разговор. Седмица по-късно тя е уведомена, че собствениците на Нова тв не желаят повече да работи за тях. Уволнението на Бехар става факт непосредствено след посещението на папа Франциск в България, което бе отразявано от Нова тв именно под ръководството на Бехар. Според официалните данни, разпространени от медията, над 5-часовият неделен ефир е привлякъл над 22% от телевизионната аудитория на възраст между 18 и 49 г. „Кадрите от прякото излъчване на първите стъпки на папа Франциск на българска земя, както и коментарите от студиото на Нова са привлекли значително по-голяма зрителска аудитория, спрямо отчетеното от бТВ и БНТ1“, съобщиха от телевизията на Домусчиеви. Въпреки очевидния успех, обявен официално от самата телевизия, отговарящата за ефира ѝ по време на ключовите събития на 5 и 6 май Виктория Бехар вече не е желана от ръководството. Освен за посещението на главата на Римо-католическата църква в България, тя е трябвало да отговаря и за отразяването на европейските избори на 26 май. Раздялата ѝ с Нова тв става на фона на освобождаването на дългогодишния член на борда на директорите Силва Зурлева, което официално бе съобщено в сряда. Тя работеше в медията от самото ѝ създаване, а след придобиването ѝ от братя Домусчиеви се водеше съветник на борда.", "date": "2019.05.09", "title": "Нова ТВ уволни Виктория Бехар след \"неудобни\" въпроси за Пеевски"}
{"url": "https://www.faktor.bg/bg/articles/izgoreliyat-pokriv-na-notr-dam-e-zamarsil-ploshtada-pred-katedralata-s-olovo", "text": "След разтопяването на оловния покрив на катедралата \"Нотр Дам\", нивата на оловото на площада пред катедралата и съседните улици са изключително високи, съобщи БТА.  Количеството на оловото в пръстта е от 10 до 20 гр/кг , което е от 32 до 65 пъти над препоръчваната от френските здравни власти горна граница от 0,3 гр/кг. Най-близките зони до катедралата са затворени. Най-опасен е оловният прах по повърхностите на близките сгради и магазини. За да бъде предотвратено отравянето с олово, властите препоръчват почистване с влажна кърпа. Бременните жени и децата трябва често да мият ръцете си.", "date": "2019.05.09", "title": "Изгорелият покрив на \"Нотр Дам\" е замърсил площада пред катедралата с олово"}
{"url": "https://www.faktor.bg/bg/articles/tri-izmisleni-problema-s-koito-se-zanimava-balgariya", "text": "В България кампанията за евроизборите стартира накриво. В центъра ѝ се разположиха измислени “проблеми” - за сметка на сериозните въпроси. А тези сериозни въпроси са всъщност два. Първо, как да се запази и направи по-ефективен ЕС, който е от полза за всичките си страни-членки (дори Великобритания го осъзнава и затова не може да се накани наистина да излезе). В глобализирания свят европейските държави ще се маргинализират, ще загубят статус, ако не действат съвместно. Именно отслабването или дори разпадането на ЕС е прекият път към тази маргинализация. Специално за България ЕС е от изключителна важност - защото е не само най-същественият гарант за нашата сигурност, но и двигател на икономическото ни развитие. И второ, от българска гледна точка е необходимо да си отговорим защо не наваксваме достатъчно бързо изоставането си спрямо останалите страни-членки. И защо дори Румъния се справя с тази задача по-добре от нас. Вместо тези смислени въпроси обаче, в кампанията се налагат псевдо-проблеми, за които се предлагат неработещи решения. А се прави, защото е удобно - било за управляващите, било за техни “патриотични” съюзници, било за неориентирана опозиция като БСП.  Всяко предизборно студио започва с въпрос за миграцията. Като слуша, човек ще си помисли, че не можем да се разминем от мигранти. Или пък че мигрантите са някаква напаст като скакалците, които опоскват културата на приелите ги страни. Истината е далеч и от двете съждения. Първо, мигрантска вълна няма. Особено в България и в Източна Европа. Имаше известни кризисни моменти около 2015-2016 г., когато Германия покани и прие 1 милион бежанци и мигранти, за да облекчи ситуацията в Турция и други страни, където те се трупаха. Но тази операция приключи и втора подобна няма да има. Иначе обичаен миграционен натиск към Европа си има и ще има поради две причини: Европа е много по-богата и много по-стара (като средна възраст) от съседите си. (В Африка средната възраст е около 24, а в Европа около 45 години.) Но този натиск не е криза. В дългосрочен план дори е решение, защото ще позволи на Европа да компенсира демографския си дефицит. Разбира се, с разумно планиране и подбор на най-квалифицираните мигранти в комбинация с програми за запазване на културната специфика на европейските държави. Затова има и ресурси, и достатъчно опит. В обобщение: проблем с миграцията няма. Още по-малко пък има място за паранои и паника. Работещите решения са ясни: договорености при кризи като сирийската с Турция и други съседни държави, на които се оказва помощ да приемат евентуални бежански вълни; засилване на общата охрана на европейските граници; разумни програми за икономическа имиграция, които да отговарят на потребностите на страните-членки; солидарност с европейските страни по външната граница в кризисна ситуация. Но вместо да се възприеме този подход, който така или иначе се налага, в България и на други места се навъдиха “борци срещу миграцията”, които предлагат псевдо-решения. Например - “нулева миграция”. Но защо да не приемем млад, квалифициран работник или учен, който иска да живее в Европа? Та подобен ксенофобски инат е най-бързият път към края на Европа. С около 6-7% от световното население днес тя произвежда около ¼ от световния БВП. Скоро обаче населението ѝ ще се свие до 4-5%. За да запази позицията си на икономически гигант, Европа не може да си позволи демографска смърт, а “нулевата миграция” води точно до това. Всички други мерки, освен контролираната миграция, са просто палиатив - навсякъде по света, където има основно градско население, раждаемостта е много ниска. Финансови стимули и други благини не променят тази тенденция - ефектът им е минимален. Затова раздухването на ксенофобски истерии срещу мигранти и чужденци представлява екзистенциална заплаха за Европа. Другото псевдо-решение, което винаги се избутва напред, е държавите-членки на ЕС да бъдат оставени сами да се справят с миграцията, като се ограждат с тел и пращат войски по границите. Това са фантазмите на всеки джобен Хитлер с блеснал поглед. И на всеки шкембе-патриот от Резово до Ламанша. Истината обаче е, че телта не спира мигрантите. Защото ако хиляди майки с деца тръгнат към нея, никакво сучене на мустаци и викане на “ура” няма да помогне. Ще трябва да се върнем пак към изброените решения - споразумения и помощ за съседите (Турция в нашия случай) плюс солидарна европейска реакция. Вторият псевдо-проблем в студията е \"федерална Европа” - дали всички решения да се взимат в Брюксел? За добро или за зло, този въпрос всъщност изобщо не стои пред европейците. ЕС е много далеч от федерално устройство. Ключовите политики - отбрана, външни отношения, данъци и бюджет - са на практика изцяло в ръцете на страните-членки. ЕС е федерализиран единствено като обща валута и като единен пазар - свободното движение на хора, стоки, услуги и капитали. ЕС е федерализиран и като правна система, основана на човешките права. Онези, които днес искат “Европа на отечествата”, всъщност искат разграждане на федерализираните компоненти на ЕС: еврозоната, свободното движение, защитата на правата. Но ако това се случи, ЕС няма да стане нито по-добър, нито по-силен - него просто няма да го има. Наместо това ще имаме изцяло суверенни, неинтегрирани държави - такива, каквито са били преди Първата световна война. Никой не го иска, но малцина осъзнават, че приказките срещу уж “федерална Европа” са замаскиран начин за връщане към това положение.  Въпросът дали ЕС може да федерализира повече области (например отбраната) е наистина сериозен. Европейските държави вече са узрели за по-сериозни стъпки в тази посока, а и мнозинството би подкрепило създаването на истинска европейска (федерална) армия. Докато “Европа на отечествата” е точно обратното на подобно развитие. От българска гледна точка общо гарантираната европейска сигурност е от екзистенциален интерес. Докато Великобритания е на другия край на континента, ние сме до Турция и Русия. Парадоксалното е, че уж най-големите български “патриоти” и “бранители” са или безполезни, или направо вредни по отношение на общата европейска сигурност. Живуркат си явно в спомените за Балканските войни (от 1912 до югославските войни през 1990-те). А тези спомени всъщност би трябвало да им подскажат, че когато всеки е за себе си и се смята за по-хитър от другите, накрая всички губят. Европа се насити с пазители на християнството, които обаче не приличат много на християни. И в България бившите комунисти масово станаха най-големи “християни”, което показва, че има нещо сбъркано в цялата работа. Това си пролича и при визитата на папа Франциск - много от пазителите на християнството го приеха на нож и тръгнаха да критикуват неговите политики за миграцията, призивите му за състрадание и т.н. “Загиването на християнството” също е псевдо-проблем. Особено в Източна Европа и в България, където до 1989 г. то бе поставено под контрола на комунистическата партия. Днес християните имат пълна свобода и огромни ресурси да водят живот според изискванията на вярата им. И ЕС е гаранция, а не пречка за това. Именно поради това “пазителите на християнството” си измислят псевдо-заплахи - като \"третия пол”, \"джендъра”, “покварата на нравите” и пр. Тази пропаганда е позната от едно време, когато съветското радио е твърдяло, че на Запад редовно се напиват с Кока Кола. Европа не е пияна, не се бойте. И не гласувайте за несъстрадателни християни - такива няма, както няма дървено желязо. Може ли кампанията за евроизборите да бъде извлечена от тези псевдо-теми и да бъде върната към истински важните въпроси? Ако публичната ни сфера не успее да се справи с тази задача, може да се окаже, че сме изпратили в ЕП специалисти по лов на бели мишки, които самите те пускат.", "date": "2019.05.09", "title": "Три измислени проблема, с които се занимава България"}
{"url": "https://www.faktor.bg/bg/articles/obrat-sadat-otnovo-shte-razglezhda-kazusa-za-tsarskite-imoti", "text": "Конституционният съд (КС) допусна за разглеждане казус, свързан с делото \"Царска Бистрица\". Така той за втори път ще се занимава с т.нар. царски имоти. КС трябва да даде отговор на въпроса: Какви са правните последици от решението му от 1998 г. С него като противоконституционен бе определен Закона за обявяване за държавна собственост на имотите на бившите царе Фердинанд и Борис и техните наследници от 31 декември 1947 г. На 21 март 2019 г. делото \"Царска Бистрица\" стигна до ВКС. Тогава съдийките Маргарита Соколова, Розинела Янчева и Светлана Калинова от Гражданската колегия го спряха и поискаха от КС тълкуване. В искането си те посочиха, че за произнасяне по спора дали \"Царска Бистрица\" е на държавата или на наследниците на Цар Фердинанд - Симеон Сакскобургготски и Мария Луиза Хробок, трябва да се направи преценка на правната характеристика и последиците от решението на КС от 4 юни 1998 г. Причината била, че то не се тълкувало еднозначно. Според едното становище решението имало силата на реституционен закон. Според другото - само възоснова на него не можело Симеон Сакскобургготски и сестра му да получават имоти.", "date": "2019.05.09", "title": "Обрат: Съдът отново ще разглежда казуса за царските имоти"}
{"url": "https://www.faktor.bg/bg/articles/zadarzhaha-organizirana-prestapna-grupa-za-trafik-na-hora-chrez-fiktivni-brakove", "text": "Служители от Главна дирекция „Гранична полиция“ разкриха и задържаха организирана престъпна група за трафик на хора чрез фиктивни бракове. Това съобщиха от пресцентъра на МВР. Четирима членове на организираната престъпна група – две жени и мъж български граждани, както и един индиец, са задържани вчера в хода на предприети действия, осъществени от оперативни служители и разследващи полицаи на ГД „Гранична полиция“ и полицаи от СДВР. Операцията е проведена под ръководството на Специализираната прокуратура. Извършени са претърсвания на адреси в столицата, откъдето са иззети веществени доказателства.  Работата по случая започнала в отдел „Противодействие на контрабандата и престъпността през държавната граница“ в ГДГП през 2017 г. и до момента информацията за организираната престъпна група за трафик на хора продължава да се придобива, разширява и документира.  По първоначални данни четиримата участници в групата набирали жени на територията на София, с които мъже от Индия и Пакистан да сключат фиктивни бракове. Жените били примамвани с обещания за финансова изгода. Целта на пакистанците и индийците е била нелегална миграция чрез законови разрешителни режими въз основа на сключени бракове с гражданки от Европейския съюз. Сключването на браковете се е извършвало на територията на България, в страни от Западна Европа и в Република Кипър. Впоследствие чуждите граждани се регистрирали на адреси в съответните държави и кандидатствали за продължително пребиваване на територията на страни от Западна Европа, възползвайки се от сключените фиктивни бракове с българските гражданки. Жените, въвлечени в незаконната дейност, били принуждавани да съдействат на индийците и пакистанците пред съответните миграционни власти в различни страни – Австрия, Белгия, Дания и др.  Четиримата участници в организираната престъпна група са привлечени в качеството на обвиняеми и задържани за 72 часа с прокурорско разпореждане. Процесуално-следствените действия продължават под ръководство на наблюдаващ прокурор от Специализираната прокуратура.", "date": "2019.05.09", "title": "Задържаха организирана престъпна група за трафик на хора чрез фиктивни бракове"}
{"url": "https://www.faktor.bg/bg/articles/ministar-valchev-1", "text": "Всяка година добавяме нещо във финансирането на училищата и на образованието в университетите, то е само един от инструментите, с които подпомагаме и регулираме системата. Това заяви в Благоевград министър Красимир Вълчев, предаде БГНЕС. В Югозападния университет „Неофит Рилски“ министърът на образованието и науката изнесе публична лекция на тема „Образованието като публично благо. Финансиране на системата на образованието в България“. „Финансирането е само един от инструментите, с който подпомагаме и регулираме системата. И в училищното, и във висшето образование основна цел е да осигурим равен достъп до добро образование. Макар че в училищното образование цел е всяко едно дете да бъде обхванато и да има образование, докато нямаме такава цел във висшето образование“, каза на брифинг министър Вълчев. Според него, въпреки това, трябва да се осигури равен достъп до висшето образование, финансирайки издръжката на обучението. „Тази издръжка от няколко години се диференцира не само в зависимост от професионалното направление, а в зависимост от комплексна оценка за качество и реализация. Отделно от това имаме инструменти, които са насочени за подпомагане на достъпа на инструментите за висше образование – а те са стипендиите, финансирането на храненето в студентските столове, на пребиваването в общежитията“, аргументира се министърът на образованието и науката. От 2010 години има и система за студентско кредитиране, която е банково базирана. При нея студентът може да си вземе заем, независимо от имущественото му състояние. Тоест има равен достъп до тези заеми. Тази система е необходима, тъй като има регламентиран модел на споделено финансиране, при който студентите поемат част от цената на обучението си в държавна поръчка. „Догодина това, което ще добавим като инструмент за насърчаване на студентите, е да правят политики в определени области. Финансираме и материално-техническата база, която е изградена в миналото от държавата, сега голяма част се финансира от самостоятелните бюджети на ВУЗ-овете. Отделно от това финансираме и научната дейност. Миналата година увеличихме стипендиите на докторантите и направихме 11 национални научни програми – увеличихме средствата за Фонд „Научни изследвания“, увеличихме средствата за т.нар. „Национална пътна карта“, каза още Вълчев. Според него образованието много трудно се оценява в обществената възвръщаемост на средствата, защото ефектите от образованието са невидими, но дългосрочни. „Държавата максимално легализира приема в държавните висши училища, и той достигна максимума си през 2014 – когато близо 80% от среднообразованите се включват в системата на висшето образование. Една такава система бе нежелателна и доведе до нерационално търсене на висше образование само заради дипломата, но не и за придобиване на знания и умения в търсене в областта на различни науки. За съжаление в педагогическите и инженерните науки, където има очакван най-голям недостиг, дори в природоматематическите, въпреки либерализацията имаме дефицит. Ние предприехме да увеличим приема в професионалните направления като механизъм да обвържем търсенето на образование с търсенето на пазара на труда“, каза министърът на образованието. Той коментира и опасенията на обществеността в Благоевград от закриване на факултети в университета: „ЮЗУ е един от 5-те широкопрофилни университета. Но ние правим оптимизация за по-малко профили във ВУЗ-овете. ЮЗУ обучава в най-много профили, което е добре, но и притеснително заради намаляващия брой студенти. ЮЗУ е създаден като специализирано училище, като стремежът е и останалите такива да се върнат към профила на специализация“, каза по темата министър Вълчев.", "date": "2019.05.09", "title": "Закриват факултети в Университета в Благоевград?"}
{"url": "https://www.faktor.bg/bg/articles/obshtestvo/zakon-i-red/prokuraturata-poiska-5-godishna-prisada-za-kmeta-na-septemvri", "text": "Продължава заседанието на Окръжния съд в Пазарджик по делото срещу кмета на Община Септември Марин Рачев за укриване на данъци, предаде „Фокус“.  В края на изложението си по делото прокурорът Паун Савов поиска налагането на наказание от 5 години лишаване от свобода и конфискация на имущество на подсъдимия. Един от адвокатите на Марин Рачев - Васил Василев, пледира за невиновност на обвиняемия. Като доказателство на тезата си той посочи, че според показанията на някои от свидетелите е имало цистерни, в които е съхраняван остатъкът от горивото, което не е било продадено. Адвокат Василев цитира отделни моменти от показанията на свидетели, според които Рачев е разполагал с необходимите цистерни за съхранение на остатъка от гориво, установен за инкриминирания период, и това гориво е било там, а не е било продадено без необходимото осчетоводяване и отчитане като приход. Според защитника показанията им са достоверни и няма данни по делото, които да подлагат на съмнение твърденията на свидетелите. Пледоариите по делото продължават повече от 6 часа.", "date": "2019.05.09", "title": "Прокуратурата поиска 5-годишна присъда за кмета на Септември"}
{"url": "https://www.faktor.bg/bg/articles/vodi-se-proizvodstvo-po-ekstraditsiya-na-zhena-osadena-v-ispaniya-za-krazhba-na-mobilen-telefon", "text": "Окръжна прокуратура – София води процедура по екстрадиция на И.Г. (на 30 години) от гр. Русе, осъдена в Испания за извършена от нея кражба. Жената е била обявена за международно издирване и задържана на 21.04.2019 г. на ГКПП – Калотина, въз основа на Европейска заповед за арест, издадена от Наказателен съд на Барселона. С осъдителната присъда срещу нея, влязла в сила през 2016 г., тя е била призната за виновна за това, че на 03.03.2016 г., в гр. Барселона, от магазин „Бимба и Лола“, в съучастие с други лица, отнела мобилен телефон „Айфон 6 +“ на стойност 480 евро, от владението на госпожа П. Наложеното от испанските съдебните власти на И.Г. наказание е девет месеца „лишаване от свобода“. Същото деяние представлява престъпление и по Наказателния кодекс на България. От приложената по делото справка за съдимост на И.Г. е видно, че същата е осъждана многократно за престъпления против собствеността на територията на България. Първоначално подсъдимата е била задържана за срок до 72 часа и приведена в Следствения арест в гр. София, с оглед необходимостта от получаването на Европейската заповед за арест в превод на български език. Тъй като такъв не бил получен от властите в Испания в предвидения срок, И.Г. е била освободена. Впоследствие местонахождението й е било установено, последвано от връчването на ЕЗА на български език. Окръжна прокуратура – София е направила искане за вземане на мярка за неотклонение „задържане под стража“ по отношение на И.Г. С определение на съда й е бил наложен „домашен арест“, поради наличие на малолетно дете, нуждаещо се от нейните постоянни грижи, както и забрана за напускане пределите на Република България, съобщиха от пресцентъра на Апелативна прокуратура София.", "date": "2019.05.09", "title": "Води се производство по екстрадиция на жена, осъдена в Испания за кражба"}
{"url": "https://www.faktor.bg/bg/articles/plovdivski-uchenik-varna-portfeyl-palen-s-pari", "text": "Шестокласникът от СУ \"Свети Констанин - Кирил Философ\" - Вилимир Попов, намерил преди дни портмоне с пари и документи и го върнал на собственика. В изгубената вещ, която открил под пейка на Младежкия хълм, имало близо 100 лв., лична карта, шофьорска книжка, дебитна и кредитна карта. Вилимир и баща му открили човека във Фейсбук и му върнали портмонето. Вилимир е син на бившия зам-кмет на район \"Западен\" Георги Попов. Той подаде наскоро оставка по лични причини. Попов се ориентира към частен бизнес с недвижими имоти.", "date": "2019.05.09", "title": "Пловдивски ученик върна портфейл, пълен с пари"}
{"url": "https://www.faktor.bg/bg/articles/rusiya-izgoni-dvama-shvedski-diplomati", "text": "Външното министерство на Русия обяви, че е решило да изгони двама дипломати от Швеция, съобщи РИА Новости. Това е отговор на решение на шведската страна да не предостави дипломатически визи на служители на руското посолство. Говорителят на руското външно министерство Мария Захарова обяви, че тези действия представляват ответен отговор. Като риск за сигурността е бил обявен разследващ шведски журналист. Егор Путилов е роден в Русия, но работещ за шведски алтернативни медии. Неговата акредитация вече е била отнета. През февруари е бил арестуван и швед в Стокхолм по съмнения за шпионаж в полза на Русия. В следствие на това не е била удовлетворена руска молба за визи за руски дипломати.", "date": "2019.05.09", "title": "Русия изгони двама шведски дипломати"}
{"url": "https://www.faktor.bg/bg/articles/novini/svyat/sasht-obyavyavat-braziliya-za-glaven-sayuznik-izvan-nato", "text": "САЩ обявяват Бразилия за главен съюзник извън НАТО. Това става ясно от съобщение на президента на САЩ Доналд Тръмп до Конгреса. В него се отбелязва, че американският лидер възнамерява да обяви Бразилия за главен съюзник извън Алианса. Тръмп признава последните ангажименти на правителството на Бразилия за увеличаване на военното сътрудничество със САЩ и признава, че е в национален интерес да се задълбочи координацията с Бразилия в областта на отбраната. По време на среща с бразилския си колега Жаир Болсонару в Белия дом през март Тръмп обяви, че обмисля членство на латиноамериканската държава в НАТО.", "date": "2019.05.09", "title": "САЩ обявяват Бразилия за главен съюзник извън НАТО"}
{"url": "https://www.faktor.bg/bg/articles/gergana-pasi-badeshtiyat-evroparlament-mozhe-da-legitimira-antievropeyskite-partii-kato-edinstvena-opozitsiya", "text": "„Европа днес е много различна отпреди години. Част от важните приоритети за България обаче са същите като през 2005 – 2007 година, в началото на членството ни в ЕС – като присъединяването ни към Шенген например“. Това коментира пред БНР Гергана Паси, президент на \"ПанЕвропа България\", бивш министър по европейските въпроси, в деня, в който лидерите на страните от Европейския съюз са в румънския град Сибиу, за да обсъдят стратегическия дневен ред за следващите пет години и да приемат декларация с десетте най-важни ангажименти за развитието на ЕС за този период. Според Паси проблемът с неприемането ни в Шенген е свързан с миграционната криза – „може би най-голямата, с която съвременна Европа се е сблъсквала“. „Ние се справяме с този проблем, но популистките правителства в ключови европейски държави като Италия, Унгария, използват миграционната тема, която създава несигурността в съвременна Европа. Европа е сбор от народи, държави, които не се чуват една друга. Мини вариант на това нечуване видяхме в Брекзит“, каза още Гергана Паси в предаването „12+3“. „Виждаме все повече Европа в голяма степен разделена – между Запада и Изтока. Големият въпрос е доколко различните национални интереси могат да се срещнат и да образуват едно смислено бъдещо европейско правителство, което да ни дава увереност на нас като европейски граждани, че бди над нашите интереси“. Според Гергана Паси трудният период ще продължи и след изборите за Европейски парламент. „Утрешният ЕП няма да е разделен по оста ляво – дясно, а по оста – про Европа и анти Европа. Ще видим много по-широка европейска коалиция вътре в ЕП и може да се окаже, че тя ще легитимира антиевропейските партии като единствена опозиция“.", "date": "2019.05.09", "title": "Гергана Паси: Бъдещият Европарламент може да легитимира антиевропейските партии като единствена опозиция"}
{"url": "https://www.faktor.bg/bg/articles/rumen-radev-dnes-naistina-e-praznik", "text": "„Безсмъртен полк“. Тази инициатива се проведе за пореден път в София. Шествието със съветски, руски и български знамена преминаха от Паметника на незнайния войн до Паметника на съветската армия. Президентът Румен Радев поднесе венци и цветя на Паметника на незнайния войн за 74-годишнината от края на Втората световна война. „Уроците на историята не трябва да бъдат забравяни“, каза държавният глава: „Днес наистина е празник. Празнуваме и Денят на победата и Денят на Европа. Най-голямото постижение на Европа е Европейският съюз, а най-голямото достижение на ЕС е опазването на мира в Европа – вече повече от седем десетилетия. За да се реализира голямата идея за обединена Европа, това нямаше как да стане без победата над хитлерофашизма“.", "date": "2019.05.09", "title": "Румен Радев: Днес наистина е празник"}
{"url": "https://www.faktor.bg/bg/articles/ne-bezsmartniya-polk-a-bezsmartniya-okupator-praznuvat-dnes-po-ulitsi-na-balgariya", "text": "Хибридната руска акция „Безсмъртен полк” отново шестваше днес бойко по улиците на София и други градове. Тя е организирана от Министерство на външните работи на Русия и посолството й в София. За осма поредна година в инициативата се включиха ветерани, техни наследници, руски дипломати, политици от БСП и Атака. Сред участниците впечатляваха Корнелия Нинова, Георги Първанов и главният секретар на президентството Димитър Стоянов, кандидати за евродепутати. Дипломати, водени от посланик Анатолий Макаров пък положиха и венци и цветя на паметника на съветската армия (окупатор на България, б.р.) в Борисовата градина. На шествието, което премина през централната част на столицата, се вееха съветски знамена и на терористичната Донецка република. Според руското посолство шествия е имало в 34 български града, като главните организатори са социалисти и националисти. Инициативата се ражда в Русия през 2012 година от група журналисти, които призовават руснаците да се включат в шествие с портретите на безследно изчезналите във войната свои роднини. По-късно обаче Кремъл приватизира идеята и започва да я използва за легитимация на путиновия режим.  В България маршът е изкуствено пренесен като част от хибридната война. У нас, според историци, няма безследно изчезнали участници във Втората световна война. Но хиляди са безследно изчезналите в следствие на съветската окупация и комунистическия терор след  9-ти септември 1944 година. Скандално е, че политически лидери, които се борят за места в Европейския парламент, маршируваха днес под руски и донецки знамена. Скандално е и присъствието на главния секретар на президентството Димитър Стоянов, който въпреки че е държавен служител, в работно време се оказа на политическо събитие. Реално не безсмъртният полк, а безсмъртният окупатор на България празнуваха днес по улиците на страната. За съжаление 30 години след падането на комунизма паметниците на Червената армия, окупирала България и наложила тотален терор, продължават да се извисяват в почти всеки български град, а много от сънародниците ни продължават да почитат окупатора като освободител.", "date": "2019.05.09", "title": "Не Безсмъртният полк, а безсмъртният окупатор  празнуват днес по улици на България"}
{"url": "https://www.faktor.bg/bg/articles/nevzorov-ideyata-za-bezsmartniya-polk-e-na-tretiya-rayh-video", "text": "Идеята за \"Безсмъртния полк\" е на Третия Райх, на окултния му институт \"Наследството на предците\".  Знае го всеки, който е изучавал историята му.  Това заяви популярният руски журналист Александър Невзоров в  ефира на радио \"Ехото на Москва\", където гостува всяка седмица.  Той цитира и книгите, които описват това, но предупреди, че са голяма \"мерзост и окултна тъпота\". \"Там го има всичко:\"Нашите мъртви са в един строй с нас\", масовите шествия...\", обясни журналистът. Ако беше победила Германия също щеше да има шествия на \"Безсмъртния полк\", щяха да минават по почти същите маршрути, само лицата на снимките и символиката щяха да са други. Райхът, както знаем, много е обичал патетичните шествия и никога не е пропускал случай да ги направи, каза той. Невзоров иронично описва действителността, ако Германия беше победила, която е съвсем същата като днешната руска действителност. \"Идеолозите и  пропагандистите обслужват всяка победа и създават от нея култ\", смята той.", "date": "2019.05.09", "title": "Невзоров: Идеята за \"Безсмъртния полк\" е на Третия Райх  (ВИДЕО)"}
{"url": "https://www.faktor.bg/bg/articles/novini/svyat/raketite-na-severna-koreya-ne-sa-predstavlyavali-zaplaha-za-sigurnostta-na-yaponiya-obyavi-tokio", "text": "Нито една от ракетите, изстреляни от Северна Корея, не е стигнала близо до бреговете на Япония, съобщи днес японското министерство на отбраната, цитирано от Асошиейтед прес.  \"Засега нямаме сведения за някаква ситуация, която би представлявала заплаха за националната сигурност на Япония\", се казва в съобщението.  Според АП Япония омаловажава севернокорейските ракетни тестове от събота и от днес, тъй като японският премиер Шиндзо Абе се опитва да си уреди среща с лидера на КНДР Ким Чен-ун.  Южнокорейските военни съобщиха за най-малко една ракета, изстреляна днес следобед местно време от територията на Северна Корея. Ракетата (или ракетен снаряд според ТАСС) с неуточнени параметри е полетяла в източна посока.", "date": "2019.05.09", "title": "Ракетите на Северна Корея не са представлявали заплаха за сигурността на Япония, обяви Токио"}
{"url": "https://www.faktor.bg/bg/articles/rusiya-se-hvali-su-25-shte-pridobie-izkustven-intelekt", "text": "Комплексът за насочване и прицелване на самолета Су-25 СМ3 ще получи елементи на изкуствен интелект, съобщи източник от военнопромишления комплекс на Русия, цитиран от Russia Beyond. Като част от модернизацията си Су-25 СМ3 ще получи и нов прицелен комплекс, който ще бъде \"напълно автоматизиран\", съобщи източникът за ТАСС. Според него пилотът ще трябва \"просто да избере целта на екрана\" и \"изкуственият интелект ще свърши останалото\". Системата ще може да разпознава и държи цели на прицел, насочвайки управляемите ракети. Комплексът е интегриран в единна система за управление на войските. Това ще позволи да се избира оптималният маршрут до целта и траекторията на изстрела. Су-25СМ3 ще получава информация за цели и от външни източници През февруари бе съобщено, че руските ударни вертолети \"Нощен ловец\" Ми-28Н са тествали бордовия комплекс с изкуствен интелект.", "date": "2019.05.09", "title": "Русия се хвали: Су-25 ще придобие изкуствен интелект"}
{"url": "https://www.faktor.bg/bg/articles/novini/balgariya/razkrivat-191-sektsii-v-chuzhbina-za-evroizborite", "text": "191 секции в 64 страни ще бъдат разкрити за предстоящите европейски избори, които ще се проведат на 26 май. Това обяви Александър Андреев по време на редовния брифинг на Централната избирателна комисия. Във Великобритания ще бъдат разкрити 24 секции, в Германия- 24, Испания - 16, Гърция – 13.", "date": "2019.05.09", "title": "Разкриват 191 секции в чужбина за евроизборите"}
{"url": "https://www.faktor.bg/bg/articles/borisov-se-sreshtna-s-lidera-na-natsionalno-liberalnata-partiya-v-rumaniya", "text": "Премиерът Бойко Борисов, който е на посещение в румънския град Сибиу на Среща на върха на страните- членки на ЕС, разговаря с председателя на Национално-либералната партия на Румъния Людовик Орбан. Премиерът написа във Фейсбук за какво са разговаряли двамата с румънския си колега: \"С председателя на Национално-либералната партия на Румъния Людовик Орбан проведохме среща. Коментирахме сътрудничеството между двете държави, предстоящите европейски избори и присъединяването на България и Румъния към Шенгенското пространство.\"", "date": "2019.05.09", "title": "Борисов се срещна с лидера на Национално-либералната партия в Румъния"}
{"url": "https://www.faktor.bg/bg/articles/obshtestvo/zakon-i-red/-nakazali-politsay-arestuval-zhena-za-da-ne-go-snima", "text": "Дисциплинарно наказание „Порицание“ е отнесъл полицай от Пазарджик, защото арестувал жена, за да й попречи да го снима с телефона си. Заповедта за това обаче, както често се случва, била издадена след изтичане на сроковете за налагане на санкция, което пък дава възможност на униформения да обжалва успешно. Разпрата се разиграла в средата на февруари миналата година. Двама служители на „Охранителна полиция“ започнали проверка на товарен автомобил на пазарджишкия бул. „Георги Бенковски“. След малко на място пристигнала и собственичката на камиона, повикана от шофьора да прибере машината, ако се наложи. Държала в ръка телефон, а проверяващите твърдят, че снимала с него. По нейните думи, единият й креснал „Трий всичко, което снима, ма!“. Тя показала, че няма никакви снимки. Разпоредил й да да покаже лични документи. Жената обяснила, че те са в дамската й чанта в колата, паркирана зад камиона и тръгнала натам, но била настигната от същия полицай, който я хванал за дясната ръка и й казал, че е задържана за 24 часа.  Блъснал я в патрулката и била отведена за установяване на самоличността й в Районното. Били й съставени два акта - 200 лева за неизпълнение на полицейско разпореждане и 50 лева, че не представила документ за самоличност и след 2 часа е освободена. Втората санкция е потвърдена от съда. Проверка на комисия, назначена от зам.-министъра на вътрешните работи установява, че служителите са превишили правата си, арестувайки жена, без да има основания за това. Снети са им обяснения. Наложено е и наказание „Порицание“, но 11 дни след изтичане на законовия двумесечен срок от установяване на нарушението, затова е отменена на първа инстанция от Административния съд в Пазарджик.", "date": "2019.05.09", "title": "\"Наказали\" полицай, арестувал жена, за да не го снима"}
{"url": "https://www.faktor.bg/bg/articles/obshtestvo/hora-s-uvrezhdaniya-na-protest-zaradi-lichnite-asistenti", "text": "Нов протест на хора с увреждания пред социалното министерство. Поводът - притеснения относно начина на определяне на индивидуалната оценка на потребностите, залегнала в новия Закон за личната помощ. Опасенията им са, че предвидените часове за личен асистент на месец не отговарят на реалните им нужди и ги обричат на домашен затвор. Затова днес хора с увреждания ще излязат пред ресорното министерство с табели със затворнически номера.", "date": "2019.05.09", "title": "Хора с увреждания на протест заради личните асистенти"}
{"url": "https://www.faktor.bg/bg/articles/obshtestvo/zakon-i-red/zapaliha-asfaltirashti-mashini-v-burgas-zasegnata-e-i-troleybusnata-mrezha", "text": "Две от асфалтиращите машини на фирма, извършваща ремонт на един от централните булеварди в Бургас, изгоря при пожар, предаде бТВ. Полицията разследва умишлен палеж, тъй като машини са били паркирани в страни от пътя, след като са приключили работа вчера. От пожара е засегната и тролейбусната мрежа в града. Тролеите не се движат към този момент.", "date": "2019.05.09", "title": "Запалиха асфалтиращи машини в Бургас, засегната е и тролейбусната мрежа"}
{"url": "https://www.faktor.bg/bg/articles/porozhanov-shte-podam-ostavkata-ako-premierat-pretseni", "text": "Министърът на земеделието Румен Порожанов беше разпитан в спецпрокуратурата заради разследването срещу бизнесмена Миню Стайков за злоупотреба с евросредства. Разпитът на Порожанов е в качеството му на шеф на Държавен фонд \"Земеделие“, когато хората около Миню Стайков, според твърденията на прокуратурата, са кандидатствали за милиони по Програмата за развитие на селските райони и за конверсия на лозя. \"В момента, в който премиерът прецени, че по някакъв начин, политически, влияя на един или друг казус, ще подам оставката, заяви Порожанов след разпита.  \"Няма да казвам как е минал разпита днес”, заяви той и добави, че няма никакви притеснения относно проверките. Той посочи, че обяснил какви са процедурите на ДФЗ. На въпроса дали е близък с Миню Стайков бе категоричен: \"Няма как да съм близък. Не съм близък”. Относно имуществото си, министърът на земеделието заяви, че всичко, което има от 20 години насам е декларирано и законно.", "date": "2019.05.09", "title": "Порожанов:  Ще подам оставката, ако премиерът прецени"}
{"url": "https://www.faktor.bg/bg/articles/novini/svyat/d-gordon-rusiya-iska-da-razdade-poveche-ruski-pasporti-v-ukrayna-za-da-doyde-na-pomosht-na-novite-si-grazhdani", "text": "\"Облекченото издаване на руски паспорти на украински граждани е елемент от хибридната война, която Кремъл води срещу Украйна\", заяви в интервю за радио \"Ехото на Москва\", украинският журналист Дмитрий Гордон.  Според него, Върховната рада трябва да приеме закон, който забранява на украинските граждани да приемат гражданството на \"страната агресор\". \"Ние сме във военен конфликт с Русия. Ако сега гражданин на Украйна приеме руско гражданство трябва незабавно да ме се отнеме украинското\", смята той. По думите му, трябва да се направи всичко, за да бъде спряна \"пълзящата анексия на Украйна от Русия\". \"Идеята явно е да бъдат раздадени колкото е възможно повече руски паспорти на украинци, а след това да дойдат на помощ на тези \"руски граждани\". Да може да се обяви: \"Нашите граждани са в беда\". Това е много стар трик. Още Хитлер го е използвал, сега искат да го използват и от Русия\" коментира Гордон. Той припомня на желаещите да получат руски паспорти, че това също така означава, че те или синовете им ще трябва да воюват в Сирия или дори в Украйна, да не могат да ползват свободно интернет или да бъдат арестувани и пратени в затвора, ако решат да протестират.", "date": "2019.05.09", "title": "Димитрий Гордон: Кремъл иска да раздаде повече руски паспорти в Украйна, за да \"дойде на помощ\" на новите си граждани"}
{"url": "https://www.faktor.bg/bg/articles/osadiha-rusnatsite-uchastvali-v-organizatsiyata-na-prevrata-v-cherna-gora", "text": "Върховният съд на Подгорица осъди руските граждани, за които се твърди, че са участвали в организацията на преврата, като са получили съответно 15 години затвор (Едуард Шишмаков) и 12 години (Владимир Попов), предава TACC, като се позовава на черногорския информационен портал „Виести“ Лидерите на черногорската опозиция Андрей Мандич и Милан Кнежевич получиха по пет години затвор по същия случай.  Както Мандич и Кнежевич многократно заявявиха по-рано, процесът е политически мотивиран и черногорските власти си „уреждат сметките с опозицията“. В случая по така наречения държавен преврат на 16 октомври 2016 г. в Черна гора са разследвани 14 души, включително лидерите на опозиционния \"Демократичен фронт\" Мандич и Кнежевич, генерал Дикич, както и двама руски граждани. Бяха задържани общо 20 души, повечето от които сключиха сделка с правосъдието, след което получиха три до пет месеца затвор. Като част от разследването Черна гора обвини двама граждани на Руската федерация, Едуард Шишмаков (Широков) и Владимир Попов, за финансирането на опита за преврат, както и за планиране на убийството на бившия премиер Мило Джуканович \"чрез подстрекателство\". Руското външно министерство отхвърли обвиненията срещу Русия за участие в организирането на преврат в Черна гора, като Министерството нарече тези обвинения необосновани и абсурдни.", "date": "2019.05.09", "title": "Осъдиха руснаците, участвали в организацията на преврата в Черна гора"}
{"url": "https://www.faktor.bg/bg/articles/novini/balgariya/potrebitelite-veche-shte-proveryavat-potreblenieto-si-na-tok-onlayn-s-umen-elektromer", "text": "Парламентът прие окончателни промени в Закона за енергетиката, с които потребителите на електроенергия ще могат да проверяват потреблението си на ток онлайн чрез монтиране на „умен“ електромер. С промените се предоставя възможност за поставяне на интелигентни измервателни системи и безплатен достъп до данни в реално време. Това би спомогнало за по-добър енергиен мениджмънт от страна на крайните клиенти и търговците на електроенергия. Ползата би била за постигане на по-ниски разходи за балансиране. С тази промяна се прави опит за интегриране на пазара на клиентите с такива средства за търговско измерване. Разходите по монтирането на системата ще са за сметка на крайния клиент, а самото средство за търговско мерене остава собственост на съответния оператор. „Тези уреди могат да бъдат доброволно поискани от потребителите и трябва да бъдат монтирани до 30-тия ден след тяхното поискване. Така крайният клиент ще може да контролира своето потребление онлайн и съответно – да контролира своята цена. Това дава възможност за реално плащане на това, което е потребил“, коментира председателят на парламентарната енергийна комисия Валентин Николов. Той обясни, че на всеки 15 минути тези „умни“ електромери ще дават ясна и точна информация какво е потреблението на електрическа енергия от потребителя, затова показанията им могат да послужат за обжалване на неточни фактури.", "date": "2019.05.09", "title": "Потребителите вече ще проверяват потреблението си на ток онлайн с \"умен\" електромер."}
{"url": "https://www.faktor.bg/bg/articles/novini/balgariya/gerb-dnes-praznuvame-privilegiyata-da-zhiveem-v-mir", "text": "\"Денят на Европа е празник на нашето минало, настояще и бъдеще\", заяви председателят на парламентарната комисия по външна политика Джема Грозданова в декларация от името на ПГ на ГЕРБ за 9 май. \"Който каквото и да празнува днес - Денят на победата или Денят на Европа, и в двата случая празнуваме привилегията да живеем в мир\", посочи тя. Джема Грозданова честити празника от името на ПГ на ГЕРБ и отбеляза, че на този ден европейските народи са решили да заместят конфронтацията със сътрудничеството, а разрухата от военните конфликти с просперитет. Тя отбеляза, че на 5 май т.г. са се навършили 70 години от създаването на Съвета на Европа, първата по рода си паневропейска организация, обединяваща днес над 800 милиона европейци около общи ценности и принципи. Когато бащите основатели са положили подписите си под статута на Съвета на Европа в двореца \"Сейнт Джеймс\" в Лондон, те са били убедени, че ужасите на Втората световна война не трябва да се повтарят, вярвали са, че мир може да бъде постигнат само със справедливост и ефективно сътрудничество, посочи Грозданова. Днес отбелязваме, че това тяхно решение преобрази стария континент из основи, добави тя.  На 9 май 1950 г. Робер Шуман - министър на външните работи на Франция, в своята станала историческа реч представя визията си за първата европейска общност. За кратко време от руините на войната държавите, присъединили се към общността, постигнаха безпрецедентен период на мир и благоденствие за народите си, отбеляза Джема Грозданова. ПГ на ГЕРБ днес отдава не само почит на бащите основатели, но също така изразява своята благодарност за това, че те успяха да създадат обединена Европа, посочи тя. България винаги е принадлежала към европейската цивилизация, но това ѝ място не следва да се приема за даденост, както добре знаем от историята ни, коментира Грозданова.  От ГЕРБ изразиха загриженост за продължаващото кризисно състояние на европейския проект, раздиран от вътрешни конфликти и противоречия, както и от външни заплахи и предизвикателства. България следва да поддържа визията за единна Европа, базирана върху християнското ни културно наследство и традиционните ни семейни ценности като стълб на обществото, каза председателят на външната комисия в парламента. Ние не подкрепяме налагането на интересите на големите над малките, на старите над новите държави членки. Дошло е времето да се обединим около разбирането, че съществуват граници при взимането на общите решения, заявиха още от ГЕРБ. Грозданова посочи, че неизменно общите решения трябва да са съобразени с необходимостта на страните членки да защитават приоритетно интересите на гражданите, които са призвани да представляват.  Относно предстоящите реформи на ЕС бихме искали националните държави да поемат по-голяма отговорност при вземането на решения, въвличайки в този процес гражданското общество в своите страни, посочиха още в декларацията си от ГЕРБ.", "date": "2019.05.09", "title": "ГЕРБ: Днес празнуваме привилегията да живеем в мир"}
{"url": "https://www.faktor.bg/bg/articles/es-othvarli-ultimatum-na-iran-za-yadrenoto-sporazumenie", "text": "Европейският съюз публикува в четвъртък съвместно изявление, в което се казва, че отхвърля вчерашния \"ултиматум\" на Иран относно по-нататъшното изпълнение от Техеран на ангажиментите, поети през 2015-а година в Съвместния цялостен план за действие (JCPOA), известен още като иранското ядрено споразумение, съобщава агенция Франс прес. Изявлението е факт преди предстоящата днес среща на лидерите на ЕС в румънския град Сибиу за Деня на Европа. В сряда правителството в Техеран обяви, че частично суспендира своите ангажименти, определени в ядреното споразумение от 2015-а година. Освен това иранският президент Хасан Рухани определи 60 дневен краен срок за останалите си партньори в сделката и най-вече за ЕС да предприеме конкретни мерки, за да реагира на санкциите на САЩ, насочени към иранския петролен и банков сектор. Дотогава Техеран повече няма да спазва ограниченията за добиване на високообогатен уран, описани в сделката, твърди Рухани. След съобщението на Иран френското правителство предупреди за ескалиране на напрежението, ако ядрената сделка бъде нарушена, а Германия заяви, че иска запазване на ядреното споразумение. Междувременно президентът на САЩ наложи допълнителни санкции на Иран, насочени към рудодобивния сектор и производство на метали като желязо, стомана, алуминий и мед.", "date": "2019.05.09", "title": "ЕС отхвърли ултиматума на Иран за ядреното споразумение"}
{"url": "https://www.faktor.bg/bg/articles/400-prokurori-tramp-vazprepyatstva-pravosadieto", "text": "Дори и за ерата на Тръмп, в която почти ежедневно се нарушават политически правила и конвенции, подобно събитие е твърде необичайно: повече от 400 бивши прокурори обвиняват в свое отворено писмо сегашния американски президент във възпрепятстване на правосъдието. Поводът е публикуваният доклад на специалния прокурор Робърт Мълър за тъй наречената руска афера. Става въпрос за това дали Русия е манипулирала кандидат-президентската кампания в САЩ през 2016 година и дали предизборният щаб на Доналд Тръмп е знаел за това, пише \"Дойче веле\". Подписалите се под документа са юристи от различни части на САЩ, представители на различни институции, с различна кариера и партийна принадлежност. Но най-значим е подписът на един от тях - този на Пол Розенцвайг, който преди 20 години беше част от екипа на специалния прокурор Кен Стар, чийто заключителен доклад доведе до процедура по импийчмънт срещу тогавашния американски президент Бил Клинтън - заради аферата му с практикантката Моника Люински. Розенцвайг е класически консерватор. Той е заемал ръководна длъжност в Министерството на вътрешната сигурност, а в момента работи за консервативния мозъчен тръст R Street Institute и фондация „Херитидж“.  Когато през 2016 г. всички предричаха победа за Хилари Клинтън, той обяви, че Тръмп ще спечели изборите. Същият човек сега смята, че през 2019 ще има процедура за импийчмънт срещу президента на САЩ. (02.01.2019) На въпроса на ДВ защо е подписал отвореното писмо срещу президента Тръмп, той посочи две причини: първо, защото смята, че \"американската общественост трябва да знае какво съдържа докладът на Мълър: доказателства за престъпните действия на президента Тръмп\"; а и защото смята, че е нужна своего рода интелектуална устойчивост: \"Преди 20 години заех същите позиции относно поведението на Бил Клинтън и неговите опити да възпрепятства разследването на сексуалната му афера с една практикантка. Тогава бях на мнението, че това е престъпно деяние, за което се полага импийчмънт. Затова днес няма как да заема друга позиция.\" Розенцвайг не се бои да заеме ясна юридическа позиция, но е доста по-сдържан по отношение на възможните политически последици за президента. Той не се съмнява, че докладът на Мълър съдържа доказателства, които са достатъчно основание за започването на процедура по импийчмънт. На въпрос дали е реалистично доминираната от демократите Камара на представителите в Американския конгрес да се съгласи на подобна стъпка, Розенцвайг казва, че конгресмените трябва да решат въпроса сами за себе си. Но доказателства за това имало предостатъчно, уверява той.   Розенцвайг оставя без категоричен отговор и въпроса дали САЩ в момента са в конституционна криза. Той определя сегашната ситуация по-скоро като конституционен сблъсък, в резултат на който „Конгресът трябва да получи необходимата информация, за да упражни контролната си функция, решавайки по честен начин конкретния казус\". Колкото и да е сдържан политически, Розенцвайг все пак се ангажира с един съвет към американските конгресмени – да не си губят времето, за да изслушват правосъдния министър Уилям Бар. Въпросният министър интерпретира доклада на Мълър като доказателство за това, че Тръмп е напълно невинен. Според Розенцвайг, министър Бар и бездруго не желае да допринесе за осветляването на доклада на Мълър. \"Мълър е този, който знае какво е вършил Тръмп. Затова той трябва да бъде питан\", казва още Розенцвайг. Бившият прокурор не се ангажира също и с прогноза за това как и кога ще приключи сегашният конституционен конфликт между Конгреса и Тръмп, но казва следното: \"Виждаме един президент, който постепенно се опитва да се отърве от контрола на Конгреса. И не съм сигурен дали ще успее или не\".", "date": "2019.05.09", "title": "400 прокурори: Доналд Тръмп възпрепятства правосъдието"}
{"url": "https://www.faktor.bg/bg/articles/novini/balgariya/voltova-daga-obgori-tezhko-dvama-elektromontyori-v-gabrovo", "text": "Волтова дъга обгори тежко двама електромонтьори в Габрово, съобщават от Областната дирекция на МВР. Пострадалите са на 56 и 32 години. Те са работели по подмяна на електромер в трафопост на бул. \"Бойката\" в града. Заради възникнала волтова дъга обаче те са получили изгаряния от различна степен. Мъжете са били прегледани в МБАЛ \"Д-р Тота Венкова\", след което са откарани за лечение в \"Пирогов\". 56-годишен мъж е с опасност за живота. На местопроизшествието е извършен оглед. По случая е образувано досъдебно производство.", "date": "2019.05.09", "title": "Волтова дъга обгори тежко двама електромонтьори в Габрово"}
{"url": "https://www.faktor.bg/bg/articles/knsb-chetirichlenno-domakinstvo-se-nuzhdae-ot-2442-leva-na-mesets", "text": "Издръжката на живот за четиричленно домакинство у нас е нараснала с 32 лева през първите три месеца на годината - това показва редовното изследване на КНСБ на потребителските цени и нужните средства за издръжка. Към края на март за едно семейство с двама възрастни и две деца са нужни 2442 лева за посрещане на разходите за храна, облекло, битови сметки, транспорт. За да се осигури нужния доход за нормално посрещане на месечните нужди от храна, разходи за жилището, транспорт, образование, здравеопазване и почивка в четиричленно домакинство всеки от родителите трябва да заработва поне 1221 лева месечно след удръжките при условие, че заплатата е единственият източник на доходи. На фона на това данните на КНСБ показват, че през 2018 г. средната работна заплата у нас е 1135 лева, което съпоставено с инфлацията за годината дава реален ръст от 6,4%. Около 70% от работещите българи получават около или под тази сума месечно. Основните причини за поскъпване на издръжката през първите три месеца на тази година са увеличената цена на природния газ, с пряко отражение върху цените на парното, тока и хранителните продукти. Поскъпването на цените на питейната вода, нарастване на цените на продукцията от селското стопанство, както и динамиката на цените на горивата.  Изследването показва, че разходите за храна са се увеличи  2%. като тенденция от наблюдението на КНСБ се очертава намаляване на процента на домакинства, които живеят с доход на човек  под нужните средства за издръжка. Това с е общо 70% от семействата у нас, като близо 28%, или около 2 млн. души, преживяват с доход до 348 лева на човек месечно. Другите тенденции са запазване на високите нива на бедните домакинства и повишаване на доходите при високодоходните семейства, което реално показва поляризация между най-бедните и най-богатите българи. Вижте още новини от България и света    Друг доклад на КНСБ показва най-високо и най-ниско платените сектори и професии у нас. Сред най-добре платените са работещите в информационните технологии и въздушния транспорт, а с най-ниски заплати са работещите в ресторанти, охранители и озеленители. От синдиката поискаха актуализация на бюджета за тази година - допълнителни 18,6 млн. лева, с които да се увеличат заплатите на социалните работници, служителите в музеи, галерии, библиотеки, духовите оркестри и фолклорните ансамбли, както и на работещите на трудов", "date": "2019.05.09", "title": "КНСБ: Четиричленно домакинство се нуждае от  2442 лева на месец"}
{"url": "https://www.faktor.bg/bg/articles/novini/svyat/royters-dalgiyat-pat-na-turtsiya-kam-ikonomicheski-reformi-stana-oshte-po-neraven", "text": "Дългият път на Турция към икономически реформи може би стана още по-неравен тази седмица, след като изборните власти наредиха повторно гласуване на изборите за кмет на Истанбул, подлагайки на ново изпитание търпението на инвеститорите, желаещи да бъдат прекъснати политиките, които задействаха миналогодишната валутна криза, коментира Джонатан Спайсър от Ройтерс. След седмици на жалби и натиск от Партията на справедливостта и развитието (ПСР) на президента Реджеп Тайип Ердоган, която с малка разлика загуби кметския пост в града на изборите на 31 март, турската избирателна комисия обяви резултатите за невалидни и насрочи нов вот за 23 юни. Лирата отслабна с 2,5 процента след решението в понеделник, отразявайки безпокойствата, че по време на предстоящата изборна кампания правителството може отново да прибегне към краткосрочни стимулиращи мерки като орязване на данъци и скъпоструващи стъпки в подкрепа на националната валута. Лирата загуби 30 процента от стойността си миналата година, когато Турция изпадна в рецесия, а досега тази година е загубила още 16 процента. Намаляващото доверие, частично предизвикано от оспорването на изборите от ПСР, е най-голямата пречка пред съживяването на една икономика, белязана от висока инфлация и задлъжнялост на компаниите в чужда валута. \"Повторението на изборите е негативно развитие от гледна точка на това, че увеличава този период на несигурност\", казва Едуард Паркър, управляващ директор, отговарящ за Турция, във Фич рейтингс, която миналата седмица потвърди кредитния рейтинг на Турция на равнище \"боклук\" ВВ (лат. букви). Същата гледна точка споделя и Волфганго Пиколи, съпредседател на консултантската компания за политически рискове Тенео, който заяви: \"Перспективите за реформи бяха слаби преди и са дори по-слаби сега, след отмяната на кметските избори в Истанбул\". В същината на турските икономически затруднения е продължилото с години евтино финансиране от чужбина, което доведе до бум, генериран от строителния сектор, при управлението на Ердоган. След като лирата се срина миналата година, фирмите не бяха способни да връщат дълговете си, което постави на риск кредиторите и служителите им. След като ПСР понесе болезнени изборни загуби в Истанбул и столицата Анкара, финансовият министър Берат Албайрак миналия месец разкри първия етап на план за реформи, включващ инжекция от близо 5 милиарда долара за държавните банки, обременени от отпуснати лоши заеми. Макар да стана ясно, че се фокусира върху лоши заеми на стойност десетки милиарди долари в секторите на енергетиката и недвижимото имущество, правителството не разкри кой знае колко подробности от плана, пише Ройтерс, цитирана от 24 часа. Много анализатори, обезпокоени от неизпълнени обещания за реформи в миналото, са разочаровани, че не са направени повече конкретни ангажименти да се насърчи износът през следващите години и да се акцентира върху независимостта на централната банка, така че да се намали близо 20-процентната инфлация. Албайрак, зет на Ердоган, отмени участието си в сряда в конференция в Сараево по темата за ребалансирането на турската икономика, като остави друг представител на държавната хазна да направи презентацията. \"Идва един момент, в който човек се пита дали в Турция постоянно ще има подобни засечки - би могло да изникнат други вътрешнополитически проблеми, очевидно има международни проблеми и много рискове там в отношенията със САЩ\", казва Паркър от Фич рейтингс. \"В крайна сметка прекалено много от тези малки спънки може да се натрупат и да струват скъпо\", каза той. В добавка към политическата несигурност, основната опозиционна сила - Народнорепунликанската партия (НРП), чийто кандидат спечели изборите през март в Истанбул, заяви вчера, че официално е поискала анулирането на президентския мандат на Ердоган и на други изборни резултати. Тя заяви, че пропуските, които Ердоган твърди, че е имало на изборите в Истанбул, са били налице и на миналогодишните избори. Спадът на лирата от март насам идва на фона на заплахи от САЩ да наложат санкции на съюзничката от НАТО Турция заради планираната покупка на руски отбранителни системи С-400. Доставката се очаква да бъде осъществена точно след изборите на 23 юни. Всичко това \"би могло да бъде перфектна буря\" за лирата, казва Кристиан Маджо, ръководител на стратегията за нововъзникващи пазарни икономики в ТД Секюритис. Решението за повторение на изборите \"завършва по най-лошия възможен начин една изборна сага, продължила повече от месец\", добавя той.", "date": "2019.05.09", "title": "Ройтерс: Дългият път на Турция към икономически реформи стана още по-неравен"}
{"url": "https://www.faktor.bg/bg/articles/rumen-porozhanov-ne-chuvstvam-vina-za-sluchaya-s-narusheniyata-sas-sredstva-ot-evrofondove", "text": "Министърът на земеделието Румен Порожанов заяви пред медиите, че не чувства вина за случая с нарушенията със средства от еврофондове. В момента той е на разпит в Спецпрокуратурата заради обвиненията срещу Миню Стайков и още седем души от миналата седмица, заради такива нарушения.\"Контрол се осъществява по абсолютно всички процедури, които са във Държавен фонд \"Земеделие\" (ДФЗ), каза Порожанов. По думите му всяко едно одобрение минава по йерархията на десетки контролни лица и ако има служители, които са допуснали нарушения трябва да понесат някаква отговорност. Според него контролните органи в Фонда не са бутафория.ой отбеляза, че процесите на одобряване на проекти и отпускане на средства се контролират по всички акредитирани процедури. Министър Порожанов коментира още, че проблеми винаги е имало в рамките на една или друга мярка, но в конкретните случаи за Миню Стайков и къщите за гости, става дума за поведение на бенефициенти извън работата на фонда, след одобрението на проекта.", "date": "2019.05.09", "title": "Румен Порожанов: Не чувствам вина за случая с нарушенията със средства от еврофондове"}
{"url": "https://www.faktor.bg/bg/articles/tsveta-karayancheva-neka-zaedno-sahranim-ideyata-za-evropa", "text": "Нека заедно съхраним идеята за Европа, въплъщаваща надеждата за мир и разбирателство и да я запазим жизнена и действена. Това заяви в началото на пленарното заседание председателят на Народното събрание Цвета Караянчева по повод Деня на Европа, предаде БТА.     \"Честит Ден на Европа. Европа на свободата, Европа на споделените демократични ценности, Европа на общото бъдеще, Европа, към която винаги са гледали и с която винаги са се равнявали строителите на съвременна България още от първите крачки на страната ни след Освобождението\", отбеляза Караянчева. \"Да заявим своята решимост да продължим да работим за изграждането на Европа като общност на мир и свобода, демокрация и върховенство на закона, взаимно уважение и споделена отговорност, благоденствие, сигурност, толерантност и солидарност\", каза още тя.     Депутатите продължават работа с промени в Закона за енергетиката на второ четене, а след това ще гласуват промени в Закона за дейностите по предоставяне на услуги на първо четене.", "date": "2019.05.09", "title": "Цвета Караянчева: Нека заедно съхраним идеята за Европа"}
{"url": "https://www.faktor.bg/bg/articles/novini/balgariya/balgariya-finansira-obnovyavaneto-na-kostnitsa-kray-tsaribrod", "text": "Историческият комплекс „Нешков връх“ край Цариброд, който пази костите на български и сръбски войници, ще бъде обновен с финансова помощ от България. Това съобщиха за „Хоризонт“ от българското посолство в Белград. Споразумението за безвъзмездна финансова помощ между правителството на България и Община Цариброд ще бъде подписано днес от българския посланик в Сърбия Радко Влайков и кмета на града Владица Димитров. Одобреният за финансиране от българската държава проект за изграждане на електрифицирана инфраструктура на комплекса е на стойност 180 хил. лева и се реализира по линия на българската политика за сътрудничество за развитие. Паметникът-костница „Нешков връх” е един от най-значимите културно-исторически паметници в историята на България и Сърбия. В него почиват костите на загиналите българи и сръбски войни в братоубийствената война от 1885 г. С реализирането на проекта ще се подобри инфраструктурата на историческата местност „Нешков връх” в Западните покрайнини, достъпът до нея и до прилежащия манастирски комплекс „Св. Троица“. Планира се и осветяване на паметника, което ще позволи той да се вижда и през нощта както от Цариброд, така и от България.", "date": "2019.05.09", "title": "България финансира обновяването на костница край Цариброд"}
{"url": "https://www.faktor.bg/bg/articles/novini/svyat/es-e-izpraven-pred-bezpretsedentni-riskove-i-otstaplenie-ot-integratsionnite-protsesi", "text": "В навечерието на изборите за национални представители в Европейския парламент, 21 държавни глави на страни-членки на ЕС отправят призив към европейските граждани да определят със своя глас на вота бъдещия път на Европейския съюз, съобщават от прессекретариата на държавния глава. В декларацията, подписана от държавните глави на България, Чехия, Германия, Естония, Ирландия, Гърция, Франция, Хърватия, Италия, Република Кипър, Латвия, Литва, Унгария, Малта, Австрия, Полша, Португалия, Румъния, Словения, Словакия, Финландия се подчертава значимостта на съхраняването на Европейския съюз, неговата сила и интеграция. Европейската интеграция и единство са от изключително значение и само една силна общност е способна да се изправи пред съвременните предизвикателства, надхвърлящи националните граници. Европа ще се справи успешно с глобалните рискове и ще продължи по пътя на икономическото и социално сближаване и развитие единствено при наличието на равнопоставеност в партньорството и съвместни действия, е общата позиция.  „Не можем и не трябва да приемаме мира и свободата, просперитета и благосъстоянието за даденост. Необходимо е всички да останем активно ангажирани с голямата идея за мирна и интегрирана Европа“, се казва още в документа. Държавните глави посочват, че през последните месеци повече от всякога, Европейският съюз е изправен пред безпрецедентни рискове и отстъпление от интеграционните процеси. В документа се подчертава, че както европейските граждани, така и държавите-членки имат нужда от силен Европейски съюз, с общи институции, който е готов да възприема критично резултатите от своята дейност и е способен да се реформира. „Европа се нуждае от оживен политически дебат за най-добрия път напред към бъдещето, използвайки зададената основа в Римската декларация от 25 март 2017 г.“, подчертават президентите. Според тях Съюзът е способен да възприеме широк обхват от мнения и идеи. „Определено, обаче, не трябва да има връщане към Европа, в която държавите вече не са равнопоставени партньори, а опоненти“, се казва още в съвместния призив на европейските държавни ръководители.", "date": "2019.05.09", "title": "ЕС е изправен пред безпрецедентни рискове и отстъпление от интеграционните процеси"}
{"url": "https://www.faktor.bg/bg/articles/radev-si-vyarva-az-sam-ravnootdalechen-ot-vsichki-partii", "text": "Дали Румен Радев сам вярва на думите си? Много е съмнително. Ето и най- новите, на които няма как да хване вяра дори той.  Аз съм равноотдалечен от всички партии, но не мисля, че трябва да се води предизборна кампания с пари от държавния бюджет. Това каза президентът Румен Радев пред журналисти след церемонията по поставянен а венци и цвета пред паметника на Незнайния воин по повод 74 години от края на Втората световна война, предаде Агенция „Фокус“. Радев коментира думите на премиера Борисов, който в телевизионно интервю заяви, че очаква президентът да е равно отдалечен от всички партии.  \"Както виждате обвиненията към мен са абсолютно несъстоятелни... цитираният Иво Христов, първо напусна президентството и тогава започна да води предизборна кампания, така че нека се поучат и другите“, коментира Радев. Във връзка с това, че двама от кабинета му - Елена Йончева и Иво Христов сега са част от листата на БСП за България за европейските избори държавният глава заяви.  „Президентството не е феодална институция, всеки е свободен да взема решение. Направете си една справка колко съветници и секретари на предишни президенти още по време на мандатите на тези президенти какви постове после са заемали. Така че това е нещо нормално. И г-жа Йончева напусна Президентството в желанието си да се кандидатира за народен представител. Моите условия са ясни - напуска се Президентството и всеки е способен да се кандидатира за каквото си поиска. Така че тези упреци са абсолютно несъстоятелни, добави той. Държавният глава каза още, че опитите скандалите да бъдат заглушени с всякакви други мероприятия няма да сполучат, понеже хората вече очакват разнищване на тези скандали и реални действия и противодействие на корупцията.", "date": "2019.05.09", "title": "Дали Радев си вярва: Аз съм равноотдалечен от всички партии"}
{"url": "https://www.faktor.bg/bg/articles/novini/svyat/pompeo-london-i-vashington-ne-tryabva-da-dopuskat-ruskiya-gazoprovod-severen-potok-2", "text": "\"САЩ няма да позволят на Москва да използва енергетиката като инструмент за натиск върху Европа и заедно с Великобритания ще направи всичко възможно да спре разширяването на руския проект \"Северен поток-2\", заяви американският държавен секретар Майк Помпео в Лондон на лекция посветена на Маргарет Тачър, съобщи Voice of America. Той подчерта, че Лондон и Вашингтон не трябва да допускат руския газопровод \"Северен поток-2\" да се превръща в инструмент за натиск върху Европа.", "date": "2019.05.09", "title": "Помпео: Лондон и Вашингтон не трябва да допускат руския газопровод \"Северен поток-2\""}
{"url": "https://www.faktor.bg/bg/articles/novini/svyat/v-rusiya-gotvyat-detsata-za-voyna-oshte-ot-detskata-gradina", "text": "\"Тези паради приличат на цирково шоу, на което кметът ръкопляска. На децата трябва да се обясни, че всяка война е свързана с човешки жертви\", заявява София Попова, която не разрешила на детето си да участва в \"парада\", съобщава Радио \"Свобода\". Организаторите обаче твърдят, че \"детските паради са много полезни за патриотичното възпитание\". В Ставрополск в \"парада\" участвали всички възрастови групи от детската градина с изключение на яслената. \"Дори на най-малките показваме патриотични филми, те моделират оръжия, разказваме им за войната и им показваме картинки с униформите на различните родове войски, за да си изберат костюм за парада\", обяснява учителка в детска градина в града. Клиничният психолог Мария Зеленова смята обаче, че участието на децата в подобни военни паради води до \"романтизация и украсяване на същината на войната\". \"Войната на първо място означава смърт, гробове, осакатени хора, съсипани животи. А на децата се внушава идеологическата позиция, че войната е нещо хубаво. Както и в никакъв случай не трябва да се използва военна униформа, защото тя е атрибутика на смъртта. Много е важно децата да осъзнават, че войната не е е празник. Нито един от преживелите войната не би искал потомците му да преживеят отново нещо такова\", коментира тя. \"Всичко това е свързано с външната политика на Русия, която е войнствена, както и с риториката, която внушава чувството за обсадена крепост и милитаризация на съзнанието. Преди за такива паради използваха младежи, но деца се въвличат за пръв път\", коментира социоложката Наталия Зоркина. Според нея, използването на деца пресича \"границата на допустимото от морална гледна точка\". В Пятигорск пък е организиран \"парад на военните бебешки колички\"", "date": "2019.05.09", "title": "В Русия готвят децата за война още от детската градина (Видео)"}
{"url": "https://www.faktor.bg/bg/articles/novini/svyat/sluzhbite-na-venetsuela-arestuvaha-dyasnata-raka-na-opozitsionniya-lider-guaydo", "text": "Едгар Самбрано, \"дясната ръка\" на венецуелския опозиционен лидер Хуан Гуайдо, е бил арестуван от спецслужбите на страната, предадоха световните агенции.  Съединените щати, Колумбия, Аржентина, Чили и Перу остро осъдиха ареста на заместник-председателя на венецуелския парламент и призоваха той да бъде освободен незабавно.  Признатият от около 50 държави за временен президент na латиноамериканската страна Хуан Гуайдо написа в Туитър:  \"Алармираме народа на Венецуела и международната общност: режимът отвлече първия заместник-председател\" на Националното събрание\". \"Дясната ръка\" на Гуайдо е един от 10-имата опозиционни депутати, на които Върховният съд, близък до социалистическото правителство на Николас Мадуро, повдигна обвинения в държавна измяна заради подкрепата им за проваления опит за бунт на 30 април.", "date": "2019.05.09", "title": "Службите на Венецуела арестуваха \"дясната ръка\" на опозиционния лидер Гуайдо"}
{"url": "https://www.faktor.bg/bg/articles/novini/balgariya/petar-beron-choveshkata-rasa-tryabva-da-napravi-vsichko-po-silite-si-da-zapazi-prirodata", "text": "Индустриализацията и бързото нарастване на населението на Земята са основната причина за изчезването на животински видове. Това разясни в \"България сутрин\" зоологът и бивш директор на Природонаучния музей доц. д-р Петър Берон. Преди дни ООН представи свой доклад, според който близо 1 милион животински и растителни видове са заплашени от изчезване в следващите десетилетия. Петър Берон бе категоричен, че бързата индустриализация е основният проблем за природата. Причината е, че се изсичат десетки милиони хектари гори, които са естествен хабитат за много животински видове. \"Арктика е една от най-крехките екосистеми. Северните екосистеми са подложени на страхотни промени. За последните 50 години населението на Земята е нараснало два пъти. Има няколко големи страни, които влияят много негативно на природата. Това са Китай, САЩ, Русия, Бразилия - държави с много население и бързоразвиваща се индустрия. В Южна Америка заради отглеждането на добитък изгарят огромни площи тропически гори. Около 7,5 милиона хектара пък са унищожени в Азия. Увеличаването на населението е страхотна заплаха за природата\", каза зоологът. Берон също така допълни, че животните изчезват когато изчезне средата им. Именно поради тази причина човешката раса трябва да направи всичко по силите си да запази природата.  \"Само в Родопите има по-голямо разнообразие на видовете от цяла Северна Европа. Когато броят на видовете бъде силно ограничен, това е много лошо за природата. Изчезват и неописани животни. Те изчезват, тъй като средата им изчезва. За няколко столетия природата се е променила изключително много. Около 75% от земната повърхност е видоизменена. България се опитва да опази животинското разнообразие у нас\", обясни бившият директор на Природонаучния музей пред Bulgaria ON AIR.", "date": "2019.05.09", "title": "Петър Берон: Човешката раса трябва да направи всичко по силите си да запази природата"}
{"url": "https://www.faktor.bg/bg/articles/novini/svyat/tramp-nalozhi-novi-sanktsii-na-iran", "text": "Президентът на САЩ Доналд Тръмп наложи нови санкции на Иран - в рудодобивния сектор и производството на метали. Подписан от него указ набелязва наказателни мерки срещу производството на желязо, стомана, алуминий и мед. Санкциите атакуват основните източници на приходи за режима в Техеран след петрола, който вече е под американско ембарго. Тръмп посочи, че целта е да се попречи на Иран да разработи ядрено оръжие и междуконтинентални балистични ракети и да се противодейства на вредното влияние на страната в Близкия изток. Междувременно Франция изрази безпокойство от плановете на Иран да не изпълнява част от международното споразумение за ядрената му програма и призова да се избягват  действия, които могат да доведат до ескалация.", "date": "2019.05.09", "title": "Тръмп наложи нови санкции на Иран"}
{"url": "https://www.faktor.bg/bg/articles/novini/balgariya/otbelyazvame-denya-na-evropa-1", "text": "Днес отбелязваме Деня на Европа. На 9 май 1950 г. френският външен министър Робер Шуман произнася историческата декларация за обединение, която е в основата на създаването на Европейска общност за въглища и стомана, предшественик на днешния ЕС. В момента в съюза членуват 28 държави с перспектива за оттеглянето на Великобритания до края на октомври. Общността обаче отвори вратата си към бъдещо присъединяване и на Западните Балкани. Сред основните предизвикателства пред Съюза днес са Брекзит, миграцията и колективната отбрана. В европейските институции в Брюксел, Люксембург и Страсбург този месец се провеждат дни на отворените врати. В София знамето на ЕС ще бъде издигнато пред сградата на президентството. На тържествената церемония ще присъстват държавният глава Румен Радев, председателят на Народното събрание Цвета Караянчева и представители на изпълнителната власт. Пловдив ще отбележи Деня на Европа с „Фестивал на светлините“. Спектакълът гостува за първи път в България и е част от програмата на Пловдив като Европейска столица на културата. В месеца на европейските избори,  честването ще бъде именно в подкрепа на едно от изконните права на човека - да избира\", подчерта Виктор Янков зам. директор по международната  дейност на Фондация „Пловдив 2019“. Светлинните  проекции ще пречупят вечно актуалната тема през античната история на града на седемте тепета и богатото световно културно наследство, като съчетаят минало и настояще.  Началният час е 21.30 часа:  \"Основното шоу ще бъде на площад \"Стефан Стамболов\" пред община Пловдив. Там ще се прожектира 15-минутно шоу, като 3Д видеоклип. На 6 локации в града ще има други светлинни инсталации. Една от тях е в Цар Симеоновата градина, на Римския стадион; стълбите на Каменица, също така на сградата на мюфтийството в Пловдив и ключови локации на площад Стамболов. Ще бъде една 360-градусова прожекция\". Организатори на светлинния фестивал, който ще се състои днес и утре,  са Бюрото на Европейския парламент, Представителството на Европейската комисия в България и общинската фондация „Пловдив 2019“.", "date": "2019.05.09", "title": "Отбелязваме Деня на Европа"}
{"url": "https://www.faktor.bg/bg/articles/erdogan-turskata-armiya-shte-osvobodi-severna-siriya-i-irak", "text": "Скоро турската армия ще освободи от терористите северните\r\n части на Сирия и Ирак, заяви президентът на Турция Реджеп Таийп Ердоган\r\n пред студените от Националния университет по отбрана в Анкара, предава „Анадолската агенция“, цитирана от \"Фокус\". „В най-скоро време вие ще очистите от терористичните организации Манбидж и източното поречие на Ефрат“, заяви турският лидер, Той също така изрази увереност, че турските военни „ще ликвидират \r\nсепаратистката терористична организация (ПКК – ред.) в Кандил и \r\nСинджар“. Според Ердоган турската армия е „най-голямата сила срещу онези, които \r\nискат да обсадят страната с помощта на терористични групи“. Държавният глава добави, че успешно осъществените от турската армия \r\nоперации „Щита на Ефрат“ и „Маслинова клонка“ са „предизвикали \r\nвъзхищение по целия свят“. Ердоган припомни също, че Турция „през цялата си история е била водеща военна сила в света и региона", "date": "2019.05.09", "title": "Ердоган: Турската армия ще освободи Северна Сирия и Ирак"}
{"url": "https://www.faktor.bg/bg/articles/novini/balgariya/oblachno-temperaturite-tragvat-pak-nagore", "text": "Днес от запад облачността отново ще се увеличава, отначало висока и средна, но до вечерта ще се вплътни и на места в западната половина от страната ще превали дъжд. Вятърът ще се обърне от юг-югозапад, ще е слаб, в източните райони - до умерен. Дневните температури слабо ще се повишат, максималните ще са между 17 и 22 градуса.", "date": "2019.05.09", "title": "Облачно, температурите тръгват пак нагоре"}
{"url": "https://www.faktor.bg/bg/articles/novini/balgariya/zemedelskiyat-ministar-porozhanov-shte-bade-razpitan-v-spetsializiraniya-nakazatelen-sad", "text": "Земеделският министър Румен Порожанов ще бъде разпитан в Специализирания наказателен съд.  Причината е разследването за източването на европрограмата \"Млад фермер\". Порожанов ще дава показания в Специализирания съд като бивш началник на Фонд \"Земеделие\". Основен обвиняем за злоупотребите е алкохолният бос Миню Стайков. Според разследващите той е използвал деца на свои служители за подставени лица, които взели субсидии за милиони. Реален собственик на фирмите им обаче бил именно той.", "date": "2019.05.09", "title": "Земеделският министър Порожанов ще бъде разпитан в Специализирания наказателен съд"}
{"url": "https://www.faktor.bg/bg/articles/novini/svyat/amerikanskiyat-senat-izprati-prizovka-do-nay-golemiya-sin-na-tramp", "text": "Комисията за разузнаването в доминирания от републиканците Сенат на САЩ е изпратила призовка на най-големия син на президента Доналд Тръмп, за да отговори на въпроси в рамките на разследването за намеса на Русия в президентските избори през 2016 г., спечелени от баща му, предадоха световните агенции. Франс прес отбелязва, че Конгресът използва за първи път разследващите си правомощия, за да привика член на семейството на държавния глава. Някои от тях вече бяха изслушани доброволно. Доналд Тръмп-младши, който управлява семейния бизнес, вече отговори на въпроси на сенатски комисии през 2017 г. Според американски медии, които цитират анонимни източници, комисията за разузнаването е привикала 41-годишния син на президента, за да го разпита именно за негови изявления отпреди две години, по-конкретно за проекта за построяване на небостъргач \"Тръмп тауър\" в Москва. През февруари бившият адвокат на президента на САЩ Майкъл Коен заявил пред комисия в Камарата на представителите, че е докладвал около 10 пъти на Тръмп-младши за плана. Преди това президентският син обаче бил казал пред правната комисия на Сената през 2017 г., че е бил само \"периферно осведомен\" за проекта.", "date": "2019.05.09", "title": "Американският Сенат изпрати призовка до най-големия син на Тръмп"}
{"url": "https://www.faktor.bg/bg/articles/novini/balgariya/ot-dnes-zapochva-izplashtaneto-na-nadgarantiranite-vlogove-ot-korporativna-targovska-banka", "text": "От днес започва изплащането на надгарантираните влогове от Корпоративна търговска банка, съобщиха синдиците на банката.  В раздел \"Обявени актове по несъстоятелността\" в Търговския регистър всеки може да провери дали има право на възстановяване на средства и в какъв размер. Подробности за изплащането могат да се  намерят на сайта на КТБ. Право на възстановяване на средства имат и кредитори, чиито вложения са били над гарантираните 196 000 лева по закон.  Най-голямото вземане е на Фонда за гарантиране на влоговете, но той ще получи само 409 млн. лева от дължимите към него 3,7 млрд. лева.", "date": "2019.05.09", "title": "От днес започва изплащането на надгарантираните влогове от Корпоративна търговска банка"}
{"url": "https://www.faktor.bg/bg/articles/putin-uvolni-trima-rakovoditeli-na-ruskiya-voennomorski-flot", "text": "Едновременно трима ръководители на руския Военноморски флот (ВМФ) напуснаха постовете си, а на техните места бяха назначени нови военачалници. Това стана известно в сряда на селекторно съвещание в Министерството на отбраната на Русия. Министърът Сергей Шойгу в началото на съвещанието прочете указ на президента Владимир Путин, според който за Главнокомандващ ВМФ на Русия е назначен адмирал Николай Евменов, пише вестник „Российская газета“. Със същия указ на държавния глава са назначени за командващ на Северния флот – вицеадмирал Александър Мойсеев и за командващ Черноморския флот – вицеадмирал Игор Осипов. Новият главнокомандващ на Военноморските сили, Николай Евменов, на предишния си пост е ръководил Северния флот. Бившият главнокомандващ Владимир Королев завършва военната си служба, на която е отдал години. През годините адмирал Королев, според Сергей Шойгу, е направил много за укрепване на отбраната на страната. Вече се знае, че бившият главнокомандващ на Военноморските сили Владимир Королев се премества да работи в Обединената корабостроителна корпорация. Що се отнася до новия командир на Северния флот, заместник-адмирал Александър Моисеев, той преди това командваше Черноморския флот (юни 2018 г.). Вице-адмирал Мойсеев е роден на 16 април 1962 г. в Калининградска област, завършил Висшето военно училище по радиоелектроника Попов. Той е служил на ядрените подводници на Северния флот, където е достигнал поста първи заместник-командир. През 1998 г., командващ ядрената подводница \"Новомосковск\", Мойсеев влезе в историята на космонавтиката. Оказа се, че това е първият командир на подводница, който успешно е пуснал космически спътник в околоземна орбита. През ноември 2017 г. Мойсеев е назначен за заместник-началник на Генералния щаб на Руската федерация. Новият командир на Черноморския флот, заместник-адмирал Игор Осипов, също преди това е бил заместник-началник на Генералния щаб на въоръжените сили на Руската федерация. Той е роден на 6 март 1973 година. През 1995 г. завършва Висшето военноморско училище по подводно плаване със специалност навигатор. Започва служба в Тихоокеанския флот, откъдето тръгва от командир на навигационна бойна част на малък противоподводен кораб и стига до командир на подводна дивизия. През 2004 г. Осипов завършва Военноморската академия \"Адмирал Кузнецов\", след което продължава военната си служба в Тихоокеанския флот като началник на щаба, а след това като командир на бригада от надводни кораби. След завършване на Военната академия на Генералния щаб (през август 2012 г.) е назначен за началник на щаба - първи заместник на Балтийската военноморска база на Балтийския флот. През декември 2012 г. той оглавява тази база, а през май 2015 г. става командир на Каспийската флотилия. През 2016 г. той е изпълнявал длъжността началник на щаба на Тихоокеанския фло", "date": "2019.05.09", "title": "Владимир Путин уволни трима ръководители на руския Военноморски флот"}
{"url": "https://www.faktor.bg/bg/articles/novini/svyat/tachi-zagovori-za-pravoto-na-kosovo-da-prisaedini-preshevo-medvedzha-i-buyanovats", "text": "Необходимо е пълно отваряне на косовско-албанската граница и създаването на албанско пространство без граници под евроатлантическия чадър. За това се обявиха  министър-председателят на Албания Еди Рама и президентът на Косово Хашим Тачи. Двамата разговаряха в Тирана, където Тачи е на посещение във връзка с участието си в срещата на страните от Процеса Бърдо-Бриони. Те също така обсъдиха и свързването с Косово на Прешевската долина, която по настоящем е в границите на Сърбия, но има голям брой албанско население. Именно въпросната долина често се споменава, когато се повдигне въпроса за евентуална размяна на територии между Сърбия и Косово. \"Имах среща с министър-председателя на Република Албания Еди Рама. Обсъдихме, наред с другото, необходимостта от пълно отваряне на косовско-албанската граница и създаване на албанска територия без граници под евроатлантическия чадър. На тази среща ние повдигнахме необходимостта от коригиране на историческите несправедливости с обединението на албанския фактор и правото да присъединим Прешево, Медведжа и Буяновац\", написа Тачи в своя профил във Фейсбук. По-рано той се срещна с албанския президент Илир Мета и според медиите ще се срещне с върховния представител на ЕС за външна политика и политика на сигурност Федерика Могерини.", "date": "2019.05.09", "title": "Тачи заговори за \"правото\" на Косово да присъедини Прешево, Медведжа и Буяновац"}
