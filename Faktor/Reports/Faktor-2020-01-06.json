{"url": "https://faktor.bg/bg/articles/obshtestvo-ulitsata-semeen-skandal-v-kozloduy-zavarshi-sas-samoubiystvo", "text": "68-годишен мъж се е самоубил в къщата си в Козлодуй. Това съобщиха от ОДМВР - Враца. Сигналът е подаден на 5 януари 2020 г. в 12.05 часа в РУ - Козлодуй от 32-годишен мъж от гр. Козлодуй. Той заявил, че баща му (на 68 години) е изпаднал в нервна криза и насочил заредено оръжие към майка му, след което се оттеглил в стая на къщата и се прострелял. Пристигналите на мястото полицейски служители открили безжизненото тяло на 68-годишния мъж. От жилището са иззети законно притежаваните оръжия - пистолет и ловен автомат. След проведени разговори с членовете на семейството е установено, че мъжът заявил пред съпругата си, че възнамерява да се самоубие, а при опит на същата да пресече намеренията му той насочил оръжието към нея, след което се оттеглил в друга стая и се прострелял. Образувано е досъдебно производство.", "date": "2020.01.06", "title": "Семеен скандал в Козлодуй завърши със самоубийство"}
{"url": "https://faktor.bg/bg/articles/zadarzhaha-gratski-grazhdani-sled-opit-da-podkupi-dlazhnostno-litse-v-sandanski", "text": "В качеството си на обвиняем е привлечен 57-годишен гръцки гражданин, който около 08.30 часа на 3 януари на улица „Т. Каблешков“ в град Сандански, след като е нарушил ЗДвП, е направил опит да подкупи длъжностно лице за да не извърши действие по служба с две банкноти с номинал по 50 евро. Това съобщиха от ОДМВР – Благоевград.  С постановление на Окръжна прокуратура - Благоевград на 57-годишния мъж е наложена мярка „задържане под стража в срок до 72 часа“.", "date": "2020.01.06", "title": "Задържаха гръцки гражданин, опитал да подкупи длъжностно лице в Сандански"}
{"url": "https://faktor.bg/bg/articles/borisov-poklon-pred-pametta-na-hristo-botev-koyto-e-pokazal-che-chovek-mozhe-da-e-silen-i-na-dumi-i-na-deystviya", "text": "Днес отбелязваме 172 години от рождението на националния ни герой Христо Ботев. Поклон пред паметта на един голям българин, който е показал, че човек може да е силен и на думи, и на действия. Това е написал във Фейсбук профила си премиерът Бойко Борисов.", "date": "2020.01.06", "title": "Борисов: Поклон пред паметта на Христо Ботев, който е показал, че човек може да е силен и на думи, и на действия"}
{"url": "https://faktor.bg/bg/articles/ubiha-po-zhestok-nachin-balgarin-v-solun", "text": "Българин е починал в Солун, след като е бил нападнат от футболни фенове и после прегазен от кола, предаде Асошиейтед прес. Гръцката полиция каза, че 28-годишната жертва и още двама негови български приятели били атакувани следобед от около 15-20 фенове на футболния клуб ПАОК, въоръжени с прътове. Нападението станало близо до паркинг в центъра на града. Българите били пребити, а по време на побоя 28-годишният мъж се озовал на улицата и бил прегазен от кола. Останалите двама нападнати българи не са със животозастрашаващи рани. Полицията издирва водача на колата и изчаква резултатите от аутопсията, за да установи дали българинът е починал от прегазването или пък в резултат на побоя. 14 души са били арестувани във връзка с трагичния инцидент. Тримата нападнати българи били фенове на българския клуб Ботев Пловдив, чиито поддръжници са свързани с базирания в Солун отбор Арис, който е най-големият съперник на ПАОК в града. Днес тримата българи са били на дербито Арис-ПАОК в Солун, на което Арис надделя над ПАОК с 4 на 2, предаде БТА. Пловдивските медии и организации на фенове разкриха самоличността на загиналия в Солун привърженик на Ботев. Според публикациите името му е Тоско Бозаджийски. Той е описан като водеща фигура във всички организации свързани с \"канарчетата\".", "date": "2020.01.06", "title": "Футболни фенове убиха по жесток начин млад българин в Солун"}
{"url": "https://faktor.bg/bg/articles/otkriha-martva-mayka-na-dve-detsa-na-plazh-v-sozopol", "text": "42-годишна жена е била открита мъртва рано тази сутрин на плажа в Созопол, съобщиха от Областната дирекция на МВР в Бургас. Сигналът е подаден около 7.30 часа на тел. 112.  Тялото е на местна жителка, майка на две деца. Снощи около 19 часа, въпреки пронизващия вятър, жената казала, че излиза навън, за да разходи. Три часа по-късно, след като не се прибрала, съпругът й алармирал местните полицаи. Организирана е издирвателна акция през цялата нощ, но жената не е била открита. Рано тази сутрин трупът й е намерен в началото на плажа в Стария град.   „Трагедията наистина е голяма за нас, не знаем какво точно се е случило. Според мен става дума за нещастен инцидент”, каза кметът на Созопол Тихомир Янакиев на влизане в църквата за Богоявленската литургия, цитиран от \"Флагман\". Полицията работи по две версии, като основната е самоубийство. Другата е, че става въпрос за нещастен случай - жената се е подхлъзнала на скала. В семейството не е имало дрязги между съпрузите, липсвали са и битови проблеми. Съпругът е ветеринарен лекар, бивш член на Поземлената комисия в Созопол.", "date": "2020.01.06", "title": "Откриха мъртва майка на две деца на плаж в Созопол"}
{"url": "https://faktor.bg/bg/articles/geshev-i-ninova-se-sreshtat-zaradi-vodnata-kriza", "text": "Днес главният прокурор Иван Гешев трябваше да проведе среща с председателя на Парламентарната група „БСП за България“ Корнелия Нинова по нейно искане и с оглед на заявеното ѝ желание да предостави информация от значение за водените разследвания по повод водната криза в Перник. Поради публично заявеното намерение да бъде проведен брифинг в Перник от председателя на ПГ „БСП за България“ г-жа Нинова, с основна тема – срещата в Прокуратурата на Република България, същата беше отменена от главния прокурор. Това съобщиха от пресцентъра на Прокуратура на Република България. „Прокуратурата на Република България няма да позволи да бъде използвана за постигане на политически цели и в нарушение на конституционно регламентираните ѝ правомощия, независимо от политическия субект. По всяка информация или сигнал за извършено престъпление, ПРБ ще извърши проверка и ще предприеме необходимите действия, съгласно българското законодателство“, посочиха от Прокуратурата. При заявена необходимост за предоставяне на информация от значение за упражняване на парламентарните правомощия на народните представители, поради значимостта и обществения отзвук на проблемите с водоснабдяването на населението в района на Община Перник, главният прокурор на Република България има готовност да предостави на Народното събрание обобщени данни за предприетите действия, след съгласуване с наблюдаващите прокурори (по реда на чл. 198, ал. 1 от НПК и съгласно Решение на Конституционния съд от 06.06.2017 г., к.д. 15/2016 г.). Прокуратурата на Република България периодично ще информира обществото за напредъка по взетите на специален надзор от прокурор от ВКП разследвания.", "date": "2020.01.06", "title": "Обрат: Гешев отмени среща с Нинова, искала да използва прокуратурата за политически цели"}
{"url": "https://faktor.bg/bg/articles/vapreki-otkaza-za-sreshta-na-glavniya-prokuror-stoletnitsata-shte-dade-preskonferentsiya-v-pernik", "text": "БСП потвърди, че лидерът на партията Корнелия Нинова ще даде пресконференция в Перник. Това съобщиха от пресцентъра на БСП. От партията уточняват, че въпреки отказа за среща на главния прокурор, пресконференцията ще се състои. Тя ще се проведе в 13.00 часа в клуба на БСП в Перник на ул. „Радомир 1“. Припомняме, че по-рано днес Иван Гешев отмени срещата си с председателката на левицата, която след това обеща брифинг. Главният прокурор обаче заподозря, че от \"Позитано\" 20 искат да използват обвинението за политически цели.", "date": "2020.01.06", "title": "Въпреки отказа за среща на главния прокурор с БСП, \"столетницата\" ще даде пресконференция"}
{"url": "https://faktor.bg/bg/articles/tsenata-na-nefta-premina-70-za-barel-ot-may-na-fona-na-sabitiyata-v-blizkiya-iztok", "text": "Цената на фючърсите за суров петрол Brent за доставка през март 2020 г. на борсата ICE в Лондон в нощта на неделя срещу понеделник надхвърли 70 долара за барел, предава ТАСС.  Последният път, когато цената на нефта от този сорт беше над 70 долара за барел беше 22 май 2019 г. В момента обаче цената на петрола се забави. Към 09:38 часа българско време цената на петрола Brent е 69,99 долара за барел. Увеличаването на цените на петрола се случва на фона на изострянето на ситуацията в Близкия изток. Ситуацията в региона се влоши сериозно, след като Пентагонът съобщи на 3 януари за операция, при която в района на летището в Багдад беше убит генерал Касем Сюлеймани, командирът на специалните части на Ислямската революционна гвардия (КСИР, елитни части на иранските въоръжени сили) Ал-Кудс. Ракетни удари по автомобилната колона, в която беше военачалникът, бяха нанесени със заповед на президента на САЩ Доналд Тръмп. Според американската администрация операцията е имала отбранителен характер, тъй като е била насочена към защита на американските войски, разположени в Близкия изток. Иранският Върховен съвет за национална сигурност обеща отмъщение за убийството на Сюлеймани. Иранският външен министър Мохамед Джавад Зариф в телефонен разговор с генералния секретар на ООН Антонио Гутериш обяви нападението за проявление на тероризма на САЩ.", "date": "2020.01.06", "title": "Цената на нефта премина $70 за барел от май на фона на събитията в Близкия Изток"}
{"url": "https://faktor.bg/bg/articles/tomislav-donchev-se-sreshtna-s-predstaviteli-na-biznesa-i-sindikatite", "text": "Започна срещата на бизнеса и синдикатите при вицепремиера Томислав Дончев. Работодателските и синдикалните организации предлагат да бъде подписано тристранно споразумение между социалните партньори за ускоряване на икономическото развитие на страната. Лидерите на националнопредставителните синдикални и работодателски организации са се споразумяли за около 40 мерки за реформи в икономиката, енергетиката, демографията, пазара на труда и бизнес средата. Сред мерките е връщане на данъка в края на годината на нискодоходните групи, както и НОИ да поеме изплащането на първите три дни болнични.", "date": "2020.01.06", "title": "Томислав Дончев се срещна с представители на бизнеса и синдикатите"}
{"url": "https://faktor.bg/bg/articles/kakva-shte-bade-2020-g-za-pazara-na-imoti", "text": "Стабилност. Този път оценката не е на премиера Бойко Борисов. А е прогнозата, която най-често се споменава в една дума за пазара на имоти за 2020 г. От брокери, консултанти и строители. Въпреки леките нюанси в анализите им, те не очакват значителни промени, с които той да се отличи драматично от случилото се вече през 2019 г. Сред тенденциите ключова става нагласата на купувачите да търсят добро качество срещу парите си, а също и добра локация. За бюджетните предложения все още има клиенти, но собствениците на такива имоти постепенно ще губят аудитория и възможност да получат добра цена за тях. В полза на това да се избере покупка вместо да се изчаква и през 2020 г. ще продължат да работят ниските лихви по кредитите, за които няма индикации за покачване. Отстъпки и гъвкавост при схемата на изплащане ще търсят купувачите на строящи се жилища, очакват още предприемачите. А местните купувачи ще доминират пазара на бизнес имоти. Един от големите играчи на пазара \"Адрес\" очаква стабилността на цените от 2019 да се пренесе и в 2020 г. Поскъпването от 5-7% през изтеклата година не отразява покачване в стойността на имотите, а тенденцията да се купуват по-скъпи жилища - ново строителство, ремонтирани и обзаведени апартаменти. \"При старите апартаменти, особено панелните, продавачите постигнаха най-добрите възможни цени за жилищата си. Предвид увеличаването на предлагането обаче считам, че натискът върху по-старите имоти ще се увеличи. Затова съветвам собствениците, които обмислят продажба, да не чакат твърде дълго. Текущият пазар е благоприятен за сключване на сделка, тъй като цените достигнаха своя пик\", коментира пред \"Дневник\" Гергана Тенекеджиева, изпълнителен директор на \"Адрес\". Наблюденията на компанията показват, че клиентите са склонни да платят по-висока цена за имот в новопостроена сграда, ако тя отговаря напълно на усещането им за качествена среда на живот. Растат запитванията и за обзаведени жилища. Ако покупката е с инвестиционна цел, водеща при избора е цената. Обсъжданата промяна в данъците за придобиване на недвижимо имущество от Столична община би оказала влияние върху сектора в столицата, но слабо, смята Тенекеджиева. Според нея е възможно подобно решение да охлади страстите на клиентите, които не са склонни да купуват на всяка цена, но не мисли, че ефектът би се откроил по-сериозно върху обема на сделките. Ще продължат да се търсят тристайните апартаменти за лично ползване и двустайни за инвестиция. Сред предпочитаните райони също не се очаква съществено разместване. Сериозен интерес има към южните части – \"Манастирски ливади\", \"Кръстова вада\", \"Борово\", Център, \"Лозенец\", \"Иван Вазов\", \"Яворов\", източните квартали – \"Изток\", \"Изгрев\", \"Гео Милев\", както и бюджетните райони с добър транспорт като \"Надежда\", \"Люлин\" и \"Обеля\". \"Младост\" остава във фокуса на семействата. Комфортът и по-добрите условия са причина новите жилища да бъдат първи избор за голяма част от купувачите. Те предлагат по-добро разпределение на стаи, изложение, възможности купувачите сами да направят разпределението вътре и др. А увеличаващото се предлагане на нови имоти все повече подсилва конкуренцията. В резултат, инвеститори са склонни да се вслушат в съветите на консултантите за корекции на офертите си и се наблюдава активизиране на купувачите и увеличаване на реализираните продажби, анализира Тенекеджиева. Имотите в стари сгради са предпочитани от хората, които държат на реална квадратура и не искат да плащат за общи части. Обикновено този тип клиенти се интересуват от бюджетни решения за покупка, както и възможността да се нанесат веднага в жилището. По-високият ръст на издадените строителни разрешителни и завършени нови жилищни сгради в столицата спрямо повишаването на населението за последните 10 години ще увеличи предлаганите имоти, надхвърляйки броя на купувачите, прогнозират от \"Адрес\". Справка в НСИ показва, че към края на 2017 г. жилищата в София са 609 899, при население от 1.325 млн. души към 2017 г. През 2009 г. тези показатели са 1.247 млн. души население при 534 672 жилищни единици. Данните сочат, че броят на жилищните единици за периода расте с 14.1% на фона на 6% повишаване на населението. Изборът пред купувачите вече е значително по-голям спрямо последните 2-3 години и все по-често те са водещите на пазара. Това ще се отрази най-силно при продавачите на не толкова атрактивни имоти в непредпочитаните квартали, посочва Тенекеджиева. Наемният пазар е със стабилна активност, с нива, сходни на тези през 2016 г. До средата на следващата година се очаква тази тенденция да се задържи, а след това е възможно леко понижение. Търсенето е предимно до около 600 лева, но предлагането на пазара е в малко по-високия ценови сегмент. Спад на броя сключени сделки през 2020 г. при стабилни цени прогнозират членовете на Асоциацията на строителните предприемачи. Организацията обединява над 20 утвърдени строително-инвестиционни компании, опериращи предимно на територията на Столична община. Те очакват поскъпването на новите жилища да бъде минимално – между 3% и 5%, какъвто бе и ръстът през отминалата 2019 г. Въпреки високата активност на купувачите през последните години, прогнозите са, че обемът на покупките може да намалее с до 15%. \"Макар профилът на клиентите да е без съществена разлика – млади семейства, търсещи първо жилище, виждаме промяна в поведението им. Процесът по покупка става по-дълъг, провеждат се повече огледи, преговорите са интензивни. Търсят се различни възможности за предоговаряне на условията, като отстъпки и гъвкавост в схемите за изплащане\", коментира Асен Чавдаров, член на управителния съвет на организацията. Увеличават се покупките на жилища с банков кредит, отчита асоциацията. Достъпните заеми и изгодните условия привличат клиенти, които не разполагат с цялата сума, но имат стабилни доходи. \"Можем да обособим два типа купувачи с кредит – едните разчитат основно на заема с минимално самоучастие в сделката около 20%, а другите разполагат с повече спестявания и покриват над 60% от стойността на имота сами\", допълва Асен Чавдаров. Практика на някои от клиентите, които имат собствено жилище и планират покупката на ново, е да ипотекират стария си апартамент, използвайки сумата за покриване на част от сделката. След като се настанят в новото жилище, отдават старото под наем. Средствата от наема използват за вноската по кредита и след като изплатят ипотеката, вече разполагат с две жилища, разказват строителите. При общи очаквания и прогнози за продължаващ икономически растеж, оставащи ниски лихвени проценти по кредитите, растящи доходи и рекордно ниска безработица няма как да очакваме нещо различно от продължаващ подем на имотния пазар и през 2020 г., прогнозират експертите на Bulgarian Properties. Според нас 2020 г. ще бъде много подобна на 2019 г. – с минимални изменения на цените, стабилност на имотния пазар и голяма активност и обем от сделки. През следващата година ще имаме възможност да станем свидетели на зрял имотен пазар с плавни изменения, но с голям интензитет на обемите и усещане за стабилност и ликвидност, каквито не сме имали през последните 10 години, анализира Полина Стойкова, изпълнителен директор. Според нея ще продължи да има голямо разнообразие и предлагане на всякакви видове имоти при на практика непроменени цени и с много по-добри доходи, заетост и още по-ниски лихвени проценти по ипотечните кредити. Лихвените проценти по кредитите по принцип са основният двигател на развитието на имотния пазар, но поради тяхното почти изчерпано движение надолу, вбъдеще все по-силно влияние ще започнат да оказват другите макрофактори и най-вече факторите от пазара на труда и демографските фактори, свързани с вътрешната трудова миграция, посочва от компанията. Тенденцията е доходите на населението да продължат да нарастват поради конвергенцията с европейските доходи и нуждата от квалифицирана работна ръка, следователно по-голямо внимание трябва да се обръща на безработицата. Повишението й от сегашните рекордно ниски нива ще даде ранен сигнал за обръщане на тенденциите на имотния пазар. Засега това изглежда като далечна перспектива, но следва да се наблюдава внимателно като процес, се посочва в анализа. Пазарът на бизнес имоти посреща 2020 година с умерени очаквания за инвестиционна активност и доминиращи позиции на местните купувачи, показва анализ на на консултантската компания Cushman & Wakefield Forton. Тенденцията е продължение на 2019 година, през която бе отбелязан 75% спад на сделките с бизнес имоти спрямо 2018 г. и отдръпване на чуждите капитали. През 2020 г. се очаква да се запази тенденцията най-добре представените сегменти от гледна точка на придобивания на доходоносни активи да са хотелите и офис площите. Предлагането на офис площи се очаква да расте като бъдат завършени приблизително по 160 хил. кв. м нови офис площи. През 2020 г. се очаква да приключи строителството на нови сгради от Garitage park, също Balkan Business Center, Sofia Tech One и др. Към края на 2019 г. офертните наемни цени остават стабилни в диапазона 12-14 евро/кв. м за първокласни площи на големите булеварди, а за единични клас А сгради в центъра на София достигат 15 евро/кв. м. Средният дял на свободните площи за клас А и B офиси се движи в рамките на 9-9.5% с тенденция да надмине 10% през 2020 г. Ограниченото предлагане на нови търговски площи и високата наемна активност доведоха до плавен ръст на наемните цени в търговските центрове и на централните търговски улици в София през последната година. Очаква се този процес да продължи и през 2020 г. Според компанията тогава пазарът ще бъде движен по-скоро от рестуктуриране и оптимизиране на работещите търговски центрове. Завършване на нови молове в София и в големите градове не се очаква. \"Изминалата година като цяло се отличаваше с висока активност в придобиването на парцели и развитието на нови проекти в индустриалния сегмент. Тази тенденция продължава и през 2020 г., поддържана от разрастването на сектори като логистиката, куриерските услуги и търговията\", обобщава Жоро Ангелов, мениджър \"Индустриални имоти и развитие на парцели\" в Cushman & Wakefield Forton.", "date": "2020.01.06", "title": "Каква ще бъде 2020 г. за пазара на имоти"}
