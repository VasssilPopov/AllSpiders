{"url": "https://faktor.bg/bg/articles/obshtestvo-stoyanka-mutafova-e-premestena-v-reanimatsiyata-na-vma", "text": "Стоянка Мутафова е преместена в реанимацията на Военномедицинска академия. Преди дни легендата на българското кино и театър претърпя операция на жлъчката в болница „Лозенец\". Тя получи сепсис и беше с висока температура, но лекарите я бяха стабилизирали. \"Преместиха я вчера следобед, тъй като състоянието й беше много тежко и нямаше никакво подобрение. Интубирана е. Тя е болна от пет месеца. Това е третият път, когато влиза в болница. Но е със сравнително здраво сърце и има надежда да се приповдигне, но няма да е лесно\", каза пред Нова телевизия дъщерята на голямата ни актриса Мария Грубешлиева. Тя призова всички, които обичат Стоянка Мутафова, да се молят за нейното здраве.  В реанимацията на ВМА все още е и Стефан Данаилов. По последна информация той е изведен от медикаментозната кома, в която беше поставен.", "date": "2019.11.16", "title": "Стоянка Мутафова е преместена в реанимацията на ВМА"}
{"url": "https://faktor.bg/bg/articles/ikonomika-pametnik-na-kapitan-petko-voyvoda-veche-se-izvisyava-na-granitsata-ni", "text": "Паметник на Капитан Петко войвода бе официално открит от вицепрезидента на България Илияна Йотова.  Събитието се състоя на едноименния гранично контролно-пропускателен пункт.  Инициативата за поставянето на монумента е на Съюза на тракийските дружества в България със съдействието на община Свиленград и е по повод 175 години от рождението на легендарния войвода. Паметникът е дело на скулптора Стою Тодоров.  „Всеки, който минава през граничния пункт, ще отправя взор към внушителната фигура на Капитан Петко войвода и ще се пита – достоен ли съм за този герой. Верният отговор ще бъде и отговорът за бъдещето ни“, посочи в приветствието си вицепрезидентът.  Илияна Йотова се обърна към множеството присъстващи на церемонията с думите на войводата:  „На мен не ми трябва царство, още везирство. На мен ми стига царството, дето ме тачи народът, гладни сиромаси, вдовици с дребни дечица“.  „Тези няколко думи най-точно казват всичко за един от най-големите герои в дългата и славна българска история. Малцина са онези, които могат днес да се подпишат под тези думи“, подчерта вицепрезидентът.  Чепеларе иска от президента посмъртно офицерско звание за Капитан Петко войвода  Илияна Йотова припомни героичните подвизи на Капитан Петко войвода по дългия път на борбата за освобождение, с които той е заслужил уважението дори на поробителя. „1878 г. донесе свободата, но раздели изстрадалия български народ. В очите на Капитан Петко войвода са вашите сълзи, уважаеми тракийци! На бежанците, оставили дом и близки, за да тръгнат назад по пътя към родината. В тези очи е и силният блян за обединението на българския народ. Днес всички ние повече от всякога имаме нужда от единение помежду ни“, посочи вицепрезидентът.  „Изоставен и от своите, до края на живота си Капитан Петко войвода остана верен на родината. Любовта към отечеството, свободата, уважението, единението – в тези негови добродетели трябва да възпитаме децата си “, подчерта Илияна Йотова.  Вицепрезидентът благодари на Съюза на тракийските дружества в България, които предават на поколенията спомена както за подвизите на героя на Тракия, така и за тежката съдба на тракийците.  „Още няма справедливост за тракийците. Българската държава е в дълг към вас, всячески трябва да подкрепя дейността на Съюза на тракийските бежанци. Каузата ви е достойна за уважение от всички българи. В лицето на президентската институция имате верен съюзник“, увери Илияна Йотова присъстващите.", "date": "2019.11.16", "title": "Паметник на Капитан Петко войвода вече се извисява на границата ни"}
{"url": "https://faktor.bg/bg/articles/ikonomika-strani-izvan-es-iskat-kompensatsii-ot-obedinenoto-kralstvo-zaradi-brekzit", "text": "Австралия и други страни извън ЕС искат компенсации от Обединеното кралство и ЕС заради свързани с Брекзит щети за търговията.  По време на преговорите на Световната търговска организация в Женева, Австралия заяви, че износът ѝ на телешко и агнешко месо вече е пострадал заради неяснотота около Брекзит.  Твърденията на Австралия, че нейните фермери вече понасят загуби и че това вероятно ще продължи, бяха покрепени от още 14 други държави, сред които Съединените щати, Индия, Нова Зеландия, Китай и Канада. Австралия вече внесе официално предложение в Женева за компенсации.  ЕС ограничава обема на селскостопански продукти от останалата част на света, които могат да постъпят в търговски блок без да им бъдат налагани пълни тарифи. Част от стоките могат да са от страни извън ЕС, в зависимост от квотите на блока, което позволява по-ниски мита, а това прави износа за тези страни икономически изгоден.  С излизането на Обединеното кралство от ЕС обаче се усложнява разпределението на квотите, както и настъпват редица други усложнения. Австралия твърди, че нейният годишен износ на месо за Обединеното кралство и ЕС, който възлиза на 284 милиона паунда, може серизоно да пострада и че вече дори понася загуби заради отлагането три пъти на Брекзит", "date": "2019.11.16", "title": "Страни извън ЕС искат компенсации от Обединеното кралство заради Брекзит"}
{"url": "https://faktor.bg/bg/articles/kultura-v-18-grada-u-nas-shte-se-provede-nosht-na-teatrite", "text": "18 града у нас с над 170 събития ще се включат за седма поредна година в Нощта на театрите. Локациите са София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен. Тази година инициативата е с послание \"Ти променяш играта. Играта променя теб\". Над 1500 творци от различни театрални стилове ще станат част от европейската платформа в България и ще представят своите продукции. Ще има над 90 сцени в 18 града, между 170 и 180 представления, пърформанси, форматни събития, дискусии, изложби, срещи, театрални пътешествия, концерти, ателиета и поетични рецитали. Проектът \"Нощни персонажи\" за първи път в своята история ще влезе в ново измерение и ще има своята добавена реалност напълно безплатно чрез приложението ArtiVive. На 16 ноември цели пет часа ще имаме Live Cam, в който на живо във \"Фейсбук\" ще гостуват любими творци и виртуално ще се срещнат с почитателите на театралното изкуство в България и по света. За поредна година в Нощта на театрите, най-верните фенове на театралното изкуство ще имат възможността да надникнат зад кулисите на няколко театрални институции и да се срещнат с любими актьори и творци - в София (Народен театър \"Иван Вазов\", Софийска опера и балет и театър \"София\"), в Пловдив - Драматичния театър, Стара Загора - Операта. В Габровския театър ще има ден на отворените врати, а в Хасково - разходка зад кулисите на Драматично-кукления театър \"Иван Димов\". NТ Live на National Theatre London гостува с най-новата продукция на един от най-иновативните театрални режисьори Иво ван Хове. На 16 ноември прожекции ще има в шест кина, в София, Пловдив, Русе, Варна и Бургас. Джилиън Андерсън (\"Досиетата Х\", \"Трамвай желание\") и Лили Джеймс (\"Mamma Mia! Отново заедно\") са изпълнителите на главните роли в спектакъла \"Всичко за Ийв\". Постановката разказва историята на Марго Чанинг. Националната гимназия за сценични и екранни изкуства в Пловдив и Националното училище за музикално и сценично изкуство в Бургас ще отворят сцените си за широката публика, и ще покажат своите продукции с вход свободен. 1000 деца ще гледат безплатно куклен театър преди Нощта на театрите. Акцията е част от социалната кампания \"Веселите зъбки\" и за втора година се осъществи в партньорство с европейската инициатива. 10 детски градини от София, Пловдив, Варна, Бургас, Велико Търново, Плевен, Добрич, Русе, Благоевград и Стара Загора ще могат да се докоснат до театралното изкуство. Нощта на театрите ще се проведе едновременно в 11 европейски държави.", "date": "2019.11.16", "title": "В 18 града у нас ще се проведе Нощ на театрите"}
