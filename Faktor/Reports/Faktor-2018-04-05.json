{"url": "http://www.faktor.bg/bg/articles/gen-vasil-vasilev-tsentralniya-sofiyski-zatvor-tryabva-da-bade-razrushen-iz-osnovi", "text": "Владимир Пелов и Радослав Колев са получили помощ отвътре при бягството си, тъй като оръжието, което са използвали, е минало през стените на затвора и е попаднало в ръцете на поръчителя. Бегълците са знаели точно къде ще спре транспортът. Контролът е слаб, защото съставът на затвора е безхаберен, а част от него се е обвързал със затворниците. Така коментира казуса с нашумялото бягство от Софийския затвор бившият директор на Националната полиция ген. Васил Василев пред  .  \"На тези хора единственото, което им е в главата, е как да избягат. Към тях трябва да се подхожда много по-радикално. Трябва да бъдат изолирани, още повече след като се е знаело, че готвят бягство. Затворниците трябва да имат униформа, за да могат да бъдат разпознати, при бягство. Както и да знаят, че са отделени от обществото\", подчерта гостът в \"Денят ON AIR\".  Според ген. Василев Централния софийски затвор трябва да бъде разрушен из основи.  \"Някъде другаде трябва да бъде изграден нов, който да покрива европейските стандарти. Това няма да струва плашещо много. Сега този затвор е блато, в което потъват и затворниците, и охраната. Там върви приказката, че в затвора ще вкараме и кораб, стига да минава река\", отсъди бившият директор пред Bulgaria ON AIR.", "date": "2018.04.05", "title": "Ген. Васил Василев: Централния софийски затвор трябва да бъде разрушен из основи"}
{"url": "http://www.faktor.bg/bg/articles/novini/svyat/feysbuk-razkri-che-sa-vzeti-dannite-na-87-miliona-dushi", "text": "Данните на 87 милиона души са изтекли от профилите им във Фейсбук, с помощта на компанията \"Кеймбрдиж Аналитика\". Досега се твърдеше, че обект на разкриване на лични данни са 50 милиона души.  Вече се говори и за засегнати потребители и в Европа, не само в САЩ.  В конферентен разговор с журналисти Марк Зукърбърг отново призна, че компанията е допуснала огромна грешка. \"Не сме направили достатъчно, за да предотвратим злоупотреби и да обмислим как хората могат да използват инструментите ни и за да вредят. И това се отнася за фалшиви новини, повлияване на избори, реч на омразата, както и за хората, които правят софтуера и за опазването на личните данни. Не си дадохме сметка колко голяма е нашата отговорност, и това беше огромна грешка. Това беше моя грешка\", заяви Зекърбърг. Скандалът гръмна след като стана ясно, че компанията за политически консултации \"Кеймбридж Аналитика\" е използвала неправомерно данните на милиони хора, събрани от Фейсбук. \"Планираме промените, които въвеждаме, да се отнасят за всички потребители, не само в Европа. Дали приложенията ще са еднакви - не съвсем. Ще имаме предвид спецификата на пазарите, различните законови положения. Голяма част от пропуските са отстранени, но експерти предупреждават - новите правила обясняват как и защо се събират данните, но това не променя факта, че те се събират. Фейсбук премахва и търсенето по телефон или мейл, след като се оказа, че и тази информация е била достъпна за компаниите, ползващи платформата\", обясни той. И докато Зукърбърг отговаряше на въпроси, от \"Кеймбридж Аналтика\" написаха в Туитър, че са разполагали с данните само на 30 милиона потребители. Днес ЕК обяви, че злоупотребата с лични данни е недопустима. \"Оказва се, че и потребители в Европа са засегнати от изтичането на данни. Еврокомисарят по правосъдието Юрова прати писмо до оперативния изпълнителен директор на Фейсбук Шерил Сандбърг, в което моли за допълнителни разяснения. Аз все още съм начело на тази компания, каза още Марк Зукърбърг и подчерта, че не обмисля вариант да се оттегли. Въпреки зачестилите упреци, че е създал, нещо, което вече не може да контролира\", заяви Кристиян Виганд, говорител на ЕК.", "date": "2018.04.05", "title": "Фейсбук разкри, че са взети данните на 87 милиона души"}
{"url": "http://www.faktor.bg/bg/articles/novini/balgariya/udalzhavat-rabotnoto-vreme-na-gradskiya-transport-za-velikden", "text": "За осигуряване на обществен транспорт по време на християнския празник Възкресение Христово – Великден на 7 срещу 8 април ще бъде удължено работното време на част от обществения транспорт до 01.00 часа по линии, съобщават от пресцентъра на Столична Община.  Въвежда се организация по следните линии:  Трамваен транспорт: Линии 5, 6, 7, 20, 22,  Тролейбусен транспорт: Линии 1, 2, 5, 9,  Автобусен транспорт: Линии 11, 76, 85, 94, 102, 213, 280, 285, 309, 310, 604  Метро: - в участъка метростанция “Сливница” – метростанция “Младост 1” - 15 минути; - в участъци: - метростация “Младост 1” – метростанция “Летище София”; - метростанция “Младост 1” – метростанция “Бизнес парк” и метростанция “Сливница” – метростанция “Витоша” на интервал от 30 минути.", "date": "2018.04.05", "title": "Удължават работното време на градския транспорт за Великден"}
{"url": "http://www.faktor.bg/bg/articles/novini/balgariya/protsedurata-za-kupuvane-na-nova-tehnika-v-armiyata-tragva-otnovo", "text": "Процедурата за купуване на нова техника в армията рестартира. След провала на търга за боен кораб и рестарта на процедурата за самолетите, която беше проверявана от парламента проектите отново ще бъдат внесени след съгласуване за одобрение от правителството до края на месеца, съобщи бТВ като се позова на източник от Министерство на отбраната. Кръгът от оферти за нов многоцеливи самолет се разширява освен с трите оферти от така наречения шорт лист F16, JAS Gripen и Eurofighter Thypoon с нови възможности. Интерес са проявили от френската държава за доставка на  Dassault Rafale, чиито възможности бяха тествани миналата година лично от президента Румен Радев, но и с американския палубен изтребител F18 версии Hornet и Super Hornet, които преди десетилетие бяха предложени на България за първи път. Освен нови самолети ще се търсят и употребявани подобно на португалската оферта с американски логистичен пакет, оферти за Eurofighter Thypoon ще събираме не само от Италия, но и от Германия. Освен Швеция като ненатовска държава ще търсим изтребители и от Израел, съобщи ресорният заместник-министърът на отбраната Анатолий Величков. \"Съобразихме се с препоръките на парламентарната комисия, едната от тях е да бъде променена финансовата рамка, втората част е промяна в листата на поканените държави – и това също бордът за управление на проекта го направи. Знаете, че в решението на комисията имаше текст така да бъде пренаписана финансовата рамка, че да осигури изпълнението на двата проекта за ВВС и за сухопътни войски. Разширихме по указание на министъра листата на поканените държави и те вече са седем\", съобщи Величков. Очакванията са Съединените щати да представят оферта за F16 и F18 версии Hornet и Super Hornet, очакваме не само една оферта за Eurofighter Thypoon не само от Италия, но и от Германия , Франция с Dassault Rafale, ще бъдат поканени и ненатовски държави това са държавата Израел и Швеция. Португалия ще остане като участник с логистичен пакет от САЩ. Ще има 7 държави с минимум 8 оферти, които ще дадат възможност на комисията, след като бъде изградена методиката, да избере между няколко оферти.", "date": "2018.04.05", "title": "Процедурата за купуване на нова техника в армията тръгва отново"}
{"url": "http://www.faktor.bg/bg/articles/novini/balgariya/ekaterina-zaharieva-pred-koritarov-zapadat-veche-ne-vyarva-che-rusiya-shte-varne-krim-na-ukrayna", "text": "Западът вече не вярва, че Русия ще върне Крим на Украйна. Това обяви в предаването \"Свободна зона с Георги Коритаров\" вицепремиерът и министър на външните работи Екатерина Захариева. По този начин тя препотвърди думите на премиера Бойко Борисов отпреди 3 години, че Западът е преглътнал Крим.  \"Истината е, че все по-малко на европейско ниво се споменава Крим. Много повече се говори за Донецк и Донбас. Като че ли никой вече не вярва, че въпросът ще се реши\", казва външният министър. Русия е държава, с която е необходимо да се поддържа диалог, смята още Захариева. В момента обаче заради политиките на Кремъл диалогът е сериозно затруднен. Захариева коментира и предстоящата среща ЕС - Западни Балкани в София на 17 май, която според медийни публикации е пред провал заради бойкот от страна на 3 държави-членки. Външният ни министър бе категорична, че тече подготовка на срещата и тя ще се проведе. Срещата Европейски съюз - Западни балкани не е изправена пред провал, обяви в предаването \"Свободна зона с Георги Коритаров\" вицепремиерът и министър на външните работи Екатерина Захариева. Текстът на декларацията е подготвен и е в процедура на съгласуване. Единственият въпрос е дали тя ще бъде оповестена от името на 28-те страни-членки на Съюза плюс шестте страни от Западните Балкани, или само от името на страните - членки на ЕС. Според външният министър удачният вариант е декларацията да бъде от името на държавите - членки на Общността. А всъщност тук спорът е дали декларацията да бъде от името на 28-те държави членки на ЕС и дали да бъде от 28 + 6, тоест дали да бъде съвместно със страните от Западните Балкани. Решението би трябвало да бъде от името само на 28, за да се отчете фактът че има все още 5 държави в ЕС, които не са признали Косово. Нито една, обаче, от тях не счита, че Косово трябва да бъде изолирана, по-скоро дебатите в момента са дали да бъде текста под формата на 28 + 6 или само на 28. Считам че не бива да се създава напрежение\", предупреждава Захариева.", "date": "2018.04.05", "title": "Екатерина Захариева пред Коритаров: Западът вече не вярва, че Русия ще върне Крим на Украйна"}
{"url": "http://www.faktor.bg/bg/articles/novini/balgariya/proizvodstvo-sreshtu-prokuror-zaradi-izkazvane-za-myusyulmanite", "text": "Комисията за защита от дискриминация образува производство срещу наблюдаващия прокурор по делото срещу 13-те имами Недялка Попова, по сигнал на журналист.  Сигналът е заради интервю на Попова, в което тя бе цитирана да казва, че \"когато мюсюлманите станат 30% от населението у нас, държавата ще е застрашена\".  Главният прокурор Сотир Цацаров определи това изказване за недопустимо и съобщи, че инспекторатът към прокуратурата ще разгледа случая.  Пред БНР Попова уточни, че никога не е коментирала мюсюлманската общност в България, а само и единствено подсъдими имами от Пазарджик, Смолян и Благоевград.", "date": "2018.04.05", "title": "Производство срещу прокурор заради изказване за мюсюлманите"}
{"url": "http://www.faktor.bg/bg/articles/novini/balgariya/kakvo-shte-e-vremeto-prez-praznichnite-dni", "text": "На Разпети Петък ще е по-често облачно с кратки валежи и гръмотевици. Шанс за повече слънце ще има в крайните източни райони от страната. Вятърът ще е от север и с него ще започне постепенно захлаждане. Дневните температури ще бъдат с 5-6 градуса по-ниски от днешните и ще достигат 15 – 20 градуса. В събота и неделя ще имаме и облаци и слънце, ще е почти без валежи, а времето ще се подобрява. В празничната нощ превалявания няма да има, така че може спокойно да отидете на църква. В понеделник вече ще бъде слънчево и по-топло.", "date": "2018.04.05", "title": "Какво ще е времето през празничните дни?"}
{"url": "http://www.faktor.bg/bg/articles/novini/svyat/-novichok-za-skripal-e-proizveden-kadeto-i-moskva-ne-vyarva-na-salzi", "text": "Британските вестници съобщиха днес, че службите на кралицата са идентифицирали тайната руска лаборатория, в която е произведено нервно-паралитичното вещество \"Новичок\", с което са отровени бившият шпионин на ГРУ Сергей Скрипал и дъщеря му Юлия. Тя се намира в район Ясеново,  Москва.   Там са снимани редица известни съветски филми: „Москва не вярва на сълзи“ е най-прочутият от тях, установи faktor.bg. Става въпрос за лаборатория на руската Службата за външно разузнаване, чиято сграда горя миналата година. Пресата във Великобриттания писа, че \"с голяма степен на вероятности секретната лаборатория се намира в Русия.  Точното й  място британските спецслужби установили още на четвъртия ден от разследването на инцидента в Солзбъри. Times, цитирайки анонимни източници, подчерта, че именно в тази лаборатория Русия е провеждала тестовите изпитания на отровното вещество.  The Sun  посочва че британските спецслужби са намерили точното местонахождение на секретната лаборатория, която е производител на отровното вещество. Това е  именно зданието на  руската Службата за външно разузнаване в Ясеново.", "date": "2018.04.05", "title": "\"Новичок\" за Скрипал е произведен, където и „Москва не вярва на сълзи“"}
{"url": "http://www.faktor.bg/bg/articles/novini/balgariya/op-darzhavata-ne-se-e-otkazala-ot-uchastie-v-sdelkata-za-chez", "text": "Държавата не се е отказала от участие в сделката за ЧЕЗ. Коалиционният съвет не е разглеждал този въпрос, това със сигурност ще стане, когато има някакъв въпрос за гледане. Това заяви в \"Денят на живо\"на Канал 3 от името на Обединени патриоти Александър Сиди, депутат от ВМРО. Той  увери, че ОП не са променили позицията си. \"За казуса ЧЕЗ от Обединени патриоти винаги сме казвали, че за нас е добре тези дружества да бъдат държавна собственост. И сега не сме променили тази си позиция\", посочи Александър Сиди. На възражението на водещата Мая Костадинова, че управляващите вече са се отказали, той изтъкна: \"Не сме се отказали - първо, ние нямаме изявление на премиера. Финансовият министър, разбира се, може да е разговарял с премиера, но коалиционният съвет не е разглеждал този въпрос и в крайна сметка не му е времето и мястото сега да се разглежда\". Той припомни, че продавачът ЧЕЗ не е изразил позицията си относно евентуално участие на българската държава в сделката с \"Инерком\" на Гинка Върбакова. \"Нямаме мнението на ЧЕЗ. Търговската сделка между двете дружества продължава да си тече. В момента, в който ЧЕЗ каже, че няма против държавата да се включи, тогава ние можем да направим коалиционен съвет, да изложим доводите си и да обявим, че ние задължително искаме държавата да влезе\", каза Александър Сиди. \"Държавата можеше да поиска от Гинка Върбакова да поиска от продавача ЧЕЗ разрешение държавата да се присъедини в сделката и съответно да се присъедини към закупуването на активите. Дотук това се е случило и ние чакаме становището на ЧЕЗ\", припомни той. \"Със сигурност ще се гледа на коалиционен съвет тогава, когато има някакъв въпрос за гледане. Все още имаме изказвания, които са разнопосочни и които са в пространството по причината, че няма казус, който да бъде решаван. Влизането на държавата в сделката, както го казват от опозицията, не е това, което ние говорим: влизането на държавата в управлението на дружеството е нещо съвсем различно\", продължи Александър Сиди \"Към днешна дата държавата няма място в търговската сделка, дотолкова доколкото това зависи изцяло от продавача (ЧЕЗ). Ние в момента говорим за някаква евентуална възможна позиция на държавата някъде  в бъдещето. И това е целият въпрос. Ние продължаваме в случая с ЧЕЗ да говорим за Нероден Петко. Продължаваме да не вникваме в детайлите, че това е една търговска сделка между две дружества и на този етап към днешна дата държавата продължава да няма място в тая търговска сделка\", заключи Александър Сиди.", "date": "2018.04.05", "title": "ОП: Държавата не се е отказала от участие в сделката за ЧЕЗ"}
{"url": "http://www.faktor.bg/bg/articles/novini/svyat/yuliya-skripal-ne-e-priela-predlozhenieto-na-ruskoto-posolstvo-za-konsulska-pomosht", "text": "Британското външно министерство заяви, че е предало на Юлия Скрипал, която е в момента в болницата след опита за отравяне в Солсбъри, предложението на руското посолство за консулска помощ, но тя не е приела, предава Reuters. 33-годишната Юлия Скрипал и баща ѝ Сергей бяха открити в безсъзнание в южния британски град Солсбъри на 4 март. Великобритания смята, че те са били отровени от Русия. Заявлението на британското външно министерство относно консулската помощ е публикувано скоро след пресконференция на руския посланик в Лондон Александър Яковенко, по време на която той заяви, че Русия иска консулски достъп до Юлия Скрипал. „Предадохме на Юлия Скрипал предложението на руското посолство за консулска помощ. Тя ще може да избере дали да приеме предложението, но засега не е направила така“, съобщава британското външно министерство.", "date": "2018.04.05", "title": "Юлия Скрипал не е приела предложението на руското посолство за консулска помощ"}
{"url": "http://www.faktor.bg/bg/articles/obshtestvo/zakon-i-red/sdvr-i-patna-politsiya-v-palna-mobilizatsiya-za-zalavyaneto-na-izbyagalite-ot-zatvora-ubiytsi", "text": "СДВР и \"Пътна полиция\" са в пълна мобилизация за залавянето на двамата избягали от Централния софийски затвор - Радослав Колев и Владимир Пелов, които имат присъди за убийства.  По думите на директора на СДВР старши комисар Ивайло Иванов служителите на реда извършват разпити и проверки на сигнали денонощно.  От \"Пътна полиция\" уверяват, че засилените мерки за сигурност няма допълнително да забавят натоварения трафик в последния работен ден преди празниците.  На всички изходи на столицата имаме наши полицейски патрулни автомобили, които първо ще регулират движението, тъй като трафикът ще е доста сериозен след 14 часа в днешния ден и същевременно ще проверяват и за съмнителни лица, напускащи столицата.  \"Колегите са наясно, имат информация за избягалите, имат снимков материал и при един кратък преглед на автомобила и могат да забележат дали има съмнителни лица, или не, каза началникът на отдел \"Пътна полиция\" към СДВР комисар Тенчо Тенев, цитиран от БНТ. Казвате - какво се случва ако са напуснали територията на страната? Те са обявени за международно издирване, имат европейска заповед за арест, издирват се от Интерпол. Всички наши съседи тука на континента са членове и те изпълняват тези заповеди, така че уведомени са всички партньорски служби. Така че даже и да предположим, че съществува такава вероятност - да са напуснали, те не са в безопасност\", заяви старши комисар Ивайло Иванов, директор на СДВР.", "date": "2018.04.05", "title": "СДВР и Пътна полиция в пълна мобилизация за залавянето на избягалите от затвора убийци"}
{"url": "http://www.faktor.bg/bg/articles/momiche-padna-ot-terasa-na-sotsialen-dom-v-borovan", "text": "15-годишно момиче падна от тераса на втория етаж на Център за настаняване от семеен тип в село Борован, съобщиха от полицията във Враца. Момичето е откарано за преглед в болницата в Плевен. Образувано е досъдебно производств. Преди около седмица 18-годишен жител на Ново село бе задържан пред същия център, защото бутнал непълнолетна обитателка на социалното заведение.При падането, момичето ударило главата си. Пострадалата е транспортирана и хоспитализирана във видинската болница с травма на главата и комоцио.", "date": "2018.04.05", "title": "Нов инцидент в дома в Борован: Момиче падна от терасата на социалото заведение"}
{"url": "http://www.faktor.bg/bg/articles/mareshki-vlizaneto-na-darzhavata-v-sdelkata-za-chez-beshe-za-iztochvane-na-pari", "text": "Идеята държавата да влезе в сделката за ЧЕЗ беше опит да се източат още 100-тина милиона, заяви по bTV лидерът на „Воля“ Веселин Марешки. „Според нас някой се опитва да избяга по терлици от инвестицията си в България и на гърба на държавата. И чрез инспириране на такива напрежения се опитва да вдигне цената\",  каза Марешки.  \"Няма кой нормален инвеститор да плати повече от 200 – 250 млн. Единственият, който може да ги плати, сме пак ние, данъкоплатците, през държавата“, допълни той. По думите му натискът е бил уж държавата да е спасител, а всъщност да се източат „още 100-тина милиона“.      \"Замесените са „бизнесмени или мениджъри - и от ЧЕЗ и български лобита, които имат възможността да разиграят този сценарий\", смята лидерът на \"Воля\" На въпрос дали „Воля“ подкрепя закона за горивата, внесен от Емил Димитров, Марешки отговори: „Няма как да подкрепим този закон. За нас приоритет е премахването на картела и сме дали дума на българския народ и ще се борим докрай. Този закон е абсолютно вреден за държавата и абсолютно вреден за всички. Той помага само да се монополизира браншът от определени групи\". Запитан дали се очаква повишаване на цените на горивата преди летния сезон, гостът посочи: „Не вярвам, че ще си позволят да направят нещо такова, защото ние вече сме осветлили проблема.  Не мисля, че някой ще си позволи вече да направи нещо толкова брутално – да отидат цените към 2,60 – 2,70 лв.“. Марешки коментира и бягството на двама рецидивисти от Централния софийски затвор, като посочи, че от морална гледна точка правосъдният министър Цецка Цачева трябва да си подаде оставката. Същото трябвало да направи и вътрешният министър, особено след информацията, че от година се знае за готвеното бягство. Марешки определи като цинизъм, че на пенсионерите ще се дадат по 40 лв. за Великден, а държавата ще плати 100 млн. за ремонт на няколко самолета, „които така или иначе за нищо не стават“.", "date": "2018.04.05", "title": "Марешки: Влизането на държавата в сделката за ЧЕЗ беше за източване на пари"}
{"url": "http://www.faktor.bg/bg/articles/temenuzhka-petkova-ot-12-toplofikatsionni-druzhestva-11-sa-chastni-edno-na-stolichna-obshtina", "text": "67 млн. лева са инвестираните средства в 11 от общо 12 топлофикационни дружества в страната за периода от 2013 до 2017 година. Това каза министърът на енергетиката Теменужка Петкова в парламента по време на разискванията по политиката на Министерството на енергетика в областта на топлоподаването. „Отчетени са извършени инвестиции, срещу които дружествата са получили безплатни квоти в размер на 3 млн. лева“, заяви тя. Министърът обясни, че от общо 12-те дружества в страната, 11 са частни, а 1 е собственост на Столична община. „Темата за топлоподаването се поставя много навреме“, коментира Теменужка Петкова. „Всички дружества сами преценяват каква да бъде инвестиционната им програма, за да могат да извършат необходимите инвестиции, които се връщат като качество на услугата“, поясни енергийният министър. „Обективната оценка за техническата изправност на дружествата ще бъде ясна в началото на октомври“, каза още Теменужка Петкова.", "date": "2018.04.05", "title": "Теменужка Петкова: От 12 топлофикационни дружества 11 са частни, едно - на Столична община"}
{"url": "http://www.faktor.bg/bg/articles/imame-dostap-do-onlayn-abonamentite-si-navyakade-v-es", "text": "В случай че доставчици на електронно съдържание ограничат достъпа или обема от филми, сериали, книги, музика, спортни програми и т.н., за които имаме абонамент и сме си платили в собствената страна, ще са налице административно нарушение и нелоялна търговска практика. Този коментар направи председателят на Комисията за защита на потребителите (КЗП) Димитър Маргаритов в сутрешния блок на ТВ „Европа” по повод влезлия в сила от началото на месец април нов европейски регламент за свободно ползване на абонаменти за онлайн услуги при пътуване в Европейския съюз, съобщиха от пресцентъра на КЗП. Маргаритов посочи, че не се допуска и начисляването на допълнителни такси. „От една страна, за нас като Комисия за защита на потребителите, това би представлявало нелоялна търговска практика, тъй като абонатите са лишени от възможността да използват една услуга, за която са подписали договор и са платили. От гледна точка на регулаторния орган би било административно нарушение, тъй като съответният икономически оператор не се съобразява с административната процедура, която го задължава да поддържа набора от услуги, които предлага, обясни Маргаритов. Той допълни, че и санкциите за всяко от нарушенията са отделни. Маргаритов разясни, че ако български доставчик е извършил нарушението, се намесва КЗП. Но е възможно да възникне проблем с международна мрежа в друга държава-членка, свързан най-вече с преноса на данните. „Ако български граждани имат абонаменти в друга държава-членка поради това, че пребивават там по-дълго време, могат да се обърнат към мрежата Европейски потребителски центрове за осъществяване на контакт в другата държава”, даде пример той.   Доставчиците имат абсолютното задължение да поддържат същия набор от услуги за електронно съдържание, какъвто предоставят срещу заплащане в държавата на пребиваване, заяви председателят на КЗП в отговор на въпрос на водещата допустимо ли е модифициране на предплатения в родината пакет.   „Ако в България имам абонамент за някоя от платформите, които предоставят филми в определен обем, аз ще мога да ползвам това съдържание на територията на всяка една държава от ЕС, пътувайки по работа или на почивка без ограничение”, обясни председателят на КЗП.   Той допълни, че доставчиците биха могли обаче да надградят над предоставяния пакет в страната, където услугата се заплаща, с нещо, което е типично за държавата, в която пътува съответният потребител.  Маргаритов изрази мнение, че телекомуникационните оператори са показали сравнително добра култура при отпадането на таксите за роуминг през лятото на миналата година, тъй като са малко случаите на неспазване на правилата. В този ред на мисли той сподели предположение, че би следвало и въвеждането на новите правила за онлайн абонаментите да премине плавно и без сътресения.   В студиото на „Европа сутрин” председателят на КЗП коментира предложението на ЕК за намаляване на таксите за презгранични плащания в евро за целия ЕС. „След като имаме общ пазар, потребителите като европейски граждани, независимо от своята национална принадлежност, би трябвало да могат да плащат за това, което поръчват, без да бъдат натоварвани с допълнителни такси, които се дължаха за това, че има държави в еврозоната и извън нея. Идеята е, че всички плащания ще бъдат третирани като вътрешнообщностни, без значение в каква валута се извършват и дали тя е свързана с еврото или държавата е в Еврозоната”, разясни той.   Председателят на КЗП поощри амбициите на европейските институции за премахването на виртуалните граници и подчерта, че в последните години са направени решаващи крачки в посока европейският потребител да бъде най-добре защитеният в света и същевременно – с най-много възможности.", "date": "2018.04.05", "title": "Имаме достъп до онлайн абонаментите си навсякъде в ЕС"}
{"url": "http://www.faktor.bg/bg/articles/sport/tengarinya-chaka-200-hil-evro-ot-tsska", "text": "\"Когато отидох в ЦСКА, подписах за три години. За целия си престой там обаче, получих само заплата и половина. Изкарах шест месеца в България и после се прибрах в Португалия\", разказва Тенгариня пред изданието Mais Futebol в родината си \"Клубът поиска да си намаля заплатата и след като не се съгласих, скъсаха договора ми. Това беше абсолютно незаконно, затова си потърсих правата\", твърди Тенгариня. Самото издание пък пише:  \"Този клуб дължи 200 хиляди евро на Тенгариня, но не само на него. Заради тези дългове, а и много други, отборът започна да ползва лиценза на друг клуб, за да играе в елита. Но въпреки това FIFPro е категоричен, че той не трябва да участва в евротурнирите, ако не покрие задълженията към бившите си футболисти\".", "date": "2018.04.05", "title": "Тенгариня чака 200 хил. евро от ЦСКА"}
{"url": "http://www.faktor.bg/bg/articles/dilian-uayt-ne-iska-kobrata-iska-bitka-s-diontey-uayldar", "text": "Елиминационният мач между Кубрат Пулев и Дилиън Уайт, който трябва да определи официалния претендент за световната титла на Международната боксова федерация (IBF) може и да не се състои, разкриха от лагера на британеца, съобщава Би Ти Ви. Промотърът Еди Хърн, който движи делата на Уайт, обясни, че желанието на клиента му е да срещне носителя на пояса на Световния боксов съвет (WBC) - Дионтей Уайлдър. \"Ако трябва да съм честен, ние сложихме всичките си яйца в кошницата на Уайлдър. Дилиън е претендент №1 за пояса на WBC и доколкото знам, иска да се бие за тази титла. Възможно е от Световния боксов съвет също да насрочат елиминационен мач, така че нищо не се знае. Мач с Пулев е добра възможност, но не знам дали ще се състои\", каза Хърн. Появиха се информации в световните медии, че Хърн не иска двама негови боксьори да се бият един срещу друг. В случай, че Уайт победи Пулев, той ще се бие с Антъни Джошуа, а Хърн отговаря за интересите и на двамата британци. В сряда промоутърът на Пулев - Нисе Зауерланд, разкри пред \"Скай Спортс\", че клиентът му е приел условията на IBF и е съгласен да се качи на ринга срещу Дилиън Уайт.", "date": "2018.04.05", "title": "Дилиън Уайт не иска Кобрата, иска битка с Дионтей Уайлдър"}
{"url": "http://www.faktor.bg/bg/articles/novini/balgariya/tomislav-donchev-skastri-darzhavnite-chinovnitsi-che-iskat-hartieno-svidetelstvo-za-sadimost", "text": "Вицепремиерът Томислав Дончев скастри държавните чиновници, че продължават да искат от неосъдените граждани хартиено свидетелство за съдимост, след като с тази цел в края на миналата година бяха променени над 60 закона. Промените влязоха в сила в началото на 2018 г. Според тях за неосъдените граждани администрациите са задължени и оправомощени да правят справка за данните за съдимостта на гражданите чрез проверка в регистрите и електронен обмен на информация. Така при издаване на свидетелство за съдимост по служебен път отпада изискването гражданите да предоставят акт за раждане и вече не се събира държавна такса. Въпреки новите законови правила, се получили много сигнали, че администрациите в страната продължават да изискват свидетелство за съдимост на хартия срещу предоставяне на административна услуга. Затова Дончев поиска да бъде направен специален електронен адрес - udostoverenia@government.bg, на който да постъпват жалбите от гражданите за неправомерно поискани от тях удостоверения и свидетелства, съобщиха от правителствения пресцентър. Сигналите ще се проверяват от Главния инспекторат на Министерския съвет.", "date": "2018.04.05", "title": "Томислав Дончев скастри държавните чиновници, че искат хартиено свидетелство за съдимост"}
{"url": "http://www.faktor.bg/bg/articles/moskovski-zastavame-zad-prevozvachite-v-iskaneto-im-za-spravedlivo-evropeysko-zakonodatelstvo", "text": "Министерството на транспорта, информационните технологии и съобщението застава твърдо в подкрепа на българските фирми, извършващи международни превози, в исканията им за справедливо европейско законодателство. В Брюксел колегите от Постоянното представителство на България към ЕС в сектор „Транспорт\" също защитават нашата позиция. Това заяви министър Ивайло Московски по време на среща с представители на браншови организации, свързани с международния превоз, съобщава cross.bg. В разговора с превозвачите бяха обсъдени европейските законодателни предложения, част от пакета „Мобилност\". Основно бяха дискутирани четири теми, с които българските превозвачи изразяват остро недоволство - почивките, каботажа, командировките, връщането на шофьори у дома. Изразена бе обща позиция, че обсъжданите промени нарушават основните принципи на Европейския съюз за свободно движение на хора, стоки и капитали, правата на шофьорите, както и Хартата за правата на човека. „Пакетът за мобилност трябва да се основава на справедливи и балансирани решения, които да гарантират адекватната защита на водачите и бизнеса, но отчитайки основните принципи на ЕС за свобода на предоставянето на услуги и правилното функциониране на Европейския вътрешен пазар\", отбеляза министърът на транспорта, информационните технологии и съобщенията. Представителите на българските международни превозвачи информираха министър Московски, че се готвят за реални протестни действия, тъй като недоволството сред бранша е огромно. Обмислят мирен протест пред Националния дворец на културата по време на срещата на върха за Западните Балкани през май. Подчертано бе, че са готови и на крайни мерки, включително и чрез затваряне на границата с камиони. Ивайло Московски заяви, че ще внесе доклад в Министерския съвет, чрез който да информира министър-председателя Бойко Борисов за нарастващото напрежение в сектора по отношение на пакета „Мобилност\".", "date": "2018.04.05", "title": "Московски: Заставаме зад превозвачите в искането им за справедливо европейско законодателство"}
{"url": "http://www.faktor.bg/bg/articles/bezplatnoto-sanirane-svarshi", "text": "Повече безплатно саниране на жилищни сгради няма да има. Следващата порция обновени частни домове ще бъда с финансово участие на живеещите в блока. Какво ще бъде то все още не е ясно. Това се разбира от съобщение на Министерството на регионалното развитие и благоустройството (МРРБ). Регионалното министерство е тествало нагласите на гражданите колко са готови да платят за саниране. Проучване на \"Екзакта рисърч груп\" сред 1500 българи в 98 града показало, че 40 на сто от тях биха приели да участват с определен процент в санирането. На въпрос \"Какъв процент от мерките за енергийна ефективност на жилището си бихте могли да платите сами, ако държавата не ги поема\", близо една пета отговарят, че могат да финансират до 25% от разходите. Всеки десети може да задели между 26 и 50%, а други 1.5 на сто - между 51 и 99%. Готови да поемат инвестицията изцяло са 8.9 на сто от анкетираните. В цифрово изражение – 13.5% от хората заявяват, че могат да заделят до 500 лв. за саниране на жилището си. Други 7.5% посочват между 501 и 1000 лв., а 8.3% - между 1001 и 2000 лв. Голяма е групата на тези, които не могат да посочат конкретна сума, и смятат, че разходите за саниране не са по джоба им. Такива са 56.3% от участниците в проучването.", "date": "2018.04.05", "title": "Безплатното саниране свърши, следващата порция - с пари на собствениците"}
{"url": "http://www.faktor.bg/bg/articles/novini/svyat/frenski-ekspert-prisaedinyavane-na-balgariya-kam-evrozonata-bi-zastrashilo-tselostta-na-e", "text": "\"Преди да анализираме настоящата ситуация, трябва да се спрем на положението в България в края на комунистическия режим. Тогава София е по-известна с шпионите си и авторитарното управление на своите мюсюлмани, отколкото с представянето си в областта на правата на човека. Последвалият процес на трансформация - така нареченият преход - се разви по-сложно отколкото в други водещи държави от Вишеградската група, в т.ч. Полша, Унгария, Чешката република и Словакия. Въпросите за корупцията и организираната престъпност остават много актуални в тази страна. Тя е последна по показателя \"Усещане за корупция\" в световната класация на \"Трансперънси интернешънъл\" сред държавите от Европейския съюз и на 71-во място от 180 държави в света, след Беларус, Сенегал и Ямайка.\" Това заяви Флоран Пармантие, доктор на политическите науки, преподавател в Парижкия институт за политически изследвания и научен сътрудник към Центъра за геополитика на Висшата търговска школа на Франция (HEC) в интервю за френския информационен сайт Atlantico.fr, цитиран от news.bg. Там  той излага идеята, че евентуалното присъединяване на България към Еврозоната би застрашило целостта на Европейския съюз в контекста на собственото му отношение към върховенството на закона и обективните критерии за членство. \"Изправени пред надеждата от 1989 г., европейските институции трябваше да намерят начин да изискат бързи и дълбоки промени. Европейският съюз предприе политика на разширяване, а именно разширяване на модела си към новите държави чрез разпространение на достиженията на правото на ЕС. Идеята за бързо обединение, но с няколко нива на развитие и следователно различни права и задължения, би могла да бъде приета, например чрез предложението на Франсоа Митеран за европейска конфедерация. Следователно с разширяването се пораждат \"критериите от Копенхаген\" през юни 1993 г., т.е. определянето на политическите цели (върховенство на закона, демокрация, права на човека), икономическите цели (способност за реагиране на конкурентния натиск на европейските пазари), както и общите цели на ЕС (застъпва се за целите на икономическия, политическия и паричен съюз)\", смята той", "date": "2018.04.05", "title": "Eксперт: Присъединяване на България към Еврозоната би застрашило целостта на ЕС"}
{"url": "http://www.faktor.bg/bg/articles/ikonomika/turizam/450-000-turisti-u-nas-za-velikden", "text": "\"Над 450 000 туристи очаква да посетят различни региони в България по време на Великденските празници\", каза министърът на туризма Николина Ангелкова.  Тя подчерта, че на базата на това, което вече е постигнато, съвместно с Министерството на земеделието, храните и горите се обсъжда създаването на винено-кулинарни маршрути по проекта \"Сподели България\".  Според Ангелкова след Великденските празници ще бъдат финализирани промените в Закона за туризма, заедно с някои наредби към него. \"Предстои промяна в наредбата за категоризация и прекатегоризация на местата за настаняване и хранене. Като цяло посоката е облекчаване на режима и увеличаване на изискванията към по-високата категория заведения\", каза министърът на туризма.  На въпрос очакват ли се сезонни работници от чужбина през летния туристически сезон на Черноморието, тя отговори, че миналата година е имало над 4000 сезонни работници през лятото от Молдова, Беларус, Тайланд, включително и от Филипините, а за тази прогнозата била те да нараснат до 6000.", "date": "2018.04.05", "title": "450 000 туристи у нас за Великден"}
{"url": "http://www.faktor.bg/bg/articles/momiche-padna-ot-terasa-v-sotsialen-dom", "text": "15-годишно момиче е паднало от втория етаж на центъра за настаняване от семеен тип във врачанското с. Борован. Това съобщи в. \"24 часа\",  позовавайки се на Областната дирекция на полицията във Враца. Сигналът за инцидента бил подаден около 13 ч. в сряда в РУ-Бяла Слатина. Детето е откарано в университетската болница в Плевен, но все още няма информация за състоянието му. Дали момичето е паднало по невнимание, дали нарочно е скочило, или някой го е бутнал, ще се изяснява от образуваното вече досъдебно производство. Домът в Борован се сдоби с печална слава още в началото на 2018 година, когато обществено достояние станаха клипове с насилие над деца. Според запознат преди време пострадалото момиче било изведено от центъра от баща си. Той обаче я насилвал сексуално и започнал да я предлага и на други срещу заплащане. Наблюдаващите случая социални работници разбрали, че детето отново е в риск, и миналата седмица го върнали в дома в Борован.", "date": "2018.04.05", "title": "Насилвано от баща си момиче падна от тераса в социален дом"}
{"url": "http://www.faktor.bg/bg/articles/novini/balgariya/novo-ognishte-na-ptichi-grip-vav-ferma-za-patitsi-v-yambolsko", "text": "На 4 април е потвърдено ново огнище на високопатогенна инфлуенца A по птиците тип H5N8 в животновъден обект за отглеждане на патици, намиращ се село Зимница, община Стралджа, област Ямбол, съобщиха от пресцентъра на министерството на земеделието, храните и горите. Незабавно са предприети всички мерки за ликвидиране на огнището съгласно Наредба номер ДВ-103 от 21 август 2006 г. и Плана за спешни мерки при констатиране на огнище на Инфлуенца А при птици. Очаква се действията по унищожаването на всички птици в засегнатия животновъден обект да приключат на 5 април. Обособена е 3-километрова предпазна зона и 10-километрова наблюдавана зона около животновъдния обект, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици.", "date": "2018.04.05", "title": "Ново огнище на птичи грип във ферма за патици в Ямболско"}
{"url": "http://www.faktor.bg/bg/articles/novini/svyat/treti-den-stachka-v-zhelezopatniya-transport-vav-frantsiya", "text": "Протестиращите вярват, че исканията им ще бъдат удовлетворени и са мотивирани да продължат борбата си срещу реформите на правителството на Еманюел Макрон. Стачкуващите са против плановете за прекратяване на специалните привилегии на служителите на Френските железници. Сред тях са гарантирането на работа и по-ранно пенсиониране. Всеобщо мнение е, че планираните реформи са път към приватизация на предприятието. Действията на Макрон се сравняват с тези на Маргарет Тачър през 80-те и мащабната едногодишна стачка на британските миньори срещу тогавашните реформи.  Стачкуващите смятат, че планираните реформи ще доведат на по-нискокачествени, но по- скъпи услуги, а Макрон се опитва да изгради образ на безстрашен модернизатор на френската икономика.", "date": "2018.04.05", "title": "Трети ден стачка в железопътния транспорт във Франция"}
{"url": "http://www.faktor.bg/bg/articles/novini/svyat/kremal-otstranyavaneto-na-akauntite-vav-feysbuk-na-ruski-medii-e-vrazhdeben-akt", "text": "Кремъл заяви днес, че отстраняването на акаунтите във Фейсбук на редица руски медии е враждебен акт, който намирисва на цензура, предаде Ройтерс.  По-рано Фейсбук обяви, че е изтрил стотици руски акаунти и страници, свързани с т.нар. \"фабрика за тролове\", обвинени от американски прокурори за разпространение на фалшиви политически и активистки постове, имащи за цел да повлияят върху изборите в САЩ през 2016 г.  Запитан за този ход на ръководството на Фейсбук, говорителят на Кремъл Дмитрий Песков се съгласи с представителя на една засегната от мярката руска медия, който при задаването на въпроса си нарече това \"враждебна стъпка, намирисваща на цензура\".  \"Ние, разбира се, следим тези действия на Фейсбук и съжаляваме за тях\", каза Песков.  Той коментира и съобщението на Ройтерс вчера, че Вашингтон смята да обяви санкции срещу руски олигарси тази седмица. \"Ще изчакаме да видим дали нещо такова ще се случи, или някакво официално съобщение\" преди да вземем отношение, посочи говорителят на Кремъл.  Според съобщението на Ройтерс, която цитира \"запознати с въпроса източници\", въпросните руски олигарси ще бъдат санкционирани въз основа на закон, насочен срещу Москва заради намесата й в американските избори през 2016 г.", "date": "2018.04.05", "title": "Кремъл:  Отстраняването на акаунтите във Фейсбук на руски медии е враждебен акт"}
{"url": "http://www.faktor.bg/bg/articles/andrey-raychev-da-zakriem-zatvorite-i-napravim-lageri", "text": "Един затворник излиза по-скъпо на държавата от един професор. Затова може системата спокойно да се реформира и да бъдат направени лагери. Такава теза изказа социологът Андрей Райчев в ефира на \"България он Еър\". Повод за коментара му бе бягството на двама рецидивисти от Централния софийски затвор във вторник. А основният му извод бе, че Белене трябва да се възстанови. \"Ако аз, да не дава Господ, попадна на такова място, 1000 пъти ще предпочета да живея на открито, отколкото в тия килии. Но никой не обсъжда тоя въпрос. Сега например ще дадат някакви пари и ще сложат някакви камери. А то какво се получава – получава се, че бедни хора охраняват богати хора. Ще стане същото, както беше при социализма: богати хора (келнери и бармани) обслужват бедни хора – лошо. Това трябва да се обърне″, каза Райчев, според когото сегашното състояние на затворите е предпоставка за корупция. ″Трябва да живеят (затворниците – бел.ред) по-строго и дисциплинирано. При по-неосигурени битови условия трябва да живеят, каквото и да ми говорят някои либерални защитници на техните права. Самото му вкарване в килия с 10 души, от които пет са професионални престъпници, пет са сексуално извратени – е наказание, при което е 100 пъти по-добре да седиш в отворено пространство″, аргументира тезата си социологът. \"Но ако сега кажа – хайде да възстановим Белене като система – да ни е по-евтино на нас, ще има ″ти си фашист, ти си комунист″ и край свърши″, разви тезата си Райчев, като направи уговорката, че няма предвид възстановяването на лагера за ″политически цели″.", "date": "2018.04.05", "title": "Социологът Райчев с авангардна идея: Да закрием затворите и възстановим \"Белене\""}
{"url": "http://www.faktor.bg/bg/articles/novini/balgariya/nakraya-ni-izkaraha-i-neudachnitsi-koito-ne-sa-imali-shansa-da-stanat-uspeshni-agenti-na-rezhima", "text": "Изумен съм как може хора с интелектуална и морална претенция да имат толкова елементарни представи за моралните измерения на сътрудничеството на комунистическия режим! Доносникът, който е писал доноси за своите близки е най-ниското ниво на хранителната верига на престъпния комунистически режим. Върхът на веригата и на моралната отговорност е на хората, които са заемали висши ръководни постове в БКП, следващото ниво са щатните сътрудници на ДС и най-накрая са нещатните сътрудници, които разбира се не е коректно да бъдат слагани под един знаменател. Да, огромната част, от нещатните сътрудници на ДС, особено тези които са вербувани през последните години са откровенни кариеристи и много от тях дори се натискаха, но има и хора, за които това е огромна лична трагедия - били са принудени да подпишат чрез нечовешки натиск и въпреки това някои от тях са успели реално   Днес, когато 28 години след старта на перестройката, видяхме как почти без изключение \"лидерите\" на антикомунистическата общност се подложиха на наследниците на режима, мирно - без бой, само срещу пост или друга материална придобивка, е много трудно да съдим така строго, както го правехме в началото на 90-те години.  Един от безспорните успехи на преустроената висша БКП номенклатура е, че успя да обърне пирамидата на отговорността за престъпленията на режима. Властващите и до днес комунистически династии хвърлиха вината на своите слуги от ДС, а офицерите от ДС на тези които са вербували като свои сътрудници.  Сред сътрудниците обаче има едно ниво по веригата на отговорностите и това ниво е над нивото на редовите офицери от ДС. Става въпрос за   Те бяха изключително опасно биологично оръжие на съветския лагер, използвано и до днес, за водене на хибридна война срещу Запада. Тези хора се внедряваха и популяризираха от комунистическите служби на Запад, за да реализират идеологическа диверсия - реклама и защита на комунистическите режими и подриване на западните общества, най-често чрез сътрудничество с левичарските движения за борба срещу империализма и капитализма. В този смисъл, Юлия Кръстева прави не само успешена научна кариера, а и успешна кариера на елитен агент за влияние. Някои казват, че ние отричаме нейните успехи, напротив тя е двойно успешна. И разберете скъпи приятели, работата на агентите за влияние не е да се занимават с дребни доноси, те имаха по-висша мисия в служба на Партията. От ЦК на БКП също не се занимаваха с дребни доноси или с физически убийства на хора, не че между тях нямаше и лица с такива биографии - за тази мръсна работа те си имаха служби.  Това което най-много ме възмути и предизвика да напиша тези редове са високомерните и цинични коментари по казуса „Кръстева”. Тези коментари дават обяснението на въпроса, защо сред сътрудниците на службите като нея няма покаяние - те имат самомнението, че   Именно затова те са се натискали да станат такива. Тези хора определят всички други, които не са постъпвали като тях за неудачници, а тези които ги критикуват, те заклеймяват като завистливи неудачници! Тези които приемат тази теза, приемат, че целият ни национален елит, който беше системно унищожаван по нареждане на Кремъл, от терористичният режим, на който те служеха, се е състоял всъщност от неудачници, които не са имали съобразителността да станат успешни сътрудници на режима.", "date": "2018.04.05", "title": "Накрая ни изкараха и неудачници, които не са имали шанса да станат успешни агенти на режима"}
{"url": "http://www.faktor.bg/bg/articles/novini/svyat/strelba-v-turski-universitet-chetirima-sa-ubiti", "text": "Университетски служител е убил с огнестрелно оръжие четирима свои колеги в университет в западния турски град Ескишехир, предава AFP, цитирана от \"Фокус\".. Нападателят е задържан. Четиримата загинали са заместник-декан, факултетен секретар и двама лектори в университета Османгази. Това е потвърдено от ректора на университета Хасан Гонен. Според местни медии нападението е предизвикало паника в университета. Все още не са ясни мотивите на нападателя, който е бил служител в педагогическия факултет на учебното заведение. Полицията в момента го разпитва.", "date": "2018.04.05", "title": "Стрелба в турски университет, четирима са убити"}
{"url": "http://www.faktor.bg/bg/articles/oon-smamri-orban-sprete-ezika-na-omrazata", "text": "ООН призова днес Унгария да вземе мерки срещу \"езика на омразата\", използван от политици по адрес на малцинства и да отмени закон, позволяващ експулсиране на нелегални мигранти, без да им се даде шанс да кандидатстват за убежище, предаде Ройтерс, цитирана от БТА.  Комитетът по човешките права на ООН призова унгарските власти да отхвърлят законопроекта, който ще даде право на вътрешния министър да забрани неправителствени организации, които подкрепят миграцията и представляват \"риск за националната сигурност\".  Световната организация отправи тези призиви броени дни преди парламентарните избори в Унгария в неделя, на които премиерът Виктор Орбан ще се бори за трети пореден мандат.", "date": "2018.04.05", "title": "ООН смъмри Орбан: Спрете \"езика на омразата\""}
{"url": "http://www.faktor.bg/bg/articles/sotsialniyat-rabotnik-ot-tsentralniya-byagashtite-zatvornitsi-kreshtyaha-che-imat-granata", "text": "Двамата престъпници, избягали от софийския затвор, продължават да са в неизвестност. От сряда Владимир Пелов и Радослав Колев са обявени за международно издирване. Под засилена охрана са границите, входовете и изходите на магистралите. Разпитани са десетки. Задържан е и синът на единия от бегълците. Бягството предизвика и политическа буря. Заради случая депутатите извикаха в парламента министрите на правосъдието и вътрешните работи. Стана ясно, че още преди година в МВР са имали данни, че затворниците са подготвяли бягство. След инцидента, по искане на премиера, оставки подадоха шефът на дирекцията, отговаряща за затворите, както и началникът на централния затвор в София. „След стрелбата в упор и след крещенето имам граната. Прикрих се зад дърво, за да запазя живота си. Не знаех дали беглецът може да има и граната и да я хвърли по мен и да ме порази”, разказва само по NOVA социалният работник Красимир Кръстев. Той е вторият човек, освен чистачката в Софийския затвор, опитал се да окаже съпротива и да спре бягството на Владимир Пелов и Радослав Колев. Кръстев се изправил на пътя на рецидивистите пред входа на затвора. Гонил ги и по улицата, за да ги спре. „Стрелбата беше срещу мен, но това едва ли има значение. Всичко приключи. Жив и здрав съм. Продължавам да служа”, разказва социалният работник преди Нова тв. Въпреки проявената смелост в труден момент той казва, че изпитвал страх. „Няма човек, който да не го е страх, но така или иначе съм изпълнил това, което трябва да изпълня и съм постъпил така, както трябва”, добави той. Мъжът служи в затворите от 17 години. Но споделя, че подобно бягство се случва веднъж. Този път станало пред очите му. „Не искам да бъда герой. Просто така се получи. В края на краищата риск има във всяка една работа. Не съжалявам за това. И пак да стане, пак ще постъпя по същия начин”, казва Красимир Кръстев. Колата на бегълците била с крадени номера. След сигнала за готвеното бягство на Владимир Пелов от миналата година, били взети адекватни мерки, коментира министърът на вътрешните работи. Защо режимът на Пелов е променен знаели от правосъдното министерство. „Има скенери. Има всичко, как е внесено, чувам и от професионалистите реплики, че това не може да стане без участието на надзиратели”, обясни вътрешният министър Валентин Радев. След бягството килиите на затворниците са проверени, разказа лишен от свобода, а затворниците били разпитани. Но в затвора се вкарвало всичко без проблем от години, коментират журналисти и бивши служители на МВР. Бегълците вероятно ще извършат ново престъпление, докато се укриват, казват от МВР. „Имаме 30 сериозни сигнала”, пояснява вътрешният министър.", "date": "2018.04.05", "title": "Социалният работник от Централния: Бягащите затворници крещяха, че имат граната"}
{"url": "http://www.faktor.bg/bg/articles/novini/svyat/bivshiyat-brazilski-prezident-vliza-za-12-godini-v-zatvora", "text": "Върховният съд в Бразилия отхвърли с 6 на 5 гласа молбата на бившия президент (2003 – 2010 г.) Луиз Инасио Лула да Силва да не влиза в затвора, докато обжалва присъда за корупция, съобщи Ройтерс. Доскоро в Бразилия на осъдените беше разрешено да останат на свобода, докато не приключат всички дела и обжалвания. През 2016 г. обаче беше прието да се влиза в затвора след първото изгубено обжалване. Лула изгуби първото си обжалване през януари. Сега той ще трябва да влезе в затвора, за да излежи присъдата си от 12 години и един месец, която получи през юли 2017 г. за корупция и пране на пари. Делото бе свързано със строително-ремонтни дейности в негов луксозен мезонет на брега на океана, извършени от строителна компания в замяна на неговата помощ да получи обществени поръчки от държавния петролен гигант „Петробраз“, припомня ДПА. Бившият президент отрича категорично да е замесен в корупция и твърди, че срещу него има заговор да му се попречи да спечели трети мандат, осем години след като напусна властта с рекорден рейтинг. Днешното съдебно решение е сериозен удар за политическото оцеляване на първия президент на Бразилия от работническата класа, отбелязва ДПА. Неговата кариера от завода до най-високия държавен пост затъна в корупционни скандали, разтърсили политическата върхушка и особено неговата Партия на трудещите се, която бе на власт от 2003 до средата на 2016 г. Бразилското общество е дълбоко разделено, след като приемничката на Лула, президентката Дилма Русеф, бе отстранена от власт с импийчмънт на фона на корупционен скандал и икономическа криза.", "date": "2018.04.05", "title": "Бившият бразилски президент влиза за 12 години в затвора"}
{"url": "http://www.faktor.bg/bg/articles/ekstradira-ot-balgariya-marokanets-obvinen-v-terorizam", "text": "Окръжният съд в Хасково постанови на свое заседание незабавна екстрадиция на обвинения в тероризъм марокански поданик Науфал Рашид Захри /35 г./. Присъдата не подлежи на обжалване. Захри е обявен за международно издирване от Интерпол - Рабат във връзка с извършване на терористична дейност и членство в терористичната организация ИДИЛ. Членът на \"Ислямска държава\" бе задържан при нелегалното му влизане през \"зелена граница\" от Турция у нас в Свиленградско с група от 27 сирийци на 13 януари т. г.. Първо той също се е легитимирал като сириец, но впоследствие е бил разпознат като издирвано лице по време на престоя му в МВР - центъра за бежанци в Любимец.  На 12 февруари съдът го остави в ареста за срок от 90 дни, а след това мярката \"задържане под стража\" бе удължена.  Според сведената до нашето правосъдие информация Захри е имал \"лоялно членство в терористична организация ИДИЛ, като е работил към принадлежащата към ИДИЛ служба \"Механизация към Главна дирекция - Военни лагери\" в град Ал - Маядин, област Дер - Алзор, Сирия. В изпълнение на тази дейност той се е придвижвал в Сирия като е носел колан с експлозиви, ръчни гранати, огнестрелно оръжие и боеприпаси\", гласят данните от Интерпол. \"Работех за ДАЕШ, но като домакин и писар. Упражнявах тази дейност, за да издържам семейството си, с което бях в Сирия\", каза в съдебната зала Науфал. Той не скри притесненията си, че вероятно щял да бъде измъчван от властите в родината си.", "date": "2018.04.05", "title": "Екстрадират от България мароканец, обвинен в тероризъм"}
{"url": "http://www.faktor.bg/bg/articles/boyadisaha-2500-yaytsa-v-bachkovskiya-manastir", "text": "На Велики четвъртък в Бачковския манастир боядисаха 2500 яйца. Те ще бъдат раздадени на всички миряни, които ще посрещнат Великден в обителта. От рано сутринта в новата трапезария на манастира започна подготовката. За първи път тази година яйцата се варят на печки с газ, а не на дърва и въглища, каквато беше традицията. След като свариха хилядите яйца, готвачките ги боядисаха едно по едно. Първите потопиха в червена боя, тъй като червеният цвят символизира Христовата мъченическа кръв. Тази сутрин в манастира беше отслужена 5-часова Василиева литургия, а довечера започва четенето на 12-те евангелия за страданията на Христос.", "date": "2018.04.05", "title": "Боядисаха 2500 яйца в Бачковския манастир"}
{"url": "http://www.faktor.bg/bg/articles/sled-skandal-patriarh-neofit-za-8-mi-pat-osveti-miroto", "text": "Днес , на Велики четвъртък – един от най-важните дни от Страстната седмица, патриарх Неофит оглави Светата Василиева литургия и извърши чина на Мироосвещението в храма „Свети Александър Невски“. Негово светейшество освети мирото, което беше приготвено за осми път в историята на българската православна църква. Мироваренето започна на Велики понеделник. Тогава, след водосвета, светената вода бе прелята в съда, в който ще се вари мирото, а след нея бяха добавени и задължителните вино и зехтин. Бяха добавени общо 27 съставки, сред които благоуханни и етерични масла. Днес по време на богослужението бяха четени откъси от Стария завет, както и евангелските текстове за Тайната вечеря на Спасителя и неговите ученици. В присъствието на архиереите от Светия Синод, патриарх Неофит благослови и освети мирото. „Това е знак, че Светата ни църква е автокефална и само автокефалните църкви имат правото да варят свое миро. И се радваме за това и празнуваме тържествено днес. На всички ви добър ден!“, каза патриархът. Преди няколко седмици в БПЦ избухна скандал, както писа Faktor.bg, след като стана ясно, че Варненско-Преславският митрополит Йоан си е присвоил правото да приготви новото миро, което канонично принадлежи единствено на патриарх на църквата. След бурни дебати на последното заседание на Светия синод миналата седмица, архиереите охладиха амбициите на Варненския митрополит и както повелява канона предоставиха това да извърши патриарх Неофит.  В църковните среди упорито се коментира дали от новото миро патриархът ще даде на Македонската православна църква, която иска Българската да й стане майка. До сега съседите взимаха миро от Румънската църква, но вече има възможност българи и македонци да бъдат помазвани с едно миро.", "date": "2018.04.05", "title": "След скандал патриарх Неофит за 8-ми път освети мирото"}
{"url": "http://www.faktor.bg/bg/articles/sindikatat-na-nadziratelite-s-otvoreno-pismo-za-krizisnata-situatsiya-v-zatvorite", "text": "Управителният съвет на „Синдикат на служителите в затворите в България\" /ССЗБ/ изразява тревога и възмущение от негативните тенденции в „развитието\" на пенитенциарната система по отношение на случващото се в местата за лишаване /МЛС/, в частност Софийски затвор, във връзка с извършеното бягство на двама лишени от свобода, което е пряко посегателство срещу националната сигурност и обществен ред в Република България. Случващото се в българските затвори е пряка последица от водената политика по отношение на целия сектор „Сигурност\", в частност МЛС, което е отражение на състоянието на държавата като цяло в лицето на политическия елит по време на целия преход. Девет годишния опит на Синдикалната организация ССЗБ показва, че Министерски съвет в Република България по време на целия т.нар. Преход не изпълнява конституционните си задължения, визирани в чл. 105, ал.2 от Конституцията на Република България. В този ред на мисли най-отговорно заявяваме и обръщаме внимание, че повече от двадесет години българската държава произвежда все повече несигурност, а проблемите остават нерешени и все по-големи. Една „нормална\" държава с установен конституционен ред с механизми, регулации и контрол, следва да произвежда „сигурност\", желана и необходима потребност за гражданите и обществото като цяло. Синдикатът, многократно е изразявал своите мнения в медийното пространство пред българската общественост, депозирал становища, искания, позиции, протестни декларации, подписки в своя защита в българските институции, съответно е провеждал протести, като е изразявал тревога, загриженост, възмущение относно случващото в системата на затворите, както и за спешната необходимост от инициирането на реформи, с които МЛС, следва да се развиват в съответствие с европейските стандарти, гарантиращи нормални условия на труд - среда със сигурност, адекватно материално-техническо и щатно обезпечаване, достойни и справедливи възнаграждения. С тревожност отбелязваме факта, че в системата на затворите и арестите все още не е започнала истинска „реформа\", базирана на стратегия, съгласувана концепция с ясно изразена визия за развитие и справяне с проблемите натрупани от десетилетия. Системата страда от хроничен недостиг на охранителен състав. Липсата на инвестиции в младите хора с висок интелект, морален интегритет, хора смели с чисто мислене, некомформисти, с изградено правосъзнание, с чувствителност и нетърпимост към корупционно поведение и практики, напасване към конюктурния модел за усвояване на средства по Закона за обществените поръчки в хранителната среда „Места за лишаване от свобода\". Системата е в състояние на ентропия, вместо еволюция, блокирана от хора, някой от тях заемащи ключови ръководни позиции, занимаващи се с избор и подбор на кадри по свой образ и подобие, със съмнителни сделки, което обуславя модела на управление, функционирането, моментното състояние, съответно с качеството и визията на системата. Днешното управление е чутовно, контрапродуктивно, заслепено, себично, фокусирано, мотивирано единствено и само по усвояването на средства от европейските фондове, като всички други потребности и грижи за служителите не са на дневен ред. В Република България единадесет години след присъединяването на страната като пълноправен член на ЕС, все още е абсурдно да се очаква честно и обективно информиране на служителите и техните представители за намеренията на властите по ключови за тях въпроси. Проблемите се задълбочиха след Постановление на Министерски съвет от 2015г., когато в системата се извърши безумното 10% съкращение, предвидено за администрацията, а на практика се реализира с намаляване броя на недостатъчния към онзи и в настоящия момент надзорно-охранителен състав. Към момента голяма част от проблемите са на тази основа, генериращи допълнителни проблеми, свързани с нарушаването на субективни права на служителите.В същия дух са констатациите и препоръките, съдържащи се в докладите на Националния превантивен механизъм за проверка в местата за лишаване от свобода към Омбудсман на Република и на Комитета против изтезанията към Съвета на Европа. Случващото се пред очите ни, зачитайки изразените мнения на държавните служители и тиражираното в медийното пространство ни дава основание да мислим, че водената към настоящия момент държавна политика в местата за лишаване от свобода от българските власти, е насочена основно с мотив за реализация на инфраструктурни проекти и усвояването на пари от ЕС, но не и да се търсят трайни и срочни решения на множеството проблеми в тази сфера. Управителния съвет на ССЗБ е на мнение, че наказателно-изпълнител ната политика в Република България е погрешна, тотално сбъркана, порочна, не съответства на стандартите на ЕС по отношение на изпълнение на наказанието лишаване от свобода, съответно изтърпяването. Поради тази и други вътрешно-институционални причини не е възможно да бъде постигната законовата цел - поправка (корекция в мисленето и поведението) и превъзпитание на осъдените към спазване законите и добрите нрави и превантивното въздействие срещу извършването на други престъпления. Погрешно водената политика, в съвкупност с наличието на хронични проблеми в системата, за които нееднократно апелираме към администрацията на българските затвори, не е в състояние да въздейства предупредително, възпитателно, ресоциализиращо по отношение на лицата, изтърпяващи наказание лишаване от свобода. По отношение на надзорно-охранителния състав, в частност Затвора гр. София, във връзка с реализираното бягство, ССЗБ е в ход на действия на защита на служителите, станали обект на посегателство, чрез нападение от лишените от свобода. Синдиката е заинтересован и очаква да получи резултатите след приключване на инициираната вътрешно-ведомствена проверка на ГД „ИН\". В същото време отбелязваме, че препоръките на Главния прокурор за периода от 2015г. до декември месец 2017г. и към настоящия момент, свързани с констатацията за критичното съотношение на броя на надзиратели, спрямо лишените от свобода не са изпълнени. „Осигуряване на надеждна физическа охрана в поверените места за лишаване от свобода: чрез попълване на незаетите щатове и чрез увеличаване на щатовете на надзорно-охранителния състав, с цел постигане на оптимално съотношение между броя на лишените от свобода и броя на охраняващите ги служители. Сегашния числен състав на охраната определено е недостатъчен и в същото време няма възможност за адекватна реакция при масови нарушения или опити за бягство\". Въз основа на гореизложеното можем да добавим и факта, че надзорно-охранителния състав е в постоянно текучество, поради напускане. Причини: тежки и унизителни за човешкото достойнство условия на труд, рискове, заплахи, несигурност при работа с криминалния контингент, полагане на голям обем извънреден труд, близък до законово допустимата граница, водещ до преумора и изхабяване, непредоставяне на установените по закон физиологични почивки по време на дежурства, времето за отдих- необходимо за възстановяване, което често се ограничава поради възникнали ситуации в средата, невъзможност за ползване на планиран полагаем годишен отпуск, поради липса на служители за работната смяна. Не на последно място са посегателствата и поръчките за нападения и убийства на надзиратели, социални и медицински работници, емблематичен пример е главния надзирател на Софийския затвор, издъхнал в болница след жесток побой, поръчан от лишени от свобода, подробности за които няма да споменаваме от съображение към близките на пострадалите колеги. Професията „надзирател\", предвид функциите, риска и отговорността все още е извън обхвата на защитените професии в Наказателния кодекс. Години наред по различни поводи срещу нас, надзирателите се води компроматна война, която има своята цикличност, но винаги целта е една и съща - да се омаловажи труда на обикновения служител и да бъдат прикрити истинските виновници за състоянието на сектора. По повод на последното бягство от български затвор ние взехме позиция да не създаваме допълнително напрежение, като запазим мълчание. Защото си даваме сметка, че се намираме в криза, която може да прерасне и да породи нови тежки последици. Случващото се в последните дни обаче засегна не само честа и достойнството на служителите в затворите, а унизи целия Сектор „Сигурност\". Всичко, което се изговори в последните два дни показа, че нашата позиция в тази ситуация е грешна, тъй като позволихме да станем изкупителна жертва за чужди грешки. Ние твърдо отказваме да си мълчим заради нашите членове, които продължават да ни подкрепят в нашата основна цел в борбата срещу статуквото. Категорични сме, че е опетняването на името на надзирателската професия е незаслужено.  Ние, Синдикат на служителите в затворите в България, настояваме да се ревизира отговорно, компетентно и ангажирано цялостното отношение към системата на затворите, но не само на думи, не само с празни от съдържание декларации и кухи обещания. Предвид създалата се истерия, съвсем сериозно обмисляме възможността да възобновим нашите протестни действия. За да покажем на цяла България, че за нас удобството не може да бъде водещо, нашата кауза е връщането на достойнството и честта на професията. Парите, за исканото от нас увеличение на трудовите възнаграждения не заместват нашето здраве и живот. Затова настояваме да имаме механизъм за решаване на проблемите, който да бъде задействан не от конкретни събития, нито пък да бъде политизиран, както в случая.", "date": "2018.04.05", "title": "Синдикатът на надзирателите с отворено писмо за кризисната ситуация в затворите"}
{"url": "http://www.faktor.bg/bg/articles/obshtestvo/zakon-i-red/uslovna-prisada-za-vidinska-sadiyka", "text": "Условна присъда получи съдия Анелия Рашева от Районен съд – Видин заради тежко длъжностно престъпление, съобщиха от прокуратурата. През пролетта на 2009 г. приятел на магистрата й споделил, че има да получава дадени от него пари на заем в размер на 1000 лева от друго лице, но при консултация с адвокати разбрал , че вземането му било погасено по давност. Съдия Рашева  предложила на приятеля си да му помогне, като започнала да му дава консултации за отправяне на нотариална покана, а в последствие и за изготвяне на искова молба до Районен съд – Видин. Обещала да реши лично делото, като превърнала думите в дела – подменила протокола за случайно разпределение на делото и започнала да го разглежда. Междувременно синът на ответника по делото се разплатил с приятеля на Рашева, който поради това подал молба за прекратяване на производството и Рашева го прекратила.", "date": "2018.04.05", "title": "Условна присъда за видинска съдийка"}
{"url": "http://www.faktor.bg/bg/articles/obshtestvo/zakon-i-red/tsacheva-vazmozhno-e-smelata-chistachka-koyato-e-presledvala-begaltsite-ot-zatvora-da-bade-nagradena", "text": "На мястото на уволнените заради двойното бягство ръководители на Централния софийски затвор вече има временно назначени нови. Това заяви в кулоарите на парламента правосъдният министър Цецка Цачева, цитирана от БНР. Тя допълни, че двамата затворници са избягали след предаване на предварително заявени за получаване от тях вещи. Става дума за електронна игра и електрически бързовар. Цачева заяви още, че в деня на бягството двамата не са имали контакт с лица, дошли да ги посетят. Разследва се евентуална оказана помощ от служители на затвора.  Цачева не изключи да има още оставки, след като предложение на премиера бяха директорите на Главна дирекция \"Изпълнение на наказанията\" и на Софийския затвор. Разследва се дали в бягството са замесени и служители: \"За мен, от видяното вчера при прегледа на записите от камерите, има престъпна небрежност по отношение изпълнение на задължения\". Цачева съобщи още, че е възможно смелата чистачка, която самоотвержено е преследвала до последно бегълците, да бъде наградена.", "date": "2018.04.05", "title": "Цецка Цачева: Възможно е смелата чистачка, която е преследвала бегълците от затвора, да бъде наградена"}
{"url": "http://www.faktor.bg/bg/articles/szo-balgariya-da-namali-doplashtaneto-za-lechenie-i-lekarstva-ot-44-na-15", "text": "Доплащането на пациентите за медицинска помощ и лекарства у нас трябва да бъде намалено от сегашните 44.2% на 15%. Това е препоръката на Световната здравна организация (СЗО), дадена от ръководителя на българския офис д-р Скендер Сила в четвъртък на пресконференция по повод предстоящия Световен ден на здравето – 7 април. Сила обясни, че целта на СЗО и призивът й към всички държави е да бъде достигнато ниво от 15% на неформалните плащания на пациентите. “Недопустимо е, който и да е днес – пенсионер, самотен родител, безработен, вашият съсед - да бъде тласнат към бедност , защото трябва да плати за лечението, от което се нуждае“, каза Сила, цитирайки регионалния директор на СЗО за Европа д-р Жужана Якоб. По думите му ключът към универсалното здравно покритие у нас е в увеличаване на публичното финансиране, за да се намалят доплащанията и подобряване на достъпа до здравни грижи. Анализи на СЗО показват, че домакинствата в най-бедната една пета от населението на Европа биха изпитали големи финансови затруднения най-вече заради доплащания за лекарства и е много вероятно тези хора да отложат или пропуснат да потърсят медицинска помощ поради финансови затруднения или други препятствия, свързани с достъпа. Председателят на парламентарната здравна комисия д-р Даниела Дариткова коментира, че солидарният здравноосигурителен модел у нас гарантира универсален достъп до здравна помощ и целта е със законодателни усилия и усилията на изпълнителната власт да бъде постигнато по-масово покритие, включително като се повиши броят на хората, плащащи здравни вноски. Дариткова посочи, че за намаляването на броя на неосигурените ще се работи при подготвяната от здравното министерство промяна във финансирането на здравния модел. През май се очаква чуждестранни икономисти и финансисти да пристигнат в страната ни със съдействието на СЗО, за да извършат анализ на здравната система и да направят препоръки за промяна с цел намаляване на личните разходи за здраве, съобщи д-р Сила.", "date": "2018.04.05", "title": "СЗО: България да намали доплащането за лечение и лекарства от 44% на 15%"}
