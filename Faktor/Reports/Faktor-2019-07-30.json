{"url": "https://www.faktor.bg/bg/articles/novini/svyat/zoran-zaev-predsrochni-izbori-mozhe-da-ima-prez-oktomvri-2020-g", "text": "Македонският премиер Зоран Заев заяви, че ако опозицията иска предсрочни избори, такива може да се проведат през октомври 2020 г., предава македонската медия \"24 инфо\". Министър-председателят каза още, че е обнадежден след разговорите между работните групи по Закона за обществената прокуратура. В същото време от опозиционната ВМРО-ДПМНЕ излязоха с позицията, че предложеното от Заев е приемливо.  „На фона на скандалите, които са обхванали правителството, Заев разбра какво иска опозицията, а това са предсрочни парламентарни избори. Като се има предвид посочената дата – октомври 2020 г., смятаме, че това е разумна и добра основа за преговори с властта“, казаха от най-голямата опозиционната партия в югозападната ни съседка.", "date": "2019.07.30", "title": "Зоран Заев: Предсрочни избори може да има през октомври 2020 г."}
{"url": "https://www.faktor.bg/bg/articles/novini/balgariya/radev-se-sreshtna-s-predsedatelya-na-kamarata-na-predstavitelite-na-kipar", "text": "Приятелството между българския и кипърския народ се основава на духовните и културни връзки, които развиваме от много години. Това каза президентът Румен Радев, който се срещна днес с председателя на Камарата на представителите на Кипър Димитрис Силурис, съобщиха от прессекретариата на държавния глава.  Двамата са били единодушни, че българската общност в Кипър и многобройните студенти кипърски граждани, завършили своето висше образование в България, са живият мост между двете държави. Президентът е посочил, че Кипър е важен търговско-икономически партньор на страната ни и е допълнил, че стокообменът между двете държави расте.  Румен Радев и Димитрис Силурис са обсъдили и борбата с корупцията по високите етажи на властта. По думите на президента това е \"глобална болест, която се простира отвъд националните граници на всяка държава и изисква и международни усилия\". Българският президент е заявил необходимостта от повече мерки за по-голяма прозрачност на трансграничните финансови трансакции. Димитрис Силурис е отбелязал възможностите за задълбочаване на сътрудничеството в сферата на туризма, земеделието, промишлеността и изкуствения интелект.", "date": "2019.07.30", "title": "Радев се срещна с председателя на Камарата на представителите на Кипър"}
{"url": "https://www.faktor.bg/bg/articles/novini/svyat/eksperti-plamatsite-v-sibir-dovedoha-do-ekokatastrofa", "text": "Над половин милион руснаци поискаха от руските власти да направят повече в борбата с горските пожари, бушуващи от седмици в Сибир, които еколози определиха като екологична катастрофа, предадоха световните агенции и БТА. Пожарите обхващат близо 3 милиона хектара гори - площ, която по размерите си се доближава почти до тази на Белгия. В пет руски района беше въведено извънредно положение. Петицията бе пусната онлайн от еколог от сибирския град Томск. Тя вече е подписана от 724 000 души, които призовават властите да предприемат по-решителни действия в борбата с пожарите и да обявят извънредно положение в целия Сибир заради тях. Авторът на петицията се надява, че тя ще окаже натиск върху властите, което ще се изрази в конкретни действия от страна на управляващите. Руският премиер Дмитрий Медведев поръча на министъра на природните ресурси и на екологията Дмитрий Кобилкин утре да отиде в Красноярск, за да проконтролира ситуацията с горските пожари опустошаващи Сибир, предаде ТАСС. По данни на руските власти в Русия бушуват над 300 пожара с обща площ 2,8 милиона хектара. Повечето от тях са регистрирани в Сибир на територията на Иркутска област (58 пожара с площ близо 72 000 хектара) и Красноярския край (36 пожара на обща площ над 19 500 хектара). Всяка година в отдалечени райони на Сибир има огромни горски пожари. Властите понякога предпочитат да ги оставят да бушуват, тъй като те са в изолирани зони и не застрашават населението. Но тази година мащабите им са изключителни и еколозите се страхуват за тяхното въздействие върху околната среда, в това число и топенето на ледовете на Арктика, предаде Франс прес. Пламъците са обхванали огромни райони в Якутия, Красноярск и Иркутск. Предизвикани от сухи бури, от анормална горещина от 30 градуса по Целзий в тези зони, пожарите се разпространиха от силните ветрове и засегнаха и околните райони, съобщава Руското федерално управление за горите. Задушливият дим от пожарите от седмици вече е обхванал не само стотината населени места в районите с пожарите, но и по-големи градове в Томска, Алтайска, Челябинска области и областта, в която се намира Екатеринбург. Работата на летищата там е нарушена заради дима. Жители се оплакват, че се задушават, че имат световъртежи, а има случаи и на припаднали по улицата. В неделя дим от пожарите в Сибир достигна и Казахстан, където концентрацията на замърсяващи субстанции превиши нормите в няколко градове, включително столицата Нур-Султан. Освен незабавните последици върху здравето на населението, еколозите предупреждават, че горските пожари може да ускорят глобалното затопляне. Според руския филиал на неправителствената организация Грийнпийс 12 милиона хектара са изгорели тази година в Сибир. Те са предизвикали освобождаването на въглероден диоксид. Изчезнало е такова количество гора, което означава, че въглеродният газ няма да може да се абсорбира в продължение на известно време. А саждите пък падат върху леда или снега, разтапят го или го потъмняват и намаляват способността на неговата повърхност да отразява топлината, предупреждава Световната метеорологична организация. Снимки на сателити на НАСА пък тези дни се завъртяха в мрежата и показаха внушителни облаци дим от пожарите, които достигат арктическите зони. Според Григорий Куксин, експерт от руския филиал на Грийнпийс, саждите и пепелта ускоряват топенето на ледовете на Арктика и на пермафроста, при който тази година се наблюдава тенденция към намаляване, освобождавайки газове, които засилват глобалното затопляне. Ефектът на пожарите върху климата е сравним с емисиите на големите градове и това пък увеличава проблема с пожарите. Колкото повече пожарите влияят на климата, толкова повече условията са благоприятни за нови опасни пожари. Повечето от пожарите в Сибир за в зоните на контрол - това са отдалечени или малко достъпни зони, в които решението да се гасят пожарите се взима от властите само ако се смята, че стойността на щетите ще превиши тази на стойността на операциите по гасене. Иначе ролята на властите в тези зони се свежда до наблюдение на еволюцията на пожарите. Скорошните наводнения Преди месец, на 25 юни, циклон удари Сибирския регион, помитайки язовирни стени и разрушавайки пътища. Наводнения заляха повече от 3700 домове, повече от 9000 души бяха засегнати. На 19 юли руският президент Владимир Путин отиде на място и разговаря с местни граждани, докато инспектира райони, засегнати от наводненията в Тулун, Иркутска област.", "date": "2019.07.30", "title": "Експерти: Пламъците в Сибир доведоха до екокатастрофа"}
{"url": "https://www.faktor.bg/bg/articles/novini/svyat/pusnaha-bivshiya-sobstvenik-na-kremikovtsi-i-tsska-mital-pod-garantsiya-ot-1-5-miliona-evro", "text": "Индийският бизнесмен Прамод Митал, който е бивш собственик на ЦСКА, и двама негови близки сътрудници, които бяха задържани в Босна и Херцеговина, ще бъдат освободени срещу рекордната гаранция от близо 1,5 милиона евро, предаде Танюг, цитиран от \"24 часа\". Тримата бяха задържани миналия вторник по подозрения за участие в организирана престъпност и злоупотреба със служебно положение в босненски коксов завод. Тяхната адвокатка Васвия Видович каза, че съдебните процедури срещу тях ще продължат и те ще се явяват в съда, когато бъдат призовани. Митал, който е по-млад брат на стоманения магнат Лакшми Митал, оглавява надзорния съвет на металургичния комплекс \"Глобал Испат Коксна Индустрия Лукавац\", който е един от най-големите износители в Босна. Заедно с него бяха задържани генералният директор на предприятието Парамеш Бхатачари и членът на Надзорния съвет Разиб Даш. Полицията съобщи, че е конфискувала документация, компютри и мобилни телефони по време на обиск в предприятието при ареста на тримата ръководители. Прамод Митал беше собственик на „Кремиковци” и ЦСКА, преди да напусне България.", "date": "2019.07.30", "title": "Пуснаха бившия собственик на \"Кремиковци\" и ЦСКА Митал под гаранция от 1.5 милиона евро"}
{"url": "https://www.faktor.bg/bg/articles/novini/svyat/donald-tramp-az-sam-nay-malko-rasistkata-lichnost-v-sveta", "text": "Президентът на САЩ Доналд Тръмп се защити днес от обвиненията в расизъм, отправени му след многократните му нападки срещу известен пастор и конгресмен от град Балтимор, предаде Франс прес. \"Аз съм най-малко расистката личност в света\", заяви Тръмп пред журналисти в градината на Белия дом. \"Нито един президент не е направил повече от мен за афроамериканците\", каза той и подчерта, че безработицата сред чернокожите американци \"не е била толкова ниска никога в историята\" на САЩ. Президентът атакува остро през уикенда конгресмена демократ от Балтимор Илайджа Къмингс, описвайки избирателния му район като \"отвратително, гъмжащо от плъхове\" и \"много опасно и мръсно място\", където \"никое човешко същество не би искало да живее\". Президентът увери, че много хора \"от афроамериканската общност\" са му се обадили да му благодарят, че е взел отношение по въпроса и да го поздравят, че \"най-сетне някой е казал истината\". В понеделник Тръмп обвини пастор Ал Шарптън, видна фигура на движението за защита на правата на чернокожите, че е \"мошеник, който мрази белите и полицаите\". \"Разбирах се добре с Ал Шарптън. Сега той е расист\", каза днес Тръмп. Президентът републиканец заяви в средата на месеца, че у него \"няма и грам расизъм\", след като прикани четири демократки от малцинствата в Камарата на представителите да се върнат в родните си страни.", "date": "2019.07.30", "title": "Доналд Тръмп: \"Аз съм най-малко расистката личност в света\""}
{"url": "https://www.faktor.bg/bg/articles/novini/svyat/okolo-100-mln-dushi-v-sasht-i-6-mln-v-kanada-sa-zasegnati-ot-hakerska-ataka-sreshtu-bankova-kompaniya", "text": "Електронните системи на американска банкова холдингова компания са засегнати от изтичането на обемен масив лични данни на нейни клиенти. От компанията съобщиха, че хакерска атака на 19 юли е засегнала около 100 милиона души в САЩ и 6 милиона в Канада, подали заявления за получаване на кредитни карти в „Кепитъл Уан\" (Capital One Financial Corp.) в периода между 2005-а и 2019-а година.  Capital One Financial Corp. е една от най-известните банки в Америка и е в топ 10 на банковите институции въз основна на депозитната база.  „Кепитъл Уан“ обяви, че едва ли информацията е била използвана за измама, но ще продължи да разследва теча. Освен имена и дати на раждане хакерът е успял да получи данни за кредитни лимити, баланси, история на плащания и някои данни за осъществени транзакции. Това е станало заради „уязвимост в инфраструктурата на компанията\".  Получен е достъп до социалноосигурителните номера на около 140 000 клиенти и до около 80 000 номера на банкови сметки, но не е успял да се сдобие с номера на кредитни карти, съобщи компанията в понеделник, когато бе задържан и хакерът. Правосъдното министерство на САЩ потвърди, че е задържан бивш софтуерен инженер в сиатълска технологична компания. Пейдж Томпсън (33 г.) бе арестувана в понеделник по обвинения в компютърна измама и злоупотреби. Изслушването по обвиненията срещу нея е насрочено за 1 август. Максималното наказание, което предвижда закона, е 5 г. затвор и 250 000 долара глоба.", "date": "2019.07.30", "title": "Около 100 млн. души в САЩ и 6 млн. в Канада са засегнати от хакерска атака срещу банкова компания"}
{"url": "https://www.faktor.bg/bg/articles/novini/balgariya/bdzh-predostavya-bezplatni-elektronni-knigi-po-vreme-na-pat", "text": "От няколко дни БДЖ предлага безплатни електронни книги по време на път в кампанията „Чети във влака”. БДЖ използва летните месеци, за да започне тази кампания, тъй като сега пътуват най-много хора, най-вече към и от морето. Достатъчно е да имате смарт устройство, телефон, таблет и четец за електронни кодове. Стикерите с QR кода са разлепени на видни места, а изтеглянето става за секунди. \"Започнахме от броени дни тази инициатива, като целта ни е да обхване бързите влакове, които са на по-големи разстояния\", каза пред камерата на \"Плюс.Минус-Коментарът след новините\" ръководителят на отдел \"Продажби и обслужване\", БДЖ - Пътнически превози - Калин Маринов. Можем да ползваме електронното съдържание и извън рамките на влака. \"Веднъж свалена, електронната книга, можем да я ползваме по всяко време. От 4 издателства са ни предоставени 11 книги, като повечето от тях са с детско-юношеска тематика\", каза още Маринов. Сред българските заглавия са разказите \"Кръв от къртица\", а сред детските заглавия са \"Червената шапчица\", \"Вълкът и седемте козлета\" и др.", "date": "2019.07.30", "title": "БДЖ предоставя безплатни електронни книги по време на път"}
{"url": "https://www.faktor.bg/bg/articles/novini/svyat/sayuzat-mezhdu-angliya-i-shotlandiya-li-e-po-vazhen-za-boris-dzhonsan-ili-brekzit", "text": "\"Великобритания е далеч по-важна от вашия твърд Brexit, Борис Джонсън\", гласи заглавието на редакционна статия в британския в. \"Индипендънт\", цитиран от БТА. Бившият премиер Дейвид Камерън веднъж отбеляза, че съюзът между Англия и Шотландия за него е далеч по-важен от въпроса за Brexit-а. Джонсън също трябва да осъзнае тази истина, продължава статията, която предупреждава, че Великобритания е на път да последва съдбата на бившата Югославия, от която в крайна сметка остана само Сърбия. По същият начин Великобритания е на път да се превърне в Англия плюс Уелс - а след време, без съмнение, само Англия, предупреждава в. \"Индипендънт\". Със скоростта, с която се развиват нещата, Борис Джонсън ще трябва да се радва, ако успее да си запази Корнуел - ако изобщо заема премиерския пост по това време. Той може да се окаже последният премиер на Великобритания, която самият Джонсън обича да нарича \"най-успешния политически и икономически съюз в историята\" - и това ще е, до голяма степен, по негова вина. За опасността от разпадане на Обединеното кралство предупреждава и редакционната статия на британския в. \"Гардиън\". Джонсън не иска да бъде видян да посещава Париж, Берлин и Брюксел, молейки за нови условия за Brexit-а - целта му е да накара европейците да се изпотят, дори на цената на спад на курса на лирата. Въпреки това той даде приоритет на посещението в Шотландия още в началото на мандата си - което не печели никакви политически дивиденти. В най-добрия случай срещата му с лидерката на шотландските консерватори Рут Дейвидсън може да ограничи щетите. Но склонността на новия британски премиер да приеме Brexit без споразумение подкопа доверието към торите в Шотландия. Срещата му с шотландската първа министърка Никола Стърджън едва ли беше по-лесна. Очевидно Джонсън направи това посещение, защото не можеше да си позволи да не отиде. През 2016 г. шотландците гласуваха масово за напускане на ЕС - но малцина представители на централните власти приеха насериозно вероятното отражение на Brexit-а върху Шотландия. Джонсън, също като повече поддръжници на напускането на ЕС, никога не мисли особено много за Шотландия, нито за Ирландия. Но по време на кампанията за избиране на нов премиер стана кристално ясно, че в Консервативната партия има мнозина, които не се интересуват дали Великобритания ще остане цяла, стига да напуснат ЕС. Изглежда дори Джонсън разбира сега, със закъснение, какво е заложено на карта - макар че, в типичния си стил, няма никакъв план за справяне с проблема, отбелязва в. \"Гардиън\". Изявлението на Джонсън, който определи проведения през 2014 г. референдум за отделяне на Шотландия от Великобритания като \"нещо, което се случва веднъж на едно поколение\", със сигурност звучи като отхвърляне на възможността за провеждане на нова консултация - макар и не толкова ясно, колкото я отхвърли предишната министър-председателка Тереза Мей. Въпреки това подобно изявление \"хвърля ръкавица\" на Шотландската национална партия, която е заявявала, че Brexit-ът може да оправдае провеждането на нов референдум и създава нова възможност да принуди Стърджън да обмисля каталунски сценарий. Това би било опасна възможност, както показаха нагледно събитията в Каталуния. Но Джонсън би трябвало да бъде безразсъден, за да смята, че собственият му стремеж да напусне Евросъюза няма да насърчи шотландците - както и други - да напуснат съюза на Обединеното кралство, предупреждава в. \"Гардиън\". Освен предизвикателството към ЕС Борис Джонсън се готви и за радикален \"тръмпистки\" завой в икономиката, който вещае край на годините на икономии, отбелязва френският в. \"Монд\", припомняйки негово изявление, че \"напускането на ЕС е голяма икономическа възможност да направим неща, които от десетилетия нямахме правото да правим\". Подобен проект, който предвижда намаляване на данъците, инвестиции в транспорта, високоскоростния интернет, болници и училища, разрешаване на генномодифицираните организми и създаване на свободни икономически зони, се пропагандира от години насам от поддръжници на Brexit-а, мечтаещи за \"световна Великобритания\". Притеснените от подобен проект негови противници обаче го определят като опит за създаване на \"Сингапур-на-Темза\", отбелязва в. \"Монд\".", "date": "2019.07.30", "title": "Съюзът между Англия и Шотландия ли е по-важен за Борис Джонсън или Брекзит"}
{"url": "https://www.faktor.bg/bg/articles/novini/balgariya/sobstvenikat-na-tad-grup-razsledvan-za-kiberprestapleniya-i-predi", "text": "Преди повече от 22 години, собственикът на „ТАД Груп”, който днес беше задържан на Летище София, е бил разследван за киперпрестъление, съобщава Нова телевизия. По информация на NOVA, предишното разследване срещу Иван Тодоров за киберпрестъпление е от 1997 година. Тогава той е един от заподозрените за източване на кредитни карти. В този период Тодоров е имал заведение. Съмнението е било, че с пари от източени карти е купувана техника от САЩ. Участието му обаче не е доказано. Иван Тодоров е собственик на десетки фирми, основно за  управление на хотели и ресторанти из цялата страна, недвижими имоти и с киберсигурност. Голяма част от тези фирми са регистрирани във Варна.  Преди повече от 10 години прави и солидна инвестиция, като се сдобива с разрешително да поеме франчайза на международно верига за сандвичи. През 2016 година започва да се занимава официално и с киберсигурност. Преди 3 години Тодоров регистрира фирмата „ТАД Груп” с начален капитал от над 190 000  лева. Централата на фирмата е в САЩ, а според адвокатите му, той е поел франчайза й у нас.", "date": "2019.07.30", "title": "Собственикът на \"ТАД Груп\" – разследван за киберпрестъпления и преди"}
{"url": "https://www.faktor.bg/bg/articles/kremal-gotvi-pravila-za-grafitite-reshava-na-kakva-tema-da-sa-risunkite", "text": "Уличните художници в Москва ще трябва да следват нови правила, разработени от градската управа, включително одобрен набор от теми и процес за спазване. Всички графити трябва да са свързани само с наука, спорт, изкуство, исторически събития и \"изображения, популяризиращи изключителни личности\", според \"Комерсант\", цитиран от БиБиСи. По принцип не се допускат други теми, но правилата наблягат на забранени теми като порнография, ругаене, изобразяването на тютюн, експлозиви и наркотици, както и всичко, което насърчава насилието или жестокостта. Обидите на хора въз основа на техния пол, раса, националност и дори тяхната професия също са забранени - мярка, която евентуално е насочена към обезсърчаване на критиката към политици или полиция. Наредбите също така определят сложна бюрократична процедура за одобрение на произведения на изкуството. Първо, всеки проект трябва да бъде подаден в жилищния отдел на града, който след това обсъжда подробностите с шест други власти. След като окончателният дизайн бъде одобрен от съвет от инспектори от всичките седем отдела, може да се започне с графити - при условие, че художникът започне работа между 1 април и 1 ноември, тъй като рисуването в дългите зимни месеци е забранено. Документът се прилага за всички \"надписи или изображения, създадени чрез рисуване, стикери или рисунки с \"графити\" техника по сгради в Москва\", според\" Комерсант \". Често напомнящи на съветските пропагандни стенописи, съвременното улично изкуство в Русия отразява предпочитани от властите теми, главно тези, които насърчават националната гордост, включително и от съветското минало. Спонтанните произведения, които се подиграва с властите, бързо се премахват, като например скорошни графити на автобусна спирка в град Каменск-Уралск, изобразяващи Путин като кралят Пика. Дори официално признатите руски улични артисти се чудят дали новите правила може да прекаляват. Иван Пантелеев - организатор на фестивали за улично изкуство в Москва коментира пред \"Комерсант\", че разбира желанието да се регулира \"индустрията\", но вярва, че правилата ще задушат графитите с бюрокрация.", "date": "2019.07.30", "title": "Кремъл готви правила за графитите, решава на каква тема да са рисунките"}
{"url": "https://www.faktor.bg/bg/articles/deloto-sreshtu-mityo-ochite-se-ochakva-da-startira-dnes", "text": "Днес ще стане ясно дали ще тръгне делото срещу Димитър Желязков, известен още като Митьо Очите, в Специализирания наказателен съд. В началото на месеца магистратите го върнаха в специализираната прокуратура. Причината - допуснати многобройни процесуални пропуски и несъответствия между обвинителния акт и заповедта за екстрадиране от Турция. Заради тях адвокатите поискаха прекратяване на делото. Димитър Желязков и още 12 души, включително и дъщеря му Станислава, са обвинени за ръководене на организирана престъпна група за рекет, принуда, палежи и разпространение на наркотици. Ако бъде признат за виновен, несебърският бос е заплашен от 15 години затвор, глоба от 5 до 10 хиляди лева и конфискация на половината му имущество.", "date": "2019.07.30", "title": "Делото срещу Митьо Очите се очаква да стартира днес"}
{"url": "https://www.faktor.bg/bg/articles/zatvaryat-tunel-vitinya-za-chasove-otklonyavat-dvizhenieto-po-am-hemus", "text": "От 22 ч. днес до 5 ч. на 31-ви юли ще бъде ограничено движението в тунел „Витиня“ на магистрала „Хемус“ в посока София поради профилактика на осветлението в съоръжението, съобщиха от пресцентъра на Агенция „Пътна инфраструктура“. Трафикът за София ще се пренасочва от км 35 по път I-1 София-Ботевград, и при км 30, на пътна връзка „Витинска река“, ще се включва отново в магистралата. Движението за Варна в тунела ще се осъществява в една лента. От Областната дирекция на МВР-София пък съобщиха, че от 9 до 16 часа ще има краткотрайни спирания на движението в района на 52-ия километър от магистрала \"Хемус\" заради планирана подмяна на далекопроводи. Трафикът ще бъде спиран 5 пъти за около пет минути. От 23 ч. до 24 ч. на 30 юли ще бъде ограничено движението и по Софийския околовръстен път II-18 в района на с.Мрамор. За да не се затруднява трафикът през деня, късно вечерта, ще се монтира рамка, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). Водачите ще изчакват на място.", "date": "2019.07.30", "title": "Затварят тунел \"Витиня\" за часове, отклоняват движението по АМ \"Хемус\""}
{"url": "https://www.faktor.bg/bg/articles/britanskata-lira-se-srina", "text": "Британската лира се срина до 28-месечно дъно спрямо щатския долар. Този спад се случва на фона на втърдяването на тона по темата Brexit от страна на новото британско правителство. Лирата изгуби повече от процент и вече се разменя за 1,2242 долара. Анализатори смятат, че британската валута може да продължи поевтиняването си. Много бизнес групи настояват да се избегне вариантът Brexit без сделка, който би навредил на инвестициите. През последните дни правителството на Борис Джонсън заяви открито, че се готви усилено за излизане от Европейския съюз без сделка и е готово да излезе от общността по какъвто и да било начин на 31 октомври. ", "date": "2019.07.30", "title": "Британската лира се срина"}
{"url": "https://www.faktor.bg/bg/articles/shte-ima-li-nov-targ-za-emblemata-na-tsska", "text": "Нов търг за емблемата и имуществото на фалиралия ЦСКА е все по-възможен, след вчерашното определение на ВКС по делото на фирма \"Камеко\" срещу общината в Бяла, пише \"24 часа\". Осемте милиона лева, платени от мажоритарните собственици на \"червения\" клуб Гриша Ганчев и Юлиан Инджов, може да бъдат върнати.  Това означава, че бизнесменът Вълкан Стойновски е спечелил делото за собствеността на имотите в местността Карадере до Бяла на последна инстанция. Синдик Дора Милева, въпреки проблемите, включи имотите в масата на несъстоятелността и дори те по оценка са най-ценните извън емблемата. При положение, че спорът е решен окончателно в полза на Вълкан Стойновски, трябва да се промени всичко, включително и оценката на цялото имущество. Това, според юристи, означава нов търг и всичко трябва да започне отначало. Спорът за имотите е още от времето, когато \"Титан\" управляваше ЦСКА. Те ги бяха заложили като гаранция за дълговете към НАП. След като започна процедурата по несъстоятелност, те бяха върнати обратно от държавата, за да бъде направен търг. Имуществото бе спечелено от фирмата \"Ред енимълс\" на фенове на ЦСКА, която даде за него 8 милиона лева. Парите бяха преведени в края на миналата година, но съдът все още не е дал разрешение за тяхното разпределение. След като ВКС отсъди в полза на \"Камеко\", съществува огромна вероятност фирмата \"Ред енимълс\" да обяви, че е платила за земя, която не е на ЦСКА и по този начин да предяви поредица от претенции - за анулиране на търга, да й бъдат върнати въпросните 8 млн. лева, както и за насрочване на нов търг.", "date": "2019.07.30", "title": "Ще има ли нов търг за емблемата на ЦСКА?"}
{"url": "https://www.faktor.bg/bg/articles/priyatel-na-shumaher-gledame-zaedno-formula-1", "text": "Михаел Шумахер се наслаждава, гледайки \"Формула 1\" по телевизията и се възстановява отлично. Това разкри президента на Международната федерация по автомобилизъм(ФИА) и близък приятел на пилота Жан Тод, предаде \"Дейли мейл\". Той зарадва феновете с оскъдната информация по време на интервю за радио \"Монте Карло\", цитиран от 24 часа. Тод разкри, че възстановяването на звездата на \"Формула 1\" напредва изключително бързо. Двамата са гледали състезания по телевизията заедно. \"Винаги внимавам с подобни изявления, но е истина. С Шумахер гледахме заедно състезанието в дома му в Швейцария. Михаел е в най-добрите ръце, грижат се отлично за него в дома му\", споделя Тод. \"Въпреки, че не е същият, Михаел не спира да се бори, както и семейството му\", добавя той.", "date": "2019.07.30", "title": "Приятел на Шумахер с изненадваща новина: Гледаме заедно Формула 1"}
{"url": "https://www.faktor.bg/bg/articles/v-btv-nameriha-zamestnik-na-emo-cholakov", "text": "Репортерът Борислав Лазаров се включва в екипа от водещи, които ще представят прогнозата за времето в БТВ. От медията дълго умуваха за мъжкото присъствие в екипа. Колегите на репортера го представят като любознателен и интересен.  Лазаров ще води прогнозата заедно със Станислава Цалова и Натали Трифонова. От БТВ последваха примера на колегите си в Нова ТВ, където пред картата застана репортерът Николай Василковски.", "date": "2019.07.30", "title": "В БТВ намериха \"заместник\" на Емо Чолаков"}
{"url": "https://www.faktor.bg/bg/articles/novini/svyat/voenen-samolet-padna-v-zhilishten-rayon-kray-islamabad", "text": "18 души загинаха, след като малък военен самолет се разби в жилищен район на пакистанския град Равалпинди рано тази сутрин, предаде АФП. При падането на самолета в бедно село край луксозен квартал на гарнизонния град, където е командването на армията, се образувало огнено кълбо, което осветило нощното небе и уплашило жителите. При катастрофата около 2 часа след полунощ местно време са загинали 13 цивилни на земята и 5-членния екипаж на самолета, ранени са още 12 души. Според един от очевидците самолетът е горял още преди падането си. Военните съобщиха, че самолетът е изпълнявал рутинен тренировъчен полет, когато се разбил. Спасителни екипи потушили избухналия пожар и откарали ранените и телата на жертвите в болница. Машината – Кинг Ер 350, е с турбовитлов двигател. Премиерът Имран Хан изрази съболезнованията си на семействата на загиналите и пожела бързо възстановяване на ранените.", "date": "2019.07.30", "title": "Военен самолет падна в жилищен район край Исламабад"}
{"url": "https://www.faktor.bg/bg/articles/v-petak-se-proshtavame-s-aleks-aleksiev-poklonenieto-e-v-sv-sedmochislenitsi", "text": "В петък, 2 август, се прощаваме с големия родолюбец и водещ американски и български анализатор  Алекс Алексиев. Поклонението и опелото му ще бъдат в софийския храм „Свети Седмочисленици”, от 13,30 часа, съобщиха за Faktor.bg близките му. Алексиев издъхна на 28 юли след тежко сърдечно заболяване.  Той беше символ на едно необикновено поколение, оцеляло от зверствата на комунизма, реализирало с талант и дух  американската мечта, но избрало отново Родината за последен пристан. Вечна му памет! Поклон!", "date": "2019.07.30", "title": "В петък се прощаваме с Алекс Алексиев, поклонението е в „Св. Седмочисленици”"}
{"url": "https://www.faktor.bg/bg/articles/novini/svyat/migranti-prebiha-s-zhelezni-prati-sobstvenik-na-magazin-v-solun-ne-iskal-da-im-plashta-za-orhana", "text": "Гръцката полиция арестува над 100 души, след като организирана група имигранти от Пакистан нападнаха магазинер в Солун. Жителите на града настояват за по-строг контрол на криминалния контингент. Група нелегални мигранти нападнаха собственик на магазин в Солун с искане да им плаща за охрана на обекта. След отказ да плати собственикът е пребит с железни пръти, както и някои от клиентите. Всички участвали са пакистанци, които вече се организират в криминални групировки. Случаят бе заснет и излъчен от гръцката телевизия „Антена“, а коментарите са и срещу слабостта на органите да контролират хилядите нелегални имигранти в Солун. Жители на града допълват, че районът до централната гара е вече мигрантско гето, което хората се страхуват дори да доближат. В отговор на случилото се полицията в Солун организира акция, като бяха арестувани над 100 чужденци, нелегално влезли в страната. В последните дни отново се констатира увеличен приток на мигранти и бежанци през сухопътната граница с Турция въпреки засилената охрана. Увеличава се и бежанската вълна през морската граница с Турция. Бреговата охрана на остров Самос от днес използва информация на първия безпилотен дирижабъл, снабден с термокамера и радар.", "date": "2019.07.30", "title": "Мигранти пребиха с железни пръти собственик на магазин в Солун, не искал да им плаща за \"орхана\""}
{"url": "https://www.faktor.bg/bg/articles/novini/svyat/ekspertat-predrekal-oshte-prez-2015-g-vazhoda-na-zelenski-sega-prognozira-zaleza-mu", "text": "Украински регионален анализатор, добил национална популярност с ранната прогноза за възхода на президента Володимир Зеленски, сега предсказва, че рейтингът на новия лидер бързо ще се изпари, предаде БТА, цитирайки Ройтерс. Зеленски изигра в тв сериал ролята на учител, който става президент, а после повтори това в реалния живот с категорична победа на изборите през април. На предсрочните парламентарни избори този месец неговата нова партия спечели контрол и в парламента. Виктор Бобиренко, бивш общински съветник, който ръководи експертна група в сферата на местното управление в северния град Суми, вероятно беше първият, предрекъл в печатна медия възхода на Зеленски. Той го направи в редакционна статия, публикувана през декември 2015 г. във в. „Украинска правда\". Днес обаче анализаторът казва, че до пет години Зеленски ще бъде отстранен от поста, а популярността му ще спадне под 10 на сто. Ако преди 41-годишният Зеленски беше „актьор, играещ роля, сега той се превръща от момче в човек, осъзнал каква власт притежава“, каза Бобиренко за Ройтерс. „Тази власт идва от украинския народ, който вярва в чудеса. Ние не ходим на църква; отиваме до телевизора. По телевизията хората виждат идол, на когото в момента се молят\", каза анализаторът. Зеленски спечели президентските избори със 73% от гласовете, а неговата партия получи 43 процента миналата седмица, „но до 2-3 години той ще има рейтинг 8-10 процента, не 73 или 43, нито дори 20“, каза Бобиренко. Анализаторът успешно е прогнозирал как ще се развие кариерата и на други украински политици преди това. Няколко месеца след началото на мандата на президента Виктор Янукович през 2010 г. той каза, че приятелски настроеният към Кремъл лидер може да бъде сполетян от съдбата на румънския диктатор Николае Чаушеску, който беше свален с народна революция през 1989 г. Янукович избяга в Русия след народен бунт през февруари 2014 г. В публикацията си през 2015 г. Бобиренко написа, че политическият проект на Зеленски ще бъде финансиран от Игор Коломойски, чийто телевизионен канал излъчваше шоуто на актьора. Двамата имат бизнес отношения, но многократно отрекоха предположения, че Зеленски е длъжник на Коломойски.", "date": "2019.07.30", "title": "Експертът, предрекъл още през 2015 г. възхода на Зеленски, сега прогнозира залеза му"}
{"url": "https://www.faktor.bg/bg/articles/novini/svyat/ruski-sad-otkaza-predsrochno-osvobozhdavane-na-opozitsionera-navalni", "text": "Съд в Москва отхвърли днес молба за предсрочно освобождаване на опозиционера Алексей Навални въз основа на здравословното му състояние, предаде Ройтерс. През уикенда той бе приет в болница, като личната му лекарка подозира, че е бил изложен на токсичен агент. Навални бе осъден миналата седмица на 30 денонощия арест за призив за участие в неразрешен от властите опозиционен протест. След като бе хоспитализиран в неделя, вчера той бе изписан. Адвокатката му Олга Михайлова също заяви, че може да е бил отровен. Тя поиска от съда предсрочно освобождаване, тъй като се подозира, че килията може да е източник на мистериозните му симптоми, за които лекуващите го лекари заявиха, че се дължат на контактен дерматит. Самият Навални също написа в блога си вчера, че се опасява, че е бил отровен, тъй като в неделя, когато се събудил, почувствал пареща болка на лицето, ушите и врата. Казва, че никога не е страдал от алергии.", "date": "2019.07.30", "title": "Руски съд отказа предсрочно освобождаване на опозиционера Навални"}
{"url": "https://www.faktor.bg/bg/articles/novini/svyat/gen-v-bogdan-rusiya-izchakva-i-se-gotvi-za-palnomashtabno-nahluvane-v-ukrayna", "text": "\"Украйна трябва да бъде напълно подготвена за въвеждането на военно положение, тъй като над нея е надвиснала директна заплаха от страна на Русия\", заяви генерал Василий Богдан, цитиран от УНИАН. По думите на ветерана на външното разузнаване, Русия е разположила на украинската граница 200 хиляди военни, а също така военна техника, артилерия, ракетни установки, ракетно-космически войски и средства за радиоелектронна война. Генералът е убеден, че това е подготовка за мащабна военна операция на Русия срещу Украйна. \"Русия струпва войски, самолети и танкове до границата ни, разчитайки на грешка от украинска страна, за да я използва като повод за пълномащабно нахлуване\", прогнозира генерал Богдан. \"Ние не сме членове на НАТО, те не са длъжни да ни защитят и във военен план ние сме сами срещу Русия\", предупреждава експертът.", "date": "2019.07.30", "title": "Ген. В. Богдан: Русия изчаква и се готви за пълномащабно нахлуване в Украйна"}
{"url": "https://www.faktor.bg/bg/articles/novini/svyat/pnas-prez-2017-godina-zavod-v-rusiya-e-izhvarlil-radioaktiven-oblak-v-atmosferata-dostignal-tsentralna-evropa", "text": "\"Русия е била източник на радиоактивния облак, преминал над Европа през есента на 2017 година\", става ясно от публикувано в научното списание PNAS на Американската академия на науките разследване. На 3 октомври 2017 годи австрийски и германски учени алармираха, че в Централна Европа са регистрирани необичайно високи нива на радиация. Косвените данни сочели, че радиоактивното замърсяване е от Русия, но \"Росатом\" обявява, че данните са недостатъчни, за да бъде определено точното място на изтичането на изотопи на радиоактивния материал рутений-106.  В продължение на няколко седмици радиоактивният облак се придвижва над централните части на Европа: Германия и Франция. Анализирайки огромен обем информация в продължение на 2 години група европейски учени стига до извода, че без никакво съмнение замърсяването идва от Русия и неговият конкретен източник е завод \"Маяк\" в Челябинска област, където се произвеждат компоненти за ядрено оръжие. \"Маяк е известен още минимум две големи аварии с изхвърляне на радиоактивно вещество в атмосферата - през 1957 и 2004 година.", "date": "2019.07.30", "title": "PNAS: През 2017 година завод в Русия е изхвърлил радиоактивен облак в атмосферата, достигнал Централна Европа"}
{"url": "https://www.faktor.bg/bg/articles/novini/svyat/avctpaliya-mozhe-da-paz-pie-dalgo-pazenata-tayna-na-algopitmite-na-fasebook-i-google", "text": "Fасеbооk и Gооglе мoгaт дa бъдaт пpинyдeни дa paзĸpият пoдpoбнocти oĸoлo нaчинa нa paбoтa нa aлгopитмитe им. Aвcтpaлийcĸaтa ĸoмиcия зa зaщитa нa ĸoнĸypeнциятa и пoтpeбитeлитe (АССС) зaяви, чe тpябвa дa мoжe \"дa нaблюдaвa пpoaĸтивнo\" дaли aлгopитмитe нa тexнoлoгичнитe гигaнти зaдyшaвaт ĸoнĸypeнциятa и ги пpинyждaвa дa пpeдaвaт инфopмaция, пишe Вuѕіnеѕѕ Іnѕіdеr. Fасеbооk и Gооglе ca извecтни c тoвa, чe пaзят в тaйнa ĸaĸ paбoтят aлгopитмитe им. Koмиcиятa oтбeлязвa, чe зa дa paзбиpa пoвeдeниeтo нa aлгopитмитe и дa ги нaблюдaвa пpoaĸтивнo, peгyлиpaщият opгaн щe тpябвa дa paзбиpa ĸaĸ тe paбoтят и cъoтвeтнo ĸoмпaниитe дa paзĸpият пoдpoбнocти зa тoвa.  Πpeдлoжeниятa oт ĸoмиcиятa, ĸoитo aвcтpaлийcĸoтo пpaвитeлcтвo тpябвa дa peши дaли дa пpилoжи или нe, пpeдcтaвлявaт eдни oт нaй-cтpoгитe дo мoмeнтa. Дoĸлaдът oт 619 cтpaници нe пocoчвa изpични пoдpoбнocти зa тoвa, ĸaĸ aлгopитмитe нa тexнoлoгичнитe гигaнти мoгaт дa бъдaт нaблюдaвaни, нo oчepтaвa cъздaвaнeтo нa нoв пpaвитeлcтвeн peгyлaтop в paмĸитe нa ĸoмиcиятa, ĸoйтo би мoгъл дa ĸoнтpoлиpa paбoтaтa нa aлгopитмитe. Haй-яcнaтa peфepeнция e ĸъм ĸpaя нa дoĸyмeнтa, cлeдвaйĸи paздeл, в ĸoйтo ce oбcъждa pиcĸът Fасеbооk и Gооglе дa зaдyшaт ĸoнĸypeнциятa нa нoви пaзapи ĸaтo инcтpyĸтиpaт aлгopитмитe cи дa пpиopитизиpaт coбcтвeнитe им пpoдyĸти пpeд тeзи нa ĸoнĸypeнтитe. Cпopeд Джoш Фpaйдeнбepг, aвcтpaлийcĸия миниcтъp нa финaнcитe, дeйнocтитe нa двeтe ĸoмпaнии тpябвa дa бъдaт пo-пpoзpaчни. B изявлeниe дo Вuѕіnеѕѕ Іnѕіdеr yпpaвлявaщият диpeĸтop нa Fасеbооk зa Aвcтpaлия и Hoвa Зeлaндия Уил Иcтън зaяви, чe ĸoмпaниятa e \"нaпълнo aнгaжиpaнa\" c дoĸлaдa и нeгoвитe пpeпopъĸи. Πpeдcтaвитeл нa Gооglе cъщo cпoдeли, чe \"ĸoмпaниятa щe ce aнгaжиpa c пpeпopъĸитe нa пpaвитeлcтвoтo\", cъoбщaвa Тhе Wаll Ѕtrееt Јоurnаl.", "date": "2019.07.30", "title": "Aвcтpaлия мoжe дa paзĸpиe дългo пaзeнaтa тaйнa нa aлгopитмитe нa Fасеbооk и Gооglе"}
{"url": "https://www.faktor.bg/bg/articles/novini/balgariya/prezidentat-dava-na-konstitutsionniya-sad-finansiraneto-na-partii-ot-firmi", "text": "Президентът Румен Радев сезира Конституционния съд с искане да бъдат обявени за противоконституционни разпоредби от Закона за политическите партии и от Изборния кодекс, свързани с даренията на политическите партии от юридически лица и еднолични търговци, съобщиха от прессекретариата на държавния глава. Според държавния глава оспорените разпоредби подменят интереса, в името на който партиите ще осъществяват дейността си и накърняват конституционните основи на българската политическа система. Застрашен е основният принцип на политическия живот в страната – плурализмът. Създават се предпоставки даренията от юридически лица и еднолични търговци да се насочват към партиите във властта, защото те разпределят публичните средства и определят победителите в обществените поръчки и концесиите. Останалите, и особено малките партии, ще бъдат изтласкани в периферията на политическия живот. Посочените рискове са пренесени и в изборния процес и застрашават устоите на демокрацията.", "date": "2019.07.30", "title": "Президентът даде на Конституционния съд финансирането на партии от фирми"}
{"url": "https://www.faktor.bg/bg/articles/poveche-ot-5600-hotela-po-sveta-se-otkazvat-ot-mini-shampoanite", "text": "Собственикът на Holiday Inn и InterContinental Hotels заяви, че близо 843 000 стаи преминават към принадлежности за бани с по-големи размери като част от усилията за намаляване на отпадъците. Преходът трябва да бъде завършен през 2021 година, съобщава АП. \"Преминаването към принадлежности с по-голям размер в повече от 5600 хотела по света е голяма стъпка в правилната посока и ще ни позволи значително да намалим влиянието върху околната среда\", коментира изпълнителният директор Кийт Бар. Компанията, който използва средно 200 милиона мини продукти за баня всяка година коментира, че клиентите очакват да се действа отговорно. Обществената осведоменост за проблема с пластмасовите отпадъци се повишава на фона на тревожни прогнози, че до 2050 г. в океаните може да има повече пластмаса, отколкото риба. Кампаниитте включват кадри на китове, раздути от пластмасови торбички, когато са отворени след като загиват. Допълнително, проблемите с боклука са подчертани от документален филм, който представя кадри с морски костенурки, обвити в пластмаса. И където е насочено вниманието на потребителите, там се насочват и компаниите. Много компании произвеждащи парфюми, напитки и храни се ангажират да преминат, където е уместно, от еднократна употреба към опаковки за многократна употреба до 2025 г.", "date": "2019.07.30", "title": "Повече от 5600 хотела по света се отказват от мини шампоаните"}
{"url": "https://www.faktor.bg/bg/articles/s-irlandetsat-na-skorseze-otkrivat-kinofesta-v-nyu-york", "text": "Дългоочакваният гангстерски филм на Мартин Скорсезе \"Ирландецът\" ще открие филмовия фестивал в Ню Йорк. Това ще бъде световната премиера на заглавието, в което си Робърт де Ниро влиза в ролята на наемния убиец Франк Шийрън, а Ал Пачино - на синдикалния лидер Джими Хофа. Джо Пеши играе мафиотския бос Ръсел Бъфалино, съобщава \"Гардиън\". \"Ирландецът\" е представен в страницата на фестивала като \"богато пресъздадена епика на американската престъпност\" и \"напрегната и сложна история, разказана с изключителна лекота\". Филмът е базиран на книгата \"Чух, че боядисваш къщи\" (I Heard You Paint Houses) на Чарлс Бранд, в която се твърди, че Шийрън е отговорен за смъртта на Хофа. Във филма се разказва за ветерана от Втората световна война Шийрън, който е използвал военния си опит, за да се изхранва като наемен убиец, изпълняващ поръчки за мафията. От гледната точка на възрастен човек той си спомня за убийствата, които са се отразили най-много върху кариерата му. Един от тези моменти е ролята, която играе при изчезването на своя приятел Хофа - бивш синдикален лидер, свързан с мафията. Директорът на фестивала в Ню Йорк определи филма като \"дълбок, смешен, тежък, забавен, и като всички велики филми - абсолютно уникален\". \"Той напълно ме изуми. В момента, в който свърши, незабавната ми реакция беше, че искам да го гледам отново\", каза още той. В \"Ирландецът\" Скорсезе работи за девети път с Де Ниро и за четвърти - с Джо Пеши. Това обаче е първият път, в който италианецът режисира Ал Пачино. Това ще бъде и едва четвъртият филм, в който Де Ниро и Ал Пачино играят един до друг след \"Кръстникът 2\", \"Жега\" и \"Праведно убийство\". Заглавието привлече вниманието на медиите, когато през 2017 г. беше купено от стрийминг гиганта \"Нетфликс\". Причина за това беше слабото представяне в боксофиса на предишния филм на Скорсезе - религиозната драма \"Мъчание\" с участието на Адам Драйвър и Лиъм Нийсън.  Тази пролет Скорсезе избегна конфликт с фестивала в Кан, който отказва да излъчва филми на \"Нетфликс\", след като обяви, че \"Ирландецът\" не е завършен навреме, за да кандидатства за участие. Премиерата на \"Ирландецът\" ще бъде на 27 септември в Ню Йорк. По-късно през годината той ще бъде разпространен по кината и в \"Нетфликс\".", "date": "2019.07.30", "title": "С \"Ирландецът\" на Скорсезе откриват кинофеста в Ню Йорк"}
{"url": "https://www.faktor.bg/bg/articles/folksvagen-oproverga-novinata-za-zavod-v-turtsiya-balgariya-e-vse-oshte-v-nadprevarata", "text": "Германският автомобилен концерн „Фолксваген“ все още търси най-доброто място за новия си завод в Югоизточна Европа, съобщава националният ежедневник Die Frankfurter Allgemeine Zeitung, цитиран от \"Фокус\". „Няма окончателно решение на Надзорния съвет\", заяви премиерът на Долна Саксония Щефан Вайл (ГСДП), който е част от ръководния орган на „Фолксваген“.  Наскоро бе съобщено, че Турция вече е избрана за изграждането на завода на стойност милиарди. От компанията опровергаха информацията.България също участва в надпреварата. „Разбира се, независимо как се вземе това решение, то ще бъде икономическо, а не политическо изявление\", увери Вайл, като допълни, че се очаква такова да има „може би на следващото или на по-следващото заседание на Надзорния съвет“. Съответно процесът вероятно ще се продължи през есента. Критиците твърдят, че избирането Турция не е съвместимо със ситуацията с правата на човека в страната.  Впечатлението, че компанията отслабва дейностите си в Германия, като пренасочва все по-голяма част от работата си в страни с по-ниски разходи за персонал, противоречи на политиката на ГСПД. „Принципно ситуацията е по-сложна… Компанията трябва да отваря нови пазари за продажби, също чрез пазарно ориентирано производство\", подчерта Вайл. Съгласно думите му, „Фолксваген“ трябва да има право да присъства в много страни. „Ето защо се справя толкова добре, защото не само гледа на нещата с национални очила, а се утвърждава в международен план от десетилетия\", обясни Вайл.  Наскоро „Фолксваген“ представи добри резултати за работата си, въпреки дизеловата афера и проблемната автомобилна индустрия. От април до юни продажбите са се увеличава с близо седем процента спрямо предходната година, въпреки че са доставени по-малко автомобили. Също така печалбата на компанията се е увеличила значително през този период с почти една четвърт.", "date": "2019.07.30", "title": "\"Фолксваген\" опроверга новината за завод в Турция, България все още е в надпреварата"}
{"url": "https://www.faktor.bg/bg/articles/ikonomika/balgarskite-kolbasi-veche-poskapnaha-s-pochti-15", "text": "Родните колбаси поскъпват. От януари досега цените са скочили с 10-15%. Това показват данните на производителите. А прогнозите са, че цените ще продължат да вървят нагоре до края на годината. Причината е поскъпването с близо 35% на вносното сурово месо, което се използва в производството. Цената му ще продължи да расте на европейския пазар и през следващите месеци. Засега поскъпване на килограм българско свинско месо в магазините не се усеща, но все повече хора се ориентират към пилешкото.   Месопреработвателните обясняват скока в цените на колбасите с този на суровините от Европа. Само за няколко месеца вносното месо е отчело ръст с близо 35%. Най-големият удар идва от Китай. Там заради африканската чума са избити милиони животни. Именно огромният недостиг на свинско в страната вдига и цените на световните борси. Така в Западна Европа разликата в цените е очевидна - в Германия поскъпването е с 25%, в Испания - 28%, а в Холандия - 27%. Прогнозата е за ново повишение на цените до края на годината - с близо 50%. Дали ще има двоен скок в цената на месото ще стане ясно вероятно през септември.", "date": "2019.07.30", "title": "Българските колбаси вече поскъпнаха с почти 15%"}
{"url": "https://www.faktor.bg/bg/articles/zapochva-umartvyavaneto-na-chumavi-domashnite-svine-vav-vidin", "text": "Първи случай на Африканска чума при домашни свине във Видин. От днес започва умъртвяването на прасетата в 3-километровата зона. Огнището е регистрирано в лично стопанство в квартал ”Нов път”, в което се отглеждали две прасета. Това е първото огнище на болестта в областта. \"Имаме положителна проба, взета от умряло прасе в кв. \"Нов път\" във Видин. Започват да се изпълняват мерките при установяване на първично огнище. Ще се определят 3- и 10-километрова зона. В 3-километровата свинете ще бъдат умъртвени по хуманен начин, а в 10-километровата зона ще има ежедневни обследвания, клинични прегледи, ще се вземат и кръвни проби за изследване\"- каза пред БНР д-р Адриян Данков, директор на Областна дирекция по безопасност на храните във Видин. На входовете на квартал \"Нов път\" са поставени полицейски патрули. Изграждат се дезинфекционни площадки. В квартала има само нерегистрирани лични стопанства, но не е ясно колко животни се отглеждат в тях. Две са промишлените свинеферми във Видинско- в Новоселци се отглеждат 3900 свине, свинефермата в Дунавци е с 500 свине-майки. Има и няколко малки- фамилни ферми, тип А- в Кула, с около 20 свине и в Медовница с около 75 свине. Около 40 животни има във фермата в Куделин, които се отглеждат за нуждите на Дома за възрастни хора с умствена изостаналост. Колко са прасетата, отглеждани в лични стопанства, ще стане ясно в края на месеца, когато приключи преброяването по общини. От БАБХ призовават хората да започнат да колят спешно свинете в задните си дворове и напомнят, че месото трябва да премине термична обработка. Превенцията в момента е най-важна с оглед овладяване на ситуацията. АЧС е опасно и бързо разпространяващо се заболяване. Превенцията му изисква отговорност, стриктност в прилагане на правилата за биосигурност и последователност на мерките, съобщават от БАБХ.", "date": "2019.07.30", "title": "Започва умъртвяването на чумавите домашни свине във Видин"}
{"url": "https://www.faktor.bg/bg/articles/obshtestvo/ulitsata/motorist-vrahletya-s-motora-si-sreshtu-tir-na-na-vhoda-na-kresnenskoto-defile", "text": "31-годишен моторист е с открита фрактура, след като се блъсна с мотора си в ТИР на Е-79 на входа на Кресненското дефиле, предаде БГНЕС. Инцидентът е станал към 7.15 на \"свинския завой” на входа на дефилето откъм Симитли.  Острият завой бе наречен \"свински\" заради стотиците убити прасета от обърнал се там румънски ТИР. Движението става в едната лента, регулира се от сигналисти на пътно-поддържащата фирма. Моторът \"Кавазаки” се е ударил в предната лява част на ТИР с македонска регистрация без товар. Пострадалият е транспортиран в спешното отделение на благоевградската болница и има открита фрактура на подбедрицата. Според водача на товарния автомобил, мотористът е навлязъл в лентата му. На мястото има парчета от предната броня на ТИР-а, мигачи и", "date": "2019.07.30", "title": "Моторист връхлетя с мотора си срещу ТИР на входа на Кресненското дефиле"}
{"url": "https://www.faktor.bg/bg/articles/obshtestvo/zakon-i-red/arestant-pochina-sled-skok-ot-prozorets-na-politseysko-upravlenie", "text": "Арестант е починал, след като е скочил от прозорец на третия етаж на едно от полицейските управления в Пловдив, съобщи пресцентърът на МВР. Инцидентът е станал късно снощи.  В следобедните часове вчера полицаи спрели трима души за проверка. Единият от тях - 30-годишен, криминално проявен за грабежи и наркотици, изхвърлил найлонови пликчета със суха зелена тревиста маса и бяло прахообразно вещество. След извършения оглед тримата са отведени в ареста на Шесто районно управление.  Късно вечерта 30-годишният арестант е поискал да ползва санитарното помещение в сградата. Бил е придружен от полицейски служител, но възползвайки се от притворената врата, скочил през прозореца от третия етаж.  Незабавно е пристигнал екип на спешна помощ, мъжът е транспортиран в болница, където по-късно е починал от получените при падането наранявания. Министърът на вътрешните работи Младен Маринов е разпоредил проверка, която да установи обстоятелствата по случая.", "date": "2019.07.30", "title": "Арестант почина след скок от прозорец на полицейско управление"}
{"url": "https://www.faktor.bg/bg/articles/protseduri-bavyat-puskaneto-na-fontana-na-ploshtad-slaveykov", "text": "Фонтанът на площад \"Славейков\" трябва да бъде пуснат скоро, обявиха от Столична община на 24 април. Тогава беше пусната вода и съоръжението беше тествано пред кмета Йорданка Фандъкова. В края на юли фонтанът все още е сух. \"Готов е вече, но тече процедуратата по въвеждането му в експлоатация\", съобщиха днес от общината за \"Дневник\". Същото казаха и на 22 юли с допълнението, че в момента текат 72-часови проби и вероятно до седмица ще заработи. Още не е. Първоначалният проект на студио \"А.Д.А.\" на арх. Иво Пантелеев, спечелил конкурса за реконструкция на площад \"Славейков\", е предлагал фонтанът да бъде премахнат, вероятно заради негативните асоциации в обществото след инцидента през май 2005 г. Тогава млад мъж загина от токов удар след като натопи ръце във водата на фонтана.", "date": "2019.07.30", "title": "Процедури бавят пускането на фонтана на площад \"Славейков\""}
{"url": "https://www.faktor.bg/bg/articles/advokat-na-ivan-todorov-vazmutitelno-e-zadarzhaneto-za-72-chasa", "text": "„Възмутително е задържането за 72 часа и твърдението, че е необходимо налагането на най-тежката мярка на човек, който е оказал пълно съдействие, който е уведомил, че заминава по служба и кога ще се върне и, че днес ще се яви. В този случай да се твърди, че има опасност от укриване, е злоупотреба със закона и с правомощия“. Това заяви адвокатът му Ина Лулчева, цитирана от БГНЕС. Тя добави, че единственият мотив, който прокуратурата посочва за задържането му е „опасност от укриване”. Минути след кацането си на българска земя, управителят на „ТАД Груп“ Иван Тодоров беше задържан и доведен в Националната следствена служба, където е разпитан. Според адвоката му Ина Лулчева няма нищо възмутително във факта, че е задържан на летището. Тя намира за недопустимо факта, че другите двама са пуснати под парична гаранция, а за Тодоров се иска задържане под стража. Тя обясни, че не е станало ясно и как точно е станало подбудителството на Кристиян Бойков да извърши хакерската атака срещу НАП. „Известно е, че подбудителството става когато убеждаваш някого да извърши нещо. Когато този някой не твърди, че ти си го накарал, да се твърди, че има подбудителство е доста нелепо”, каза още адвокатът и добави, че Тодоров я е уверил, че неговата фирма никога не се е занимавала с дейност, която цели да всява страх и смут в населението и, че не му е известно някой да е извършвал незаконна дейност.", "date": "2019.07.30", "title": "Адвокат на Иван Тодоров: Възмутително е задържането му за 72 часа"}
{"url": "https://www.faktor.bg/bg/articles/obshtestvo/zakon-i-red/vaorazhen-grabezh-v-rayona-na-elin-pelin", "text": "Въоръжен грабеж е бил извършен този следобед в района на Елин Пелин. По първоначална информация мъже са спрели лек автомобил на пътя и са предложили на водача му златни накити срещу пари. След като той е отказал, единият от нападателите е извадил пистолет, заплашил е човека с него и му е отнел пари. Полицията в София издирва извършителите. Преди минути в района на кръговото на 4-ти километър на Цариградско шосе е бил спрян за проверка лек автомобил. Изяснява се съпричастността на хората в него към нападението.", "date": "2019.07.30", "title": "Въоръжен грабеж в района на Елин Пелин"}
{"url": "https://www.faktor.bg/bg/articles/obshtestvo/svinskiyat-grip-se-prenese-i-v-yuzhna-balgariya", "text": "Потвърдиха първи случай на африканска чума в Пловдивска област, съобщи Нова телевизия. Извънредно заседава Областната епизоотична комисия. Положителната проба е излязла днес. По предварителна информация са заразени 2 диви прасета, които са били отстреляни близо до хижа \"Здравец\" в Родопите. Пробите са изпратени в референтната лаборатория в София. След приключване на извънредната среща ще бъдат направени изявления на специалистите за мерките за профилактика, ограничаване и ликвидиране на опасността от африканска чума по свинете в Област Пловдив.", "date": "2019.07.30", "title": "Свинският грип се пренесе и в Южна България"}
{"url": "https://www.faktor.bg/bg/articles/obshtestvo/ulitsata/nov-intsident-v-primorsko-25-godishna-zhena-padna-ot-4-iya-etazh", "text": "25-годишна софиянка е скочила от 4-ия етаж на хотелска база в Приморско след семеен скандал, съобщиха от полицията. Падайки от терасата на апартамент, жената се е струполила върху покрива на съседна по-ниска сграда. Тя е оцеляла, но е транспортирана в бургаска болница със счупен таз и множество контузии.  Инцидентът е станал на ул. \"Лилия\" 8, където в момента полиция все още извършва оглед. Местните жители са в шок. Припомняме, че преди няколко дни, в събота вечерта, 17-годишен младеж падна в асансьорна шахта, докато се опитва да си направи селфи. Падането от 6-ия етаж на тийнейджъра беше фатално.", "date": "2019.07.30", "title": "Нов инцидент в Приморско: 25-годишна жена падна от 4-ия етаж"}
{"url": "https://www.faktor.bg/bg/articles/novini/svyat/situatsiyata-v-ukrayna-prioritet-za-polsha-kato-predsedatel-na-saveta-za-sigurnost-na-oon", "text": "Полша подкрепя мирните инициативи на Украйна в конфликта ѝ с Русия. Това заяви полският министър на външните работи Яцек Чапутович по време на обсъждания на приоритетите на Варшава в дневния ред за председателството ѝ на Съвета за сигурност на ООН, предаде ДПА. На брифинг за пресата Чапутович посочи, че след изборите в Украйна има нова динамика, като президентът Володимир Зеленски \"предприема конкретни стъпки за изтегляне на силите от пограничните региони и размяна на военнопленници\". Ситуацията в Украйна ще бъде сред приоритетите на полското правителство по време на ротационното му председателство на Съвета за сигурност на ООН през август, каза полският министър. Полша настоява да бъде назначен специален представител на ООН за конфликта в Украйна. Тя освен това подкрепя разширяването на така наречения нормандски формат за обсъждане на украинско-руския конфликт, в който участват Русия и Украйна и посредниците Франция и Германия.", "date": "2019.07.30", "title": "Ситуацията в Украйна - приоритет за Полша като председател на Съвета за сигурност на ООН"}
{"url": "https://www.faktor.bg/bg/articles/politolog-bsp-ne-mozhe-sama-da-razklati-silnite-pozitsii-na-gerb", "text": "Изпращаме един напрегнат политически сезон. Това беше сезонът, в който България участва в избора за Европейски парламент. В тези избори сякаш партиите искаха да решават вътрешните си проблеми и дебатът за Европа отсъстваше. Видяхме класически компроматни войни. Негативизмът преобладаваше. Видяхме и дебат за субсидиите на партиите“. Това коментира пред БНР политологът проф. Тодор Галунов.  Проф. Галунов посочи и два проблема, които не са политически, но с широк политически отзвук – хакерската атака срещу НАП и африканската чума по свинете:  „Случаят с НАП показа, че в държавата нещо не е наред с бъдещото електронно управление и показва, че едва ли можем да минем към електронно гласуване. Случаят с чумата постави въпроса с отговорностите, включително и политически“.  По думите на проф. Галунов години наред „България си стои на последното място в Европейския съюз и не може да мръдне напред по основните политико-икономически стандарти“:  „Поставя се въпросът кога ще тръгнем рязко напред“.  В предаването „12+4“ проф. Тодор Галунов изрази мнение, че на този етап БСП не може сама да разклати силните позиции на ГЕРБ.  „ГЕРБ може сами да се свалят от власт. Не изключвам такава възможност, но това няма да е през тази календарна политическа година“.  Според проф. Галунов „противопоставянето между президента и правителството ще продължи, тъй като става въпрос за влияние върху макроикономиката на страната“:  „На този етап правителството и парламентът вземат превес над президента заради конституционната рамка… Правителството ще успее да се отклони от атаките срещу себе си, благодарение на местния вот. Напрежението през септември ще се прехвърли върху местната власт. В българския политически живот продължава една лоша традиция – два-три месеца преди изборите всички партии крият своите кандидати. Това показва неувереност, страх“.", "date": "2019.07.30", "title": "Политолог: БСП не може сама да разклати силните позиции на ГЕРБ"}
{"url": "https://www.faktor.bg/bg/articles/rumen-petkov-1-3", "text": "\"Иван Костов и Сергей Станишев лично носят огромна вина като министър-председатели за липсата на инструментариум в България да се ликвидират огнищата на зарази при животните.\" Това заяви днес в пресклуба на БТА в Плевен лидерът на АБВ Румен Петков. \"Склонни сме да забравяне престъпленията, които са извършени от различни правителства и по тази причина не можем да дадем обяснения за ситуацията днес в цялост.  Правителствата на СДС са една от основните причини - и главно правителството на Иван Костов, за неспособността на държавата да предприеме цялостни ефективни мерки за борба и ликвидиране разпространяването на масовите заболявания при животните\", допълни политикът. Той посочи, че правителството на Костов е ликвидирало екарисажите в България и 2001 г., май месец, страната не е имала нито един екарисаж, което заложило грозната перспектива. \"Вътрешностите на животните няма къде да се изгарят и те се хвърлят по бунищата, а това е сериозна предпоставка за разпространение на масови заболявания. \"Политическата отговорност е на Иван Костов като министър-председател, защото става въпрос за държавна политика. Вторият голям проблем е пропускът на Сергей Станишев. България бе спечелила по програма ФАР безвъзмездно 18 милиона евро за изграждане на екарисаж от последно поколение. Сергей Станишев като министър-председател \"проспа\" тази възможност и през 2009 г. парите бяха върнати обратно в програма ФАР. България остана без голям екарисаж. Двете правителства и лично Иван Костов и Сергей Станишев, като министър-председатели, носят огромна вина за липсата на инструментариум в момента в страната и през годините да се ликвидират превантивно огнища на такива зарази\", обясни лидерът на АБВ. \"Екарисажите, които имаме в момента, не могат да унищожат повече от 20-30 хиляди птици, защото са малки. Прогнозата, която нашите експерти дават е, че настоящото бедствие с Африканската чума по свинете, може да доведе до задължението България да ликвидира между 250-300 хиляди свине, след което ще бъде нужно десетилетие за възстановяване\", каза Петков, позовавайки се на експертно мнение на специалисти. Лидерът на АБВ посочи още, че отговорност носят и сегашните власти и припомни, че от късната есен на миналата година от АБВ са настоявали да се вземат всички мерки от МЗХГ, да се ангажира и ЛРС и рязко да се ограничи популацията на дивите прасета, но това не е станало. Румен Петков припомни, че от дълго време настояват за възстановяване на Националната ветеринарно-медицинска служба пред няколко поредни министри на земеделието, но и в тази посока не се предприема нищо.", "date": "2019.07.30", "title": "Румен Петков истински класик: Костов и Станишев са виновни за африканската чума по свинете"}
{"url": "https://www.faktor.bg/bg/articles/novini/svyat/na-letishte-pulkovo-v-sankt-peterburg-zadarzhaha-pasazher-v-samolet-ot-balgariya-narushil-zabranata-za-tyutyunopushene", "text": "На летище „Пулково“ в Санкт Петербург“ задържаха пасажер в самолет от България, нарушил забраната за тютюнопушене на борда на машината, съобщава вестник „Деловой Петербург“, като се позовава на информация от местните власти. Уточнява се, че дежурните са получили обаждане с молба полицията да се качи на борда на самолета, пристигнал от Варна. „Служителите, които пристигнаха на пистата, определиха, че по време на полета пътникът, докато е бил в тоалетната, разположена в опашната част на самолета, е пушил цигара\", отбелязват от регионалното МВР, цитирани от Агенция \"Фокус\". Нарушителят бил задържан и привлечен под административна отговорност. Не се уточнява дали той е гражданин на България.", "date": "2019.07.30", "title": "На летище „Пулково“ в Санкт Петербург“ задържаха пасажер в самолет от България, нарушил забраната за тютюнопушене"}
{"url": "https://www.faktor.bg/bg/articles/barni-sandars-v-duet-raparkata-kardi-bi-se-vpuskat-v-nominatsiite-za-prezident-na-sasht", "text": "Кандидатът за президентската номинация от страна на Демократическата партия Бърни Сандърс обедини усилията си с американската рапърка Карди Би с цел да насърчат младите хора да гласуват на президентските избори през 2020 година, предаде Франс прес. Странният тандем се събра на снимачната площадка в козметичен център в град Детройт. Сандърс и Карди Би участват в клип, предназначен за младежкия електорат. \"Ще се постараем да мобилизираме максимален брой млади избиратели и да ги включим в политическия дебат\", заяви Сандърс пред камерата на Си Ен Ен. Карли Би публикува в Инстаграм своя снимка по време на обсъждания със сенатора от щата Вермонт, който се обявява за социалист. Рапърката му благодари за това, че се е наел да промени страната, предаде БТА. Карли Би не за пръв път изразява подкрепата си за Сандърс. На 16 юли тя публикува туит, в който се казва: \"Този човек отдавна се бори за равни права, за човешки права!\" Според социологическите проучвания Бърни Сандърс е на второ място по популярност за получаване на кандидат президентската номинация от страна на Демократическата партия /15 на сто/ след фаворита Джо Байдън /29,3 на сто/, който е бивш вицепрезидент на САЩ.", "date": "2019.07.30", "title": "Бърни Сандърс в дует с рапърката Карди Би се впускат в номинациите за президент на САЩ"}
{"url": "https://www.faktor.bg/bg/articles/okrazhniyat-sad-v-nikoziya-obyavi-dnes-zastrahovatelnata-kompaniya-olimpik-v-likvidatsiya", "text": "Окръжният съд в Никозия обяви днес застрахователната компания „Олимпик“ в ликвидация. Делото за нейния фалит започна на 12 септември миналата година. Съдът назначи днес двама постоянни ликвидатори на компанията, които ще действат заедно. Това са досегашният неин временен ликвидатор Павлос Накузи, който бе предложен от най-големия кредитор – Фонда за автомобилно застраховане /кипърския Гаранционен фонд/, както и официален представител на Република Кипър. Очаква се днешното решение на съдия Ангелос Давид да бъде издадено и да бъде обнародвано в Официалния вестник на Кипър. На всички потърпевши от фалита на компанията, сред които са над 200 000 българи, ще бъде предоставена подробна информация за процедурата, която следва, изискванията и условията за подаване на исковете за обезщетения или възстановяване на суми. Делото за обявяването в ликвидация на застрахователната компания „Олимпик“, действаща в България и Кипър, започна на 12 септември миналата година. Преди това кипърският Застрахователен надзор отне лиценза ѝ за извършване на дейност, а съгласно кипърския закон всички застрахователни договори на „Олимпик“ както в Кипър, така и в България, бяха прекратени от 17 август миналата година. ", "date": "2019.07.30", "title": "Окръжният съд в Никозия обяви застрахователната компания „Олимпик“ в ликвидация"}
{"url": "https://www.faktor.bg/bg/articles/novini/balgariya/vss-publikuvaneto-na-lichnite-danni-na-sadiya-miroslava-todorova-e-posegatelstvo-sreshtu-neprikosnovenostta-i-nezavisimostta", "text": "Съдия Мирослава Тодорова, чиито данни бяха публикувани на сайта на Инспектората на Висшия съдебен съвет, днес беше изслушана от Съдийската колегия на ВСС. Това стана по предложение на председателя на Върховния касационен съд Лозан Панов. В специална декларация съдебните кадровици изразиха възмущението си от случилото се. Освен данните на бившия председател на Съюза на съдиите в България, с часове на сайта на Инспектората престояха данни на нейния съпруг и на непълнолетния ѝ син. Това стана чрез публикуването на магистратската ѝ имуществена декларация, а файлът с данните беше озаглавен \"Мирослава Тодорова ...не се чисти!!!!!\". От органа, който следи за интегритета на магистратите, обясниха, че е допусната техническа грешка, извиниха се на съдията и на семейството ѝ и обещаха да търсят отговорния. \"От гледна точка на криминологията не трябва да казваме колко ни е страх, но мога да кажа, че съм обидена. Това е унизително – да полагаме усилия, да попълваме декларации, да спазваме срокове, а накрая никой да не положи усилия да не публикуват данни, които не би трябвало“, каза пред съдебните кадровици Мирослава Тодорова, които определиха случилото се като \"посегателство срещу неприкосновеността и независимостта ѝ\". За да бъде чуто и обяснението на Съдебния инспекторат, на заседанието беше поканена и главният съдебен инспектор, но се оказа, че Теодора Точкова е в отпуск.", "date": "2019.07.30", "title": "ВСС: Публикуването на личните данни на съдия Мирослава Тодорова е \"посегателство срещу неприкосновеността и независимостта ѝ\""}
{"url": "https://www.faktor.bg/bg/articles/novini/svyat/organizatorite-na-atakite-ot-11-septemvri-e-gotov-da-svidetelstva-sreshtu-sauditska-arabiya", "text": "Един от организаторите на терористичните атаки в САЩ на 11 септември 2001 г. Халид Шейх Мохамед е готов да подкрепи обвиненията срещу Саудитска Арабия в съучастие в мащабния атентат, пише „Уолстрийт джърнъл“. В замяна пакистанецът, който се намира в американския военен затвор „Гуантанамо“ в Куба, иска да не бъде осъждан на смърт. Предложението му се съдържа в писмо, изпратено от адвокатите му до федерален съд в Манхатън. Там се разглежда колективен иск към Рияд от името на над 800 души, включително роднини на жертви и пострадали от атаките. През 2017 г. те заведоха дело срещу Саудитска Арабия и обвиниха властите в кралството в подкрепа за терористичната мрежа „Ал Кайда“, чийто удар в САЩ отне живота на почти 3000 души. През септември 2016 г. Конгресът преодоля вето на тогавашния президент Барак Обама и подкрепи законопроект, който разреши на семейства на жертвите на атаките от 11 септември да подават искове срещу Саудитска Арабия. В САЩ неведнъж са изказвани предположения, че властите в петролната монархия са си затваряли очите за дейността на „Ал Кайда“ и може да са имали контакти с групировката и така да носят част от отговорността за терористичните атаки. Рияд отхвърля вина и заплашва, че ще разпродаде свои активи в САЩ за стотици милиарди долари, за да не допусне евентуалната им конфискация, ако съд уважи съдебни искове.", "date": "2019.07.30", "title": "Организатор на атаките от 11 септември е готов да свидетелства срещу Саудитска Арабия"}
{"url": "https://www.faktor.bg/bg/articles/pochti-40-protsenta-ot-rusnatsite-ne-iskat-putin-da-upravlyava-oshte-edin-mandat", "text": "Трийсет и осем процента от руснаците не искат президентът Владимир Путин да управлява още един мандат, съобщи днес най-голямата независима социологическа агенция в Русия \"Левада център\", цитирана от ДПА. Путин, който е на власт като президент почти две десетилетия, ще достигне конституционния праг за два последователни президентски мандата през 2024 г. Той беше преизбран миналата година с повече от три четвърти от гласовете на избирателите. Резултатите на общонационално допитване, извършено този месец от \"Левада център\", показва растящо недоволство от руския лидер. Процентът на руснаците, които не искат Путин да продължи да управлява след сегашния си мандат, е най-голям за последните пет години, след засилването на национализма в резултат на анексията на Крим от Русия през 2014 г.\"Ще станем свидетели на негативна тенденция по отношение на президента\", каза директорът на агенцията Лев Гудков пред в. \"Ведомости\". Властта на Путин е до голяма степен основана на импулса от минали постижения и липсата на алтернативи, каза Гудков. \"Днес всичко зависи от липсата на алтернатива. Но отношението е предимно отрицателно, защото липсата на алтернатива се поддържа със сила\", добави Гудков. Повече от 1000 души бяха задържани на опозиционен протест в центъра на Москва този уикенд. Демонстрацията бе белязана от най-големия брой арести при протести в Русия за последното десетилетие, според неправителствената организация \"ОВД-Инфо\".", "date": "2019.07.30", "title": "Почти 40 процента от руснаците не искат Путин да управлява още един мандат"}
{"url": "https://www.faktor.bg/bg/articles/novini/svyat/vav-velikobritaniya-otchetoha-temperaturen-rekord", "text": "Великобритания е станала свидетел миналата седмица на най-горещия си ден, регистриран някога, предаде Асошиейтед прес.  Британската метеорологична служба съобщи, че температурата в Ботаническата градина на Университета в Кеймбридж, Източна Англия, е достигнала 38,7 градуса. Тези температурни стойности са отчетени в четвъртък, а вчера анализите на службата са ги потвърдили. Предишният рекорд за територията на Обединеното кралство беше 38,5 градуса и беше поставен през август 2003 г. Миналата седмица в цяла Европа бяха отчетени температурни рекорди в резултат на гореща вълна, дошла от Сахара.", "date": "2019.07.30", "title": "Във Великобритания отчетоха температурен рекорд"}
{"url": "https://www.faktor.bg/bg/articles/ruskite-mi-35-i-mi-17-pristigat-do-kraya-na-godinata-v-sarbiya", "text": "Министърът на отбраната на Сърбия Александър Вулин заяви днес, че руски хеликоптери Ми-35 и Ми-17 ще бъдат доставени в Сърбия до края на тази година или в началото на идната, предаде агенция Танюг. В интервю за сръбската национална телевизия РТС Вулин припомни, че Сърбия е купила от Русия четири нови хеликоптера Ми-35 и Ми-17, съобщава dir.bg. Това са напълно нови хеликоптери, най-добрите в света, очаквам да пристигнат до края на годината или в началото на следващата. От десетилетия назад не сме осигурявали средства а армията, каза сръбският министър на отбраната. Когато става дума за новите бронирани коли БРДМ 2, които Сърбия получи като подарък от Русия, Вулин каза, че армията на Сърбия сега ще бъде в състояние по-добре да защитава хората си. Министърът обяви, че ще бъдат отделени още средства в съответствие с военнотехническото споразумение между Сърбия и Русия. Сръбският министър на отбраната изтъкна, че въоръжаването на Сърбия е във функция на мира, а политиката на неутралитет й позволява да се въоръжава и екипира там, където смята, че е необходимо. Сърбия е сериозна и ценена страна, която има право да се въоръжава и всеки може да бъде сигурен, че нашето въоръжаване, както каза президентът Александър Вучич, е само във функция на мира. Колкото по-силни сме, толкова войната ще бъде по-далеч от нас, каза Вулин като допълни, че \"стабилна, сигурна и силна Сърбия е гарант, че на Балканите ще има мир\". Слаба и нестабилна Сърбия не може да гарантира мира нито на себе си, нито на другите. Ние гарантираме мира на Балканите, каза Вулин. В отговор на въпрос на Радио \"Свободна Европа\" за руското дарение на военно оборудване за Сърбия вчера НАТО съобщи, че напълно уважава суверенното право на всички държави, включително Сърбия, да избират своите политически ангажименти и договори в сферата на сигурността и изтъкна партньорските отношения, които има със Сърбия, отбелязва Танюг, цитирана от БТА.", "date": "2019.07.30", "title": "Руските Ми-35 и Ми-17 пристигат до края на годината в Сърбия"}
{"url": "https://www.faktor.bg/bg/articles/agenti-na-ds-izpluvaha-v-oshte-dve-izvanparlamentarni-partii", "text": "Комисията по досиетата обяви резултатите от проверките за принадлежност към тоталитарните комунистически служби на лица, заемали ръководни позиции в още две извънпарламентарни политически партии. Проверката в партия „Гражданско обединение за реална демокрация” (ГОРД) е обхванала общо 10 души, които са били или са председатели, заместник-председатели, членове на ръководни и контролни органи на партията, посочва  . От тях с принадлежност към Държавна сигурност или разузнавателните служби на БНА са двама души (решение №2-1672 от 29 юли 2019 г.): Валери Лазаров Лазаров, член на контролен орган на партия (член на Национален надзорен съвет) от 25.10.2012 г. до 02.04.2014 г. – щатен служител на Разузнавателното управление на Генералния щаб на БНА от 1986 г.; Румен Нейчев Ралчев, член на ръководен орган на партия (заместник-председател) от 18.03.2013 г. до 02.04.2014 г. – щатен служител на Пето управление на ДС (Управление за безопасност и охрана, УБО) от 1974 г.). В политическа партия „Движение за европейска интеграция” проверката е засегнала 7 лица на ръководни позиции (решение №2-1673 от 29 юли 2019 г.). От тях с принадлежност към ДС е Любомир Димитров Пармаков, член на контролен орган на партия (член на Централна контролна комисия) от 27.07.2011 г. – осведомител на Второ главно управление на ДС от 1971 г. Проверката на политическите партии в България продължава.", "date": "2019.07.30", "title": "Агенти на ДС \"изплуваха\" в още две извънпарламентарни партии"}
{"url": "https://www.faktor.bg/bg/articles/navalyn-y-live-protestite-v-moskva-kakvo-sledva-video", "text": "Най-големият неразрешен митинг в Москва за последните години се проведе на 27 юли . Десетки хиляди хора отидоха пред  кметството на руската стколица, за да покажат на властите, че \"сме тук и ще се борим за правото си на избор, въпреки арестите, претърсванията и други опити да ни сплашат. Какво следва? Елате на митинга в защита на вашите права на 3 август\", казва Любов Собол от канала на арестувания и отровен опозиционен лидер Алексей Навални- Навальный LIVE. \"Стана абсолютно очевидно, че Путин, Собянин и другите изобщо не разбират какво се случва, никой от \"великите\" управленци не разбира ставащото. Шайка, откъснати от реалността милиардери не могат да осъзнаят как можеш да излезеш на улицата, да бъдеш арестуван, само за да се чуе гласа ти\", казва Собол, която обяви гладна стачка, след като не беше допусната да се кандидатира за депутат от Московската градска Дума, а по-късно арестувана за кратко. В момента тя е единственият опозиционен лидер в Москва, който е на свобода.", "date": "2019.07.30", "title": "Навальный LIVE: Протестите в Москва! Какво следва? (ВИДЕО)"}
{"url": "https://www.faktor.bg/bg/articles/politolog-koyto-specheli-sofiya-toy-shte-mozhe-da-se-obyavi-za-pobeditel-na-mestnite-izbori", "text": "\"Изборите в София се очертават като символна, важна и тежка битка. Тази битка ще има национален заряд. Това е основното върху, което ще обръщаме внимание в рамките на следващите няколко месеца.\" Това коментира в интервю за Dir.bg политологът от \"Тренд\" Димитър Ганев.  Той обобщи изминалия парламентарен сезон, като изтъкна три основни пункта - Европейските избори, ГЕРБ без Цветанов и разпада на т.нар. малка коалиция.  \"Това, което характеризира най-ясно този политически сезон, без съмнение са изборите за Европейски парламент. Слагам ги тях в центъра и фокуса, защото до Европейските избори партиите бяха до голяма степен вперили политическите погледи именно към тях и техните действия бяха продиктувани от това как ще се представят. А събитията след това пък бяха до голяма степен функция на резултата от изборите. Според Ганев скандалът с апартаментите е поставило ГЕРБ в различна ситуация - без Цветан Цветанов. Тепърва ще наблюдаваме какви последствия ще има тази оставка.  \"ГЕРБ постигна голям успех през 2015 година, а в същото време тогава БСП катастрофира, което доведе до това, че ГЕРБ взеха, ако не се лъжа, 20 или 21 кметове на областни градове, докато БСП не успя да спечели нито един. Какво означава това? При евентуален пробив на един, два или три областни града, БСП може да интерпретира това като отлепване от дъното. Въпросът е обаче, ако иска да интерпретира тези местни избори не като отлепване от дъното, ами като някакъв вид победа над ГЕРБ, то това може да бъде само някаква символна победа, а тя може да дойде от София. В този смисъл ключово важни за тези избори ще са изборите в София, ако г-жа Мая Манолова се кандидатира като независим кандидат и получи подкрепата на БСП. Защото изборите в София се очертават като символна, важна и тежка битка. Забележете, че тя ще прикове внимание, защото и г-н Сидеров, и г-н Марешки, също обявиха, че се кандидатират за кмет на София. Така че битката за София има и някакъв тип национален заряд. Който спечели София, той ще може да се обяви за победител.\" Другото важно политическо събитие, то се случи буквално в самия политически край на сезона, е фактическият разпад на коалицията Обединени патриоти, което не беше изненада, заявява политологът. Той обаче смята, че разпадът в малката коалиция не застрашава голямата. Ганев посочва два възможни варианта  - или подписване на отделни коалиционни споразумения с ГЕРБ, или подмяна на \"Воля\" с \"Атака\", ако партията на Волен Сидеров тръгне по опозиционен път. Третият вариант - \"Воля\" и \"Атака\" да оттеглят подкрепата си от управляващите, е най-малко вероятен, посочва Ганев. По отношение на хакерската атака срещу НАП Ганев смята, че това е безспорно голям скандал, но няма да повлияе на електоралните нагласи. Според политолога заразата с африканска чума по свинете показва  без всякакво съмнение, че има защо да се обвинява БАБХ и тяхната работа, защото за тази чума се знаеше отпреди повече от една година. Мерките, които бяха взети, по всичко личи, че не са дали своя резултат и сега рискът да загубим цялото си свиневъдство, да зачеркнем този сектор поне за 5-6 години, е голям. А загубите могат да се изчисляват в милиарди левове, казва Ганев. По повод дебатите за закупуването на изтребителите F-16 политологът казва: \"Следя този дебат с интерес и тази сделка въобще. Не съм експерт по самолети, но има две неща, които ми се струват абсолютно очевидни и според мен това са двата фундамента върху които трябва да стъпим. Първо България има нужда от модернизация на военната си техника, в това число и от самолети, тъй като в скоро време няма да можем да пазим въздушното пространство, доколкото разбирам. И това налагаше тази модернизация.\"", "date": "2019.07.30", "title": "Димитър Ганев:  Който спечели София, той ще може да се обяви за победител на местните избори"}
{"url": "https://www.faktor.bg/bg/articles/prezidentat-se-otkaza-i-ot-nalaga-na-veto-za-premahvaneto-na-mashinnoto-glasuvane", "text": "Президентът Румен Радев няма да налага вето на изборните правила, с които отпада машинното гласуване за местните избори.  Указът на държавния глава за обнародване на промените в Изборния кодекс е подписан днес. По време на дебатите опозицията в лицето на БСП настояваше машинното гласуване да се запази. Впоследствие беше постигнат компромис от първоначалната идея и машинното гласуване отпадна само за местните избори, като се запази за президентските, парламентарните и вота за Европейски парламент. Преди време президентът остро разкритикува управляващите, че премахват машинното гласуване, като го обвърза с честността на вота. \"Искам изборите да са прозрачни и честни и призовавам правителството да изпълни решението на парламента да осигури машини за машинно гласуване. В България процентът на недействителните бюлетини е над 6%. Това е все едно една партия да не е в парламента, това е един малък коалиционен партньор, който понякога решава. Машинното гласуване трябва да бъде гаранция за вота на българите. Докато не снижим влиянието на субективния фактор, докато има в Ютюб клипове на партийни събрания, където се вижда как партийни ръководители показва как да се произвеждат недействителни бюлетини, как да се фалшифицират избори, докато партиите издигат такива хора за кметове, аз ще продължават да настоявам за машинно, електронно, дистанционно гласуване\", поясни тогава Румен Радев.", "date": "2019.07.30", "title": "Президентът се отказа да наложи вето за премахването на машинното гласуване"}
{"url": "https://www.faktor.bg/bg/articles/borisov-razgovarya-s-dimitris-siluris-obsadiha-badeshtite-balgaro-kiparski-otnosheniya", "text": "Министър-председателят Бойко Борисов се срещна с председателя на Камарата на представителите на Република Кипър Димитрис Силурис. По време на разговора им в Министерския съвет двамата дадоха отлична оценка на българо-кипърските отношения, които се развиват стабилно, в дух на приятелство и сътрудничество от установяването им досега. Това съобщиха от Правителствената информационна служба.  Според премиера Борисов политическият диалог между България и Кипър е изключително полезен, защото мотивира активната работа във всички сфери от взаимен интерес. Българският министър-председател изрази надежда, че занапред ще се разшири още повече спектъра на посещения на ресорни министри между двете държави. Борисов изтъкна потенциала на подписаните през последните години двустранни споразумения в областта на земеделието, туризма, енергетиката, културата, образованието и науката, корабоплаването.  Република Кипър е важен търговско-икономически партньор на България, отбеляза още премиерът Борисов и обърна внимание, че през последните години има стабилен ръст на двустранния стокообмен. По думите му трябва да се търсят възможности за увеличаване на търговския обмен, вкюлчително чрез съвместно излизане на трети пазари. Министър-председателят Бойко Борисов посочи още, че членството в Европейския съюз е също много солидна база за развитието на партньорството между България и Кипър.", "date": "2019.07.30", "title": "Борисов разговаря с Димитрис Силурис, обсъдиха бъдещите българо-кипърски отношения"}
{"url": "https://www.faktor.bg/bg/articles/indipendant-boris-dzhonsan-mozhe-da-e-posledniyat-premier-na-velikobritaniya-vodiya-ya-kam-razpadane", "text": "\"Великобритания е далеч по-важна от вашия твърд Брекзит, Борис Джонсън\", с това заглавие излезе  редакционна статия в британския вестник \"Индипендънт\" по повод политиката на новия британски премиер, който заяви, че е готов на Брекзит без сделка с ЕС. Бившият министър-председател Дейвид Камерън веднъж отбеляза, че съюзът между Англия и Шотландия е за него далеч по-важен от въпроса за Брекзит. Джонсън също трябва да осъзнае тази истина, продължава статията, която предупреждава, че Великобритания е на път да последва съдбата на бившата Югославия, от която в крайна сметка остана само Сърбия. По същият начин Великобритания е на път да се превърне в Англия плюс Уелс - а след време, без съмнение, само Англия, предупреждава в. \"Индипендънт\", цитиран от БТА. Със скоростта, с която се развиват нещата, Джонсън ще трябва да се радва, ако успее да си запази Корнуел - ако изобщо заема премиерския пост по това време. Той може да се окаже последният премиер на Великобритания, която самият Джонсън обича да нарича \"най-успешния политически и икономически съюз в историята\" - и това ще е, до голяма степен, по негова вина. За опасността от разпадане на Обединеното кралство предупреждава и редакционната статия на британския в. \"Гардиън\". Джонсън не иска да бъде видян да посещава Париж, Берлин и Брюксел, молейки за нови условия за Брекзит - целта му е да накара европейците да се изпотят, дори на цената на спад на курса на лирата. Въпреки това той даде приоритет на посещението в Шотландия още в началото на мандата си - което не печели никакви политически дивиденти. В най-добрия случай срещата му с лидерката на шотландските консерватори Рут Дейвидсън може да ограничи щетите. Но склонността на новия британски премиер да приеме Брекзит без споразумение подкопа доверието към торите в Шотландия. Срещата му с шотландската първа министърка Никола Стърджън едва ли беше по-лесна. Очевидно Джонсън направи това посещение, защото не можеше да си позволи да не отиде. През 2016 г. шотландците гласуваха масово за оставане в ЕС и малцина представители на централните власти приеха насериозно вероятното отражение на Брекзит върху Шотландия. Джонсън, също като повече поддръжници на напускането на ЕС, никога не мисли особено много за Шотландия, нито за Ирландия. Но по време на кампанията за избиране на нов премиер стана кристално ясно, че в Консервативната партия има мнозина, които не се интересуват дали Великобритания ще остане цяла, стига да напуснат ЕС. Изглежда дори Джонсън разбира сега, със закъснение, какво е заложено на карта - макар че, в типичния си стил, няма никакъв план за справяне с проблема, отбелязва в. \"Гардиън\".", "date": "2019.07.30", "title": "\"Индипендънт\": Борис Джонсън може да е последният премиер на Великобритания, води я към разпадане"}
{"url": "https://www.faktor.bg/bg/articles/novini/balgariya/atlantitsi-balgariya-shte-ima-f-16-bitkata-da-sme-dostoen-chlen-na-nato-stava-fakt", "text": "Всичките закони, свързани с придобиването на самолетите, вече са обнародвани и са в сила! Сега вече можем да се поздравим с този заслужен успех, за който неуморно работиха много достойни българи, обединени около една кауза - силна България в силен Алианс! Сега е моментът да се обърнем с благодарност към всички, които допринесоха това да се случи - политици, военни, експерти, журналисти и активни представители на гражданското общество, които се бориха за тази кауза. Защото това е каузата на силна и достойна България, неделима част от евроатлантическото семейство. Силна България в силен Алианс! Това е мисията на Атлантическия съвет на България, която всеки ден отстоявахме за двегодишното ни съществуване. Договорът за придобиването на F-16 блок 70/72, най-добрият боен самолет, поколение 4+, който сега България може да си позволи, е една сбъдната мечта за българска отбрана. И не само. Тази сделка е най-мащабният модернизационен проект за българските въоръжени сили след падането на комунистическия режим. Това поставя началото на дълго отлаганото технологично превъоръжаване и трансформацията на въоръжените сили. Придобиването на първите осем самолета F-16 обаче е само началото. Чакат ни още много битки, в които отново ще се изправяме против силите, искащи да имаме слаба отбрана и завладяна държава, \"троянски кон\" на Москва в НАТО и ЕС. Тепърва трябва самолетите да бъдат доставени, усвоени, въведени на въоръжение, да се постигнат начални и впоследствие пълни оперативни способности, да придобием и още 8 изтребителя за цяла ескадрила. Предстои придобиването и на нови радари, и на нови системи за противовъздушна и противоракетна отбрана. На нови бойни хеликоптери и безпилотни системи. Освен на Военновъздушните сили, предстои превъоръжаване и на Военноморските сили. И на Сухопътните войски, които остават гръбнакът на българската отбрана! Освен това и Силите за специални операции ще придобиват все по-значителна роля и място. Да не забравяме и за способностите за кибер-отбрана. Това са проекти за милиарди. Средствата трабва да бъдат изразходвани прозрачно и най-разумно, така че да дадат максимума от способности. Ето тук се крият още предизвикателства, които задължават активното гражданско общество да бъде постоянно бдително! И да остане и занапред организирано, под една или друга форма. паралелно с въвеждането на въоръжение на новата. Това значи окончателно да скъсваме със зависимостта ни от руския военнопромишлен комплекс. И да прекъснем финансовите потоци към Москва. Тази борба ще бъде особено трудна. Пред нас стои все повече на дневен ред предизвикателството да постигнем повече съюзна интеграция в НАТО, така че на българска територия да имаме не само ново въоръжение и техника, но и да изградим съвместни военни формирования с нашите съюзници. Паралелно с това български военни формирования трябва да бъдат афилиирани към многонационални формирования на НАТО и ЕС в други съюзни държави. Защото България не просто се превъоръжава. Страната ни гради своята отбрана в съюзен контекст! Това значи България да участва в повече съвместни проекти за изграждане на отбранителни способности с наши съюзници, което ще направи възможно заедно да имаме способностите, които самостоятелно трудно можем да си позволим. F-16 поставя много силно начало на изграждането на модерна българска отбрана в НАТО. Това е така не само заради технологичното превъзходство и цената, а и заради постигнатото обединение около една обща кауза на всички политически сили и българи, които искат държавата ни да бъде силна и просперираща част от НАТО и ЕС. Това е момент с историческо значение, който за пореден път ни показа, че \"Съединението прави силата.\" Трябва и занапред да продължим по този начин!", "date": "2019.07.30", "title": "Атлантици: България ще има F-16, битката да сме достоен член на НАТО става факт!"}
{"url": "https://www.faktor.bg/bg/articles/prezidentstvoto-rumen-radev-ne-e-protiv-aktualizatsiyata-na-darzhavniya-byudzhet-zaradi-f-16-blok-70", "text": "В Държавен вестник е публикуван Законът за ратифициране на договорите за придобиване на изтребители Ф-16 блок 70 и свързаната актуализация на държавния бюджет. Това е последният етап от българската процедура по договора със САЩ за новите бойни самолети. От президентството потвърдиха за “Хоризонт” на БНР, че няма да бъде наложено вето върху това законово изменение, защото държавният глава Румен Радев не е против него. Председателят на парламентарната комисията по отбрана Константин Попов обясни какво предстои: \"От  тук нататък следва трудното. Трябва да се прецизират много добре ресурсите, които имаме, начинът, по който ще бъдат обучавани летците, инженерно-техническият състав, изградена инфраструктура, от тука нататък работата в Министерството на отбраната наистина става изключително важна\". България ще купи 8 изтребителя. Очаква се първите самолети да бъдат доставени до средата на 2023 г., 4 бойни самолета ще бъдат доставени до края на 2023-та, а последните през първото тримесечие на 2024 г. Оперативна готовност на самолетите трябва да е постигната в края на петата година от датата на влизане в сила на договора. Стойността на проекта е 2,2 милиарда лева, като затова държавата емитира и държавен дълг, за да може да допълни сумата от вече гласуваните 1,8 млрд. лева. Очаква се парите да бъдат депозирани в банката на Федералния резерв. Процент и половина ще е доходността им, обясниха от МО.  Решението за ратификацията на договора мина и през ветото на президента Румен Радев. Той разкритикува факта, че ратификацията е минала бързо на две четения в един ден без да има по-задълбочен дебат. Спомена още, че се поемат задължения, свързани със скрити и неясни разходи, припомня БНР. Въпреки критиките ветото беше преодоляно със 128 гласа, дадени от ГЕРБ, \"Обединени патриоти\" (ВМРО), ДПС и двама независими. Заместник- началникът на отбраната вицеадмирал Емил Ефтимов изрази надежда, че договори до края на годината ще има и за проектите за флота и Сухопътните войски: \"Продължаваме на позитивната вълна на Ф-16. Имаме уверение на правителството, че инвестициите, които са предвидени за останалите два проекта за модернизация на въоръжените сили ще се случат, но за двата проекта са предвидени гъвкави схеми за плащане. Надявам се, че до края на годината ще има развитие по двата и ще има сключени договори\". ", "date": "2019.07.30", "title": "Президентството: Румен Радев не е против актуализацията на държавния бюджет заради Ф-16 блок 70"}
{"url": "https://www.faktor.bg/bg/articles/izgrazhdaneto-na-balgarskiya-uchastak-ot-turski-potok-mozhe-da-se-zabavi-pone-do-kraya-na-2021-g", "text": "Изграждането на българския участък от газопровода „Турски поток“може да се забави поне до края на 2021 г. заради продължаващия съдебен спор между „Булгартрансгаз“ и консорциум, оглавен от саудитския изпълнител Arkad Engineering. Това се подчертава в текст, публикуван на официалната интернет страница на базираната в САЩ корпорация за финансови услуги  Стандарт енд Пуърс“, изготвен на база информация от Върховният административен съд на България и от компанията Arkad Engineering.  Консорциумът DZZD, който завърши на второ място в конкурсаза изграждането на дългия 484 км участък, обжалва решението през юни и се обърнаха към Комисията за защита на конкуренцията (КЗК) с молба за поверяването на проекта на Arkad Engineering. Искът на консорциума, който беше внесен във Върховния административен съд в началото на юли, може да забави изграждането на „Турски поток“ за неопределено време.  Според говорител на ВАС няма конкретен срок, с който съдът да е принуден да се съобразява. Приключван ето делото може да отнеме месеци и дори години. Първото изслушване по делото е насрочено за 24 октомври тази година. Договор между „Булгартрансгаз“ и изпълнителя не може да бъде подписан, докато по делото не е взето решение, не може да се започне и строежът. Говорител на Arkad Engineering заяви, че от двете опции на конкурса - да се построи газопровода за 1,29 млрд. евро в срок от 250 дни или за 1,10 млрд. евро в срок от 615 дни, „Булгартрансгаз“ е избрал втората.  Консорциумът DZZD, част от който са италианската фирма Consorzio Varna 1 и Completions Development Associations, свързвана с руската фирма за производство на тръби TMK, също предложиха да построят газопровода за 1,10 млрд евро в рамките на 615 дни.  Като се има предвид този срок, и ако можем да разчитаме на бързо решение по съдебното дело, „Турски поток“ ще бъде завършен поне в края 2021 г., две години след построяването на втората нишка на газопровода.  Руската компания „Газпром“ планира да доставя природен газ през Турция за Югоизточна Европа чрез мрежа от тръбопроводи, преминаващи през България, Сърбия и Унгария. Новият газопровод ще позволи на руския газов гигант да разчита по-малко на Украйна за траспортирането на природен газ в Европа.  Забавянето на българския сектор обаче означава, че „Газпром“ ще може да използва „Турски поток“, за да доставя газ само на България, Гърция, Македония и Румъния, използвайки вече съществуващите тръбопроводи. Сърбия, Унгария, Босна и Херцеговина и Хърватия ще останат зависими от газта, доставяна през Украйна.", "date": "2019.07.30", "title": "Изграждането на българския участък от „Турски поток“може да се забави поне до края на 2021 г"}
{"url": "https://www.faktor.bg/bg/articles/tramp-se-nalozhi-nad-senata-blokira-prodazhbata-na-orazhie-na-sauditska-arabiya", "text": "Сенатът на САЩ не успя да преодолее ветото на президента Доналд Тръмп върху законопроект, приет от Конгреса, предвиждащ да бъдат спрени продажбите на определени оръжия за Саудитска Арабия, предаде Ройтерс, цитирана от БТА. С 45 срещу 40 гласа Сенатът не успя да достигне необходимите две трети от всички гласове, за да преодолее президентското вето. Петима от общо 53-мата републиканци в камарата гласуваха против ветото на президента, който е техен съпартиец. Петнайсет сенатори изобщо не гласуваха. Очакваше се Сенатът да опита да отхвърли ветото на Тръмп и върху още два други законопроекта за блокиране на оръжейни продажби за Саудитска Арабия, Обединените арабски емирства и други страни. През май правителството на Тръмп обяви, че ще пристъпи към осъществяването на продажби във военната сфера на стойност над 8 милиарда долара, заобикаляйки процедура за разглеждането им в Конгреса. Законопроектът за отхвърляне на ветото, който не успя да мине, щеше да блокира продажбата на високоточни управляеми боеприпаси на компанията \"Рейтиън\" и свързаното с тях оборудване. Опитът на Конгреса имаше за цел да окаже натиск на саудитското правителство да подобри досието си в сферата на човешките права и да направи повече за избягването на цивилни жертви във войната в Йемен, където Саудитска Арабия и ОАЕ оглавяват кампания на въздушни удари срещу подкрепяните от Иран бунтовници хуси, отбелязва Ройтерс. Нагласите в Конгреса към Саудитска Арабия се влошиха след убийството на саудитския журналист и коментатор на вестник \"Вашингтон пост\" Джамал Хашоги, американски гражданин, в саудитско консулство в Турция миналата година. Тръмп беше заявил, че прекратяването на оръжейните продажби за Саудитска Арабия ще навреди на отношенията с дългогодишен съюзник на САЩ и на американската конкуретноспособност.", "date": "2019.07.30", "title": "Тръмп се наложи над Сената - блокира продажбата на оръжие на Саудитска Арабия"}
{"url": "https://www.faktor.bg/bg/articles/pravosadie-za-vseki-prokuraturata-ne-e-nasledstvena-monarhiya", "text": "Иван Гешев е единственият номиниран за нов главен прокурор. След като това стана ясно, заваляха аргументи „за” и „против” кандидатурата на настоящия заместник на Сотир Цацаров. В понеделник в центъра на София се проведе и протест срещу номинацията. В ефира на „Здравей, България”  на Нова тв Велислав Величков от „Правосъдие за всеки” – инициативата, организирала демонстрация, заяви, че кандидатурата на Гешев „вероятно е била определена много преди да бъде единодушно издигната от прокурорската колегия на Висшия съдебен съвет”. Протестът не е политически, а граждански. Хората се безпокоят, че тази порочна практика в държавното обвинение продължава. Освен това е прецедент настоящият главен прокурор да се подписва под кандидатурата на следващия. Това да не е наследствена монархия?”, коментира Величков. И допълни, че трябва „да се изследват професионалните качества на Гешев, заради които той е единственият достоен да заеме поста”. Георги Харизанов от Института за дясна политика пък изтъкна, че до момента аргументите срещу номинацията на Гешев не са ясно изказани. „При него няма дефицит на смелост”, каза още Харизанов. Като пример за дела, по които Гешев е бил обвинител и са завършили с осъдителна присъда, експертът посочи процеса срещу бившата кметица на „Младост” Десислава Иванчева. Според Харизанов би било по-разумно, ако премиерът и президентът не се изказват по темата за номинацията на Гешев, тъй като „политическият натиск не е добър знак”.", "date": "2019.07.30", "title": "„Правосъдие за всеки” : Прокуратурата не е наследствена монархия, главен прокурор да се подписва под кандидатурата на следващия"}
{"url": "https://www.faktor.bg/bg/articles/navalni-ne-sa-me-otrovili-chengetata-mozhe-nyakoy-da-e-vlyazal-tayno", "text": "Руският опозиционен лидер Алексей Навални, който беше хоспитализиран с контактен дерматит, но вече е изписан, изключи, че може да е отровен от служители на специалния център за задържане, където е изпратен да излежава 30-дневен арест. Той написа това в блога си. Според него в деня на акцията на 27 юли той почувствал лек дискомфорт и топлина в областта на челото, което се зачервило, а през нощта се събудил, защото лицето, ушите и шията горели и бодели. На следващата сутрин, както казва политикът, \"лицето ми беше надуто дотолкова, че  се виждаха само процепите на очите, а клепачите бяха с размерите на топка за пинг-понг\". Навални признава, че е възможно да е бил отровен, но не от служители на специалния център за задържане: „Изключвам, че местните ченгета са ме отровили - те бяха шокирани от външния ми вид и случилото се повече от мен , казва той, цитиран от Новая газета.   \"Когато всички бяхме изведени на разходка и за обаждания - ако по това време някой е влязъл  в стаята ни, версията с отравяне става много сериозна. Ако не, тогава остава да съм уникален медицински случай “, пише той.", "date": "2019.07.30", "title": "Навални: Не са ме отровили ченгетата, може някой да е влязъл тайно"}
{"url": "https://www.faktor.bg/bg/articles/gaf-na-yoncheva-predala-orginalen-zapis-alo-banov-na-model-telefon-koyto-togava-ne-e-sashtestvuval", "text": "През април Елена Йончева обяви, че е намерила оригиналния запис от аферата “Ало, Банов съм”, който уличавал министър Боил Банов, че опитва да спаси строителя на ларгото от плащане на неустойки за забавяне. Той е предоставен на прокуратурата, която разследва случая. Според новия шеф на специализираната прокуратура Димитър Франтишек обаче това веществено доказателство е доста спорно, защото записът се появява в телефон, който преди четири години не е бил произведен още.  В интервю за \"24 часа\" той обяснява: Работи се по случая. Ще отворя една скоба - намира се телефон с оригиналния запис за събитие, което се е случило преди 4 г., когато такъв телефон не е бил произведен. Това малко буди съмнение как този “оригинален” запис се е появил в този телефон, който не е бил създаден към момента на записване на разговора? Нека да обясня, че в момента, в който даден запис бъде прехвърлен на друг носител, вече не може да се каже, че е оригинален.", "date": "2019.07.30", "title": "Гаф на Йончева: Предала \"оригинален\" запис \"Ало, Банов\" на телефон, който не е бил произведен"}
{"url": "https://www.faktor.bg/bg/articles/zadarzhaha-sobstvenika-na-tad-grup", "text": "Задържаха собственика на фирмата за киберсигурност \"ТАД Груп\" Иван Тодоров, кацнал в 9 часа тази сутрин на летище \"София\", съобщи БНР. Очакваше се при завръщането му в България Тодоров да бъде задържан и да му бъдат повдигнати обвинения във връзка изтичането на лични данни от Националната агенция за приходите. Вчера новият шеф на Специализираната прокуратура Димитър Франтишек заяви, че държавното обвинение очаква Иван Тодоров да се яви при тях и тогаваще преценяват как ще действат. \"Колегите са подготвили обвинението за кибертероризъм.\" \"Наблюдаващият прокурор ще прецени и каква мярка за неотклонение да му бъде поискана\", каза още Франтишек.", "date": "2019.07.30", "title": "Задържаха собственика на \"ТАД груп\" , кацнал в 9 часа на летище \"София\""}
{"url": "https://www.faktor.bg/bg/articles/rusiya-blokira-poveche-ot-1/4-na-chernomorskata-zona-nalozhi-zabrana-za-navigatsiya-i-plavaniya", "text": "Русия обяви повече от една четвърт от Черноморската зона за опасна за навигация и плавания. За това съобщава \"Украински военен сайт\",  позовавайки се на данните на международни морски експерти. Общо пет области с площ от 118 570 км² са обявени за затворени. Ограниченията важат от 24 юли до 19 август. „Всъщност тези зони се припокриват с обичайните и препоръчителни международни морски маршрути до България, Грузия, Румъния и Украйна, почти блокирайки морската комуникация с тези страни“, отбелязва порталът. Точни причини за ограниченията не са посочени, освен това, че тези зони са \"опасна навигация и плаване\", тъй като там ще се извършват военни обучения.  Михаил Гончар, президент на Центъра за глобализация \"Стратегия XXI\", отбеляза, че ако бъдат нанесени на картата забранените зони, ще се види, че те до голяма степен съвпадат с подводните газопроводи „Син поток“ и „Турски поток“, които Русия изгражда, пише \"Гордон\".", "date": "2019.07.30", "title": "Русия блокира повече от 1/4 на Черноморската зона, наложи забрана за навигация и плавания"}
{"url": "https://www.faktor.bg/bg/articles/kongresat-pritiska-tramp-za-novi-sanktsii-sreshtu-rusiya-zaradi-otravyaneto-na-skripal", "text": "От Комисията по външна политика към Камарата на представителите на САЩ призовават президента на САЩ Доналд Тръмп да премине към втория етап от санкции срещу Руската федерация заради инцидента, свързан с бившия офицер от руското разузнаване Сергей Скрипал, който бе отровен с \"Новичок\" в британския град Солсбъри, в съответствие със закона на САЩ за контрол на химическите и биологични оръжия и забраната за военната им употреба от 1991 година, съобщава \"Гордон\".  Призивът е отправен от членовете на Камарата на представителите - демократът Елиът Ланс Енгел и републиканецът Майкъл Маккол. \"Изразяваме дълбока загриженост, че не бяха наложени санкции срещу Русия, както се изисква от американското законодателство, във връзка с използването от Русия на химическо оръжие срещу лица, живеещи в Обединеното кралство\", заявяват двамата конгресмените в изявление, публикувано на уебсайта на Комисията по външна политика към Камарата на представителите в американския Конгрес. Енгел и Маккол отбелязват, че в съответствие със Закона за контрол на химическите и биологичните оръжия на САЩ и забраната за военната им употреба от 1991 г. Русия не е обявила категорично, че вече не използва химическо оръжие в нарушение на международното право, а също така не предоставя надеждни гаранции че тя няма да \"участва в подобни действия\" в бъдеще.  Затова конгресмените призовават президента да въведе втори пакет санкции срещу Русия. \"Неспособността на администрацията [на американския президент] да отговори на необезпокояваната агресия на Русия е неприемлива и изисква Конгресът да предприеме мерки за коригиране на тревожната ситуация\", се казва в изявлението. В съответствие със закона за контрол на химическите и биологичните оръжия и за забраната на военната им употреба санкциите се налагат на два етапа. Вторият етап от санкциите трябва да се приложи, ако в рамките на три месеца Русия не представи, по мнението на американската администрация, \"надеждни гаранции“ за отказ да използва химическо и биологично оръжие и не е готова да разреши международна проверка на своите химически съоръжения.", "date": "2019.07.30", "title": "Конгресът притиска Тръмп за нови санкции срещу Русия заради отравянето на Скрипал"}
{"url": "https://www.faktor.bg/bg/articles/izrael-udari-po-vazduh-iranski-tseli-v-irak", "text": "Израел е ударил ирански цели в Ирак, където изтребители са нанесли удари на два пъти за последните десет дни, пише \"Таймс ъв Израел\". Еврейската държава често провежда въздушни операции в Сирия, където атакува ракетни доставки за ливанската групировка \"Хизбула\", но Израел не е нанасял удари в Ирак от бомбардирането на реактор през 1981 г. Арабският вестник Asharq Al-Awsat, издаван в Лондон, пише, позовавайки се на западни дипломатически източници, че израелски самолет Ф-35 стои зад бомбардировка на 19 юли по склад с ракети в база на шиитска милиция северно от Багдад. Няма коментар от израелската армия. \"Ал Арабия\" разкрива, че при атаката са загинали членове на Революционната гвардия на Иран и \"Хизбула\". Малко преди атаката в базата са доставени ирански балистични ракети, укривани в камиони. Иракските военни съобщиха тогава, че един боец е убит и двама иранци са ранени, като се пояснява, че ударът е извършен от безпилотен самолет. САЩ отричат да са участвали в атаката. Asharq Al-Awsat също пише, че Израел стои зад друга атака в Ирак, проведена в неделя срещу Camp Ashraf, бившата централа на Организацията на муджахидините на иранския народ, която е на 40 километра североизточно от Багдад и на 80 километра от границата с Иран. Според разпространяваната информация атаката е била насочена срещу ирански съветници и доставка на балистични ракети. Споменава се, че през миналата седмица Израел е извършил удар и в Сирия, при който са загинали девет души, включително шестима ирански бойци. Целта е била да се попречи на Иран да поеме контрол над стратегическо възвишение в провинция Дараа в южната част на арабската държава. Сирийският център за наблюдение на правата на човека твърди, че израелските ракети са били насочени към военни и разузнавателни постове и обекти на Иран и проирански милиции в Дараа.", "date": "2019.07.30", "title": "Израел удари тежко по въздух ирански цели в Ирак"}
{"url": "https://www.faktor.bg/bg/articles/aleksandar-yordanov-1-8", "text": "Опитът ми показва, че ще е трудно днешните македонци, политическият елит на съседната на България страна, да възприемат истината за собствената си история, но трябва да го направят, ако искат да се развиват успешно двустранните отношения\". Тази тези лансира евродепутатът Александър Йорданов в ефира на \"България он Еър\". По думите му след 1944 година македонците си търсели история, но се стигнало до ситуация в която Гърция е казала \"не, нашата няма да я пипате!\"  Сега България казвала подобно не. А историята трябва да си остане такава каквато е, смята бившият ни посланик в Македония. Урсула фон дер Лайен ще е успешен председател на ЕК. Такива са очакванията на новоизбрания български евродепутат. \"Тя е диалогичен човек, може да се говори спокойно с нея за различните възможности и варианти\", посочи той. \"В първите си изказвания тя категорично заяви, че ЕС ще продължи да се разширява. Докато аз съм евродепутат, желанието ми е Северна Македония да стане член на ЕС\", обясни още Йорданов.", "date": "2019.07.30", "title": "Александър Йорданов: Македонският политически елит трудно ще приеме истината за собствената си история"}
{"url": "https://www.faktor.bg/bg/articles/turtsiya-arestuva-oshte-30-dushi-po-podozreniya-za-vrazki-s-organizatsiyata-na-fethullah-gyulen", "text": "При операция с център южният град Адана в 7 области на Турция са били издадени заповеди за арест на 30 души по подозрения за връзки с организацията на проповедника Фетхуллах Гюлен, заподозрян за организатор на опита за преврат през юли 2016 г., предаде  БНР. При друга операция с център Измир прокуратурата издаде заповеди за арест на общо 23 души, 20 от тях - военни на действителна военна служба. Заповедите за арест бяха последвани от едновременни операции в 15 области за задържане на заподозрените, включително в столицата Анкара, Диарбекир, Измир, Истанбул, Коня, Мерсин и други. В Измир са били издадени и заповеди за арест на 24 жени по обвинения за участие в женската структура на движението на живеещия в САЩ турски проповедник. Операция беше извършена и в Анталия, където бяха арестувани общо 15 души, 10 от които - действащи военни. Вчера в Анкара срещу привърженици на движението в Сухопътните сили на Турция бяха издадени заповеди за арест на 41 души, 16 от които бяха задържани малко след това. ", "date": "2019.07.30", "title": "Турция арестува още 30 души за връзки с организацията на Фетхуллах Гюлен"}
{"url": "https://www.faktor.bg/bg/articles/promenlivo-vreme-s-temperaturi-do-31-gradusa", "text": "Днес облачността ще е променлива, по-често значителна - купеста и купесто-дъждовна. Сутринта превалявания са възможни в отделни райони на Централна България, а след обяд, главно в планинските райони на Източна и Южна България, ще превали и прегърми; на отделни места валежите ще са интензивни. Вятърът ще остане от север-северозапад, слаб до умерен на места. Това е прогнозата на НИХМ, съобщава  „Фокус“. Вечерта явленията навсякъде ще спрат, а облачността ще намалее.  По Черноморието ще има временни увеличения на облачността и на места по крайбрежието ще превали краткотраен дъжд. Вятърът ще е от север-северозапад, слаб до умерен. Максимални температури - между 27° и 31°. Температурата на морската вода е около 26°. Вълнението на морето ще бъде 1-2 бала. В планините облачността ще е променлива, по-често значителна. Ще има краткотрайни валежи, по-интензивни по старопланинското било и на места в Рило-Родопската област. Вятърът ще е предимно умерен, от северозапад, към края на деня - от север-северозапад. Максимална температура на 1200 м - около 21°, на 2000 м - около 14°.", "date": "2019.07.30", "title": "Променливо време, с температури до 31 градуса"}
{"url": "https://www.faktor.bg/bg/articles/chernogorsko-primorskiyat-mitropolit-amfilohiy-konstantinopol-tryabva-da-se-dogovori-s-moskva-za-preodolyavane-na-razkola", "text": "Константинополската патриаршия трябва да свика всеправославен събор и да се договори с Руската православна църква (РПЦ) за преодоляване на разкола в православието. Това заяви в интервю пред ТАСС Черногорско-Приморският митрополит Амфилохий, съобщава \"Фокус\". „Единственото, което може да направи днес Константинопол, е да събере сили, тъй като това изобщо не е лесно за него, и да свика всеправославен събор, да се договори с Московската патриаршия и да се намери някакво решение за преодоляване на разкола в църквата. Мисля, че това е единственото, което може да се направи“, заяви митрополитът. По неговите думи, решението за предаване на томос на новата църковна структура в Украйна е нанесло сериозни вреди на Константинополската патриаршия. „Това нанесе голяма вреда на Константинополската патриаршия. Всички епископски конференции, които се провеждаха по света по-рано, практически са преустановени – и в Латинска Америка, и в Европа. Константинопол и сам вижда, че не е направил нищо умно, не само по отношение на Русия, но и за цялото православие. Това е трагична история“, счита един от йерарсите на Сръбската православна църква (СПЦ). „Това са духовно болни хора, и този Денисенко, и Епифаний. И е голям грях на Константинополската патриаршия, че го избра (Епифаний) за митрополит, това е голям грях спрямо православието, а не само за РПЦ. Това създаде още невиждана вражда в православната църква. Нито една поместна църква така и не призна (създаването на т.нар. Православна църква на Украйна, ПЦУ)“, напомни митрополитът. „Уверен съм, че това, което бе извършено в Украйна, е направо под натиска на САЩ и Европа. Константинополската църква има 2 хиляди вярващи в Турция, Фенер е като птиче гнездо, прилепено за планина. Те са в катастрофално положение, но с такива действия разрушават своите основи“, счита един от най-авторитетните йерарси на СПЦ.", "date": "2019.07.30", "title": "Черногорско-приморският митрополит Амфилохий: Константинопол да преговаря с Москва за преодоляване на разкола"}
{"url": "https://www.faktor.bg/bg/articles/sobstvenikat-na-ted-grup-ne-se-pribra-v-balgariya", "text": "Собственикът на \"ТАД груп\" Иван Тодоров, който се очакваше снощи да кацне на летище \"София\" след пътуването си в Канада, не се прибра в България, съобщава Би Ти Ви. По неофициална информация след пристигането той трябваше да бъде отведен в Прокуратурата.  Именно Тодоров управлява компанията, в чиито компютри Прокуратурата откри източени от НАП лични данни на близо 5 млн. души. Обвинението срещу него е за кибертероризъм и ако вината му бъде доказана, може да получи ефективна присъда - 15 години лишаване от свобода. Преди дни Тодоров заяви пред Би Ти Ви, че няма притеснение да се върне в България, защото не е престъпвал закона.", "date": "2019.07.30", "title": "Собственикът на \"ТАД груп\" не се прибра в България"}
{"url": "https://www.faktor.bg/bg/articles/nay-malko-2-244-nelegalni-migranti-sa-zadarzhani-v-turtsiya", "text": "Най-малко 2 244 нелегални мигранти са задържани в Турция през изминалата седмица, предава държавната информационна агенция  , позовавайки се на информация от властите.  От тях 838 са задържани в Одрин, по границата с Гърция и България, в множество операции, извършени от жандармерията, пояснява медията, цитирана от \"Фокус\".  В северозападните провинции Лозенград (Къркларели) и Текирдаг са заловени 130 мигранти. Още 83 души са арестувани в района на Ван и Сиирт, а в крайбрежните области Чанаккале, Балъкесир, Айдън, Измир и Мугла турската брегова охрана и силите на жандармерията са задържали общо 878 мигранти, които са се опитвали да влязат в Европа през Гърция. Още хора са заловени от властите в провинциите Адана, Хатай и Чанкъръ.  Бежанците са дошли от Африка, Южна Азия и Близкия изток.  Всички мигранти са изпратени в лечебни заведения или в местните миграционни служби, пояснява турската информационна агенция.", "date": "2019.07.30", "title": "Най-малко 2 244 нелегални мигранти са задържани в Турция"}
{"url": "https://www.faktor.bg/bg/articles/v-darzhaven-vestnik-izliza-reshenieto-za-dogovora-za-f-16", "text": "В \"Държавен вестник\" се очаква да бъде публикувано решението за договора за новите изтребители, както и промените в държавния бюджет и договора за индустриално сътрудничество.  Публикуването на документите е последният етап от българската процедура по договора със САЩ за новите самолети. България ще купи 8 изтребителя. Очаква се първите самолети да бъдат доставени до средата на 2023 г., 4 бойни самолета ще бъдат доставени до края на 2023-та, а последните през първото тримесечие на 2024 г. Оперативна готовност на самолетите трябва да е постигната в края на петата година от датата на влизане в сила на договора. Стойността на проекта е 2,2 милиарда лева, като затова държавата емитира и държавен дълг, за да може да допълни сумата от вече гласуваните 1,8 млрд. лева. Очаква се парите да бъдат депозирани в банката на Федералния резерв. Процент и половина ще е доходността им, обясниха от МО. Решението за ратификацията на договора мина и през ветото на президента Румен Радев. Той разкритикува факта, че ратификацията е минала бързо на две четения в един ден без да има по-задълбочен дебат. Спомена още, че се поемат задължения, свързани със скрити и неясни разходи. Въпреки критиките ветото беше преодоляно със 128 гласа, дадени от ГЕРБ, \"Обединени патриоти\" (ВМРО), ДПС и двама независими. Вето на договора за индустриалното сътрудничество и актуализацията на бюджета не последваха. ", "date": "2019.07.30", "title": "В \"Държавен вестник\" излиза решението за договора за F-16"}
{"url": "https://www.faktor.bg/bg/articles/streletsat-ot-kaliforniya-publikuval-snimki-v-instagram-minuti-predi-karvavata-ataka", "text": "Мъжът, открил стрелба на фестивал в американския щат Калифорния, изглежда е публикувал две снимки в социалната мрежа Инстаграм в деня на нападението, едната от които минути преди атаката, предаде Асошиейтед прес. Полицията каза, че Сантино Уилям Лиган е убил трима души и е ранил 12 на Фестивала на чесъна в Гилрой вчера. В изтрития впоследствие профил на стрелеца в Инстаграм се казва, че той е италианец и иранец. Профилът показва две снимки, публикувани от Лиган На едната, която е качена по-рано, е изобразен анимационният герой, известен като мечето Смоуки (Smokey the Bear), стоящо пред табела \"огнеопасно\". В заглавието Лиган призовава да се чете \"Мощта е право\" (Might is Right), книга, публикувана през 19 в. Мизогиничната и антисемитска творба е използвана в екстремистки сайтове от неонацисти и привърженици на теорията за превъзходство на бялата раса, отбелязва Асошиейтед прес. Втората снимка е качена броени минути преди стрелбата и е от самия фестивал. Кметът на Гилрой Роланд Веласко каза, че градът ще скърби заради трагедията, но ще я преодолее. Той заяви на пресконференция, че насилието с огнестрелни оръжия е епидемия в САЩ и че е \"повече от жалко\", че събитие като Фестивалът на чесъна в Гилрой е станало мишена на нападение. Според полицията стрелецът е бил въоръжен с автомат \"АК-47\", придобит законно този месец в щата Невада, посочи ТАСС, като се позова на телевизия Си Ен Ен.Ст", "date": "2019.07.30", "title": "Стрелецът от Калифорния публикувал снимки в Инстаграм минути преди кървавата атака"}
{"url": "https://www.faktor.bg/bg/articles/iztekoha-dannite-na-106-miliona-dushi-v-sasht-i-kanada", "text": "Електронните системи на американската банкова холдингова компания \"Кепитъл уан\" (Capital One) бяха подложени на голямо киберпроникване, довело до изтичането на обемен масив лични данни на нейни клиенти. Това се казва в публикувано вчера прессъобщение, цитирано от ТАСС. Както отбелязва компанията от щата Вирджиния, хакерът, чиято самоличност е установена, получил достъп до личната информация на клиентите на \"Кепитъл уан\", подали заявки за получаване на кредитни карти. \"Кепитъл уан\" подчерта, че след разследване на компанията може да потвърди, че проникването \"е засегнало около 100 милиона лица в САЩ и 6 млн. в Канада\". Хакерът успял и да получи достъп до социалноосигурителните номера на около 140 000 клиенти и до около 80 000 номера на банкови сметки. Не успял обаче да похити номерата на кредитни карти, съобщи компанията. По данни на в. \"Вашингтон пост\" ФБР е задържало заподозряна по случая. Тя е 33-годишна жителка на Сиатъл (щата Вашингтон). На жената са предявени обвинения в компютърна измама. Задържана е под стража. Източник: БТА САЩ  Канада  лични данни  атака  киберпроникване Коментирай", "date": "2019.07.30", "title": "Жена хакер атакува американска банка, изтекоха данните на 106 милиона души"}
