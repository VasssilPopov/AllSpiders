{"url": "https://www.faktor.bg/bg/articles/stoltenberg-sreshtata-na-varha-na-nato-shte-e-v-london", "text": "Следващата среща на върха на държавните и правителствените лидери на страните на НАТО ще се проведе в британската столица Лондон на 3 и 4 декември. Това става ясно от разпространено изявление на генералния секретар на Алианса Йенс Столтенберг. \"Щастлив съм да съобщя, че срещата на лидерите на НАТО ще се проведе на 3-4 декември в Лондон за отбелязване на 70-та годишнина от основаването на Алианса. Вече обсъдих подготовката на срещата с премиера на Великобритания Тереза Мей за готовността за провеждането на форума. През 1949г. Великобритания е била една от 12-те страни-основателки на НАТО. Лондон е било мястото, където се е намирало нашето първо седалище, затова е подходящо място за обсъждането на Алианса\", подчертава Столтенберг. Норвежкият политик обеща, че лидерите на Алианса ще обсъдят настоящите предизвикателства и планове на НАТО за превръщането му в \"стълб на сигурността в следващите години\".", "date": "2019.05.22", "title": "Столтенберг: Срещата на върха на НАТО ще е в Лондон"}
{"url": "https://www.faktor.bg/bg/articles/namerenata-pushka-kray-kostenets-ne-e-na-stoyan-zaykov", "text": "Намерената разглобена ловна пушка край Костенец не е на заподозрения за две убийства Стоян Зайков-Чане, а на местен бракониер, съобщи TrafficNews. Тя беше открита в метална кутия в гората, близо до града. Гладкоцевната ловна пушка, 12 калибър, отговаря по вид на оръжието, с което е застрелян Валентин Петров, съсед и братовчед на Чане. Затова и веднага се появи версия, че Чане може да я скрил там след като е извършил престъплението. Балистичната експертиза на намерената пушка все още не е готова, за да се отхвърли окончателно версията, че това е оръжието на убийството, но вече е ясно, че един от най-известните бракониери е собственик на скритата пушка. Четете още новини от България и света! Решил да я остави извън дома си на тайно място, защото разбрал, че с подобно оръжие е убит Валентин и не искал да си докара главоболия с полицията. Все още не е готова и експертизата, която категорично да докаже, че Чане е застрелял бившата си приятелка Милена Шишкова и своя съсед Валентин Петров. Мъжът бе убит на 14 май, шест дни след като според разследващите Зайков е пребил и застрелял фризьорката, от която има 14-годишен син Стивън. Бившият затворник Чане е неоткриваем вече 13 дни, което засилва подозренията, че има ятаци, които му помагат с информация и храна. Самият Зайков има славата на много изобретателен и дързък. Градската мълва разказва, че когато преди години отново бил издирван от органите на реда, той се укривал повече от месец в бившия Пионерски дом. Куриозното е, че сградата е съседна на полицейското управление в Костенец.", "date": "2019.05.22", "title": "Намерената пушка край Костенец не е на Стоян Зайков"}
{"url": "https://www.faktor.bg/bg/articles/novini/svyat/prognoza-sotsialistite-v-rumaniya-gubyat-na-evroizborite", "text": "Румънската опозиционна Национално-либерална партия е на първо място в предпочитанията на гласоподавателите, изпреварвайки управляващата Социалдемократическа партия, която отчита рекорден минимум в намеренията за вот, според проучване на института ИМАС, цитирано от в. „Адевърул“, предаде БТА. Сондажът, осъществен в периода 2-20 май по поръчка на радио Европа ФМ, показва, че 28,5 процента от анкетираните са заявили намерение да гласуват за НЛП. Най-голямата опозиционна партия отчита нарастване с близо 3 процентни пункта спрямо април, когато е имала 25,6 процента. На второ място с 21,1 процента е СДП, която запазва тенденцията за спад на намеренията за вот. На трето място, със съществено увеличение спрямо миналия месец, е Алиансът на Съюз за спасения на Румъния и партия ПЛЮС, който има 19,6 процента. Партията Про Румъния на бившия премиер Виктор Понта е на четвърто място с 9,9 процента. Алиансът на либералите и демократите на Калин Попеску Таричану получава 9,8 процента от намеренията за вот, а Партия Народно движение (ПНД) на бившия президент Траян Бъсеску - 6,2 процента. За Демократичния съюз на унгарците в Румъния са заявили, че биха гласували 3,8 процента от анкетираните.", "date": "2019.05.22", "title": "Прогноза: Социалистите в Румъния губят на евроизборите"}
{"url": "https://www.faktor.bg/bg/articles/novini/svyat/shte-ustoi-li-sebastian-kurts-na-trusa-ot-ibisageyt", "text": "Ще устои ли Себастиан Курц на труса от \"Ибисагейт\"? Изправен пред вот на недоверие, сега австрийският канцлер е на горещия стол след оттеглянето на крайнодесните му съюзници, предизвикано от обвинения срещу тяхната партия, пише в свой анализ Софи Макри от \"Франс прес\". Уволнявайки своя вицеканцлер, заснет в Ибиса при съмнителни финансови сделки, и след това обявявайки предсрочни избори, ръководителят на правителството се опита да запази контрол и да овладее последиците от небивал скандал в Австрия. От първото му изявление в събота, двадесет и четири часа след разкритията, довели до падането на лидера на крайната десница Хайнц-Кристиан Щрахе, Себастиан Курц влезе в кампания, призовавайки австрийците да разширят мнозинството на неговата консервативна партия, коментира Макри. Но залогът на младия лидер да излезе по-силен от тази криза, се натъква на първия капан: в понеделник той ще се изправи пред вот на недоверие, внесен от малката екологична партия \"Йетц\" (\"Сега\"), която настоява за неговото оттегляне от канцлерския пост и за назначаване на експертно правителство до изборите, които трябва да се състоят през септември. Социалдемократите и крайнодясната Австрийска партия на свободата (АПС) не изключиха да гласуват недоверие, образувайки на практика мнозинство за сваляне на Себастиан Курц и неговото правителство. \"Как да искаме доверие към някой, към когото току що сме проявили недоверие\", отсече бившият вътрешен министър Херберт Кикъл, противоречива фигура в крайната десница, непосредствено след като в понеделник беше уволнен безцеремонно от канцлера. За Курц запазването на министъра беше несъвместимо с продължаващото разследване на видеоматериала, заснет тайно през 2017 г. във вила в Ибиса, където Щрахе се показва готов да предложи австрийски публични пазари на мнима племенницата на руски олигарх. В отговор на това останалите министри от АПС напуснаха правителството, оставяйки Австрийската народна партия (АНП) на канцлера сама на кормилото. \"Правителство в предизборна кампания, ръководено от канцлерство, превърнато в щаб на кампанията, това не е вариант\", изригна депутатът Петер Пилц, основател на партията \"Йетц\". Социалдемократите от Австрийската социалдемократическа партия (АСДП) оставят да тегне съмнение как ще гласуват на парламентарното заседание в понеделник. Те приканват канцлера да се оттегли сам и настояват за назначаване на преходен екип. \"Вече нямаме доверие в Курц\", каза Томас Дроцда, един от ръководните дейци на АСДП. Нейната лидерка Памела Ренди-Вагнер, противник на Курц на предстоящите парламентарни избори, смята, че той \"носи цялата отговорност за провала на опита за коалиция\" с крайната десница. Сключвайки в края на 2017 г. съюз с АПС, след парламентарните избори, които неговата партия спечели, Себастиан Курц смяташе, че е намерил надежден партньор, за да се изготви пътна карта за борба с имиграцията и затягане на условията за предоставяне на убежище. Най-младият лидер в Европа, канцлерът, който сега е на 32 години и е започнал като дете-чудо в политиката, беше наречен \"рокзвезда\" от американски дипломат, на континент, завладян от надигането на популизма и радикалната десница. \"Себастиан Курц се излъга. И то много. Не може да се каже, че канцлерът не е бил предупреден. Той имаше достатъчно сигнали, показващи с каква съмнителна и хаотична пасмина е съставил коалиция\", отбеляза вчера левоцентристкият вестник \"Стандарт\" в редакционна статия. Осемнадесетте месеца във властта на десницата и крайната десница бяха осеяни с ксенофобски залитания на членове на АПС, от грижливо изчислени провокации на нейните лидери и от противоречиви инициативи на различни крайнодесни министри. Опонентите често наричат Курц с прозвището \"мълчаливия канцлер\", упреквайки го, че не е надигнал глас срещу съюзника си. Двете партии непрекъснато изтъкваха хармонията помежду си. В събота Себастиан Курц се оправда с думите, че е имал \"трудни за преглъщане моменти\" от началото на тази коалиция. Консервативната партия, на която той даде силен тласък през 2017 г., като допринесе за подмладяване на нейния имидж и провокирайки вече предсрочни парламентарни избори, има голяма преднина в проучванията за изборите за Европейски парламент в неделя. Тя дори увеличи преднината си с няколко пункта след разкритията в \"Ибисагейт\", подчертава \"Франс прес\".", "date": "2019.05.22", "title": "Ще устои ли Себастиан Курц на труса от \"Ибисагейт\"?"}
{"url": "https://www.faktor.bg/bg/articles/novini/svyat/prilozhenie-pomaga-na-grazhdanite-na-es-v-evroizborite", "text": "Европейските избиратели, които още не са взели решение кого да подкрепят на изборите за Европарламент от 23 до 26 май, може да получат помощ чрез приложение, създадено от Европейския университетски институт във Флоренция, предаде Франс прес.   Приложението euandi2019 приканва гражданите на ЕС да оценят 22 твърдения с политически и икономически характер. Отговорите позволяват да се определи коя партия или движение са най-близки до възгледите на всеки отделен избирател, като се отчитат не само тези от родината му, а и от чужбина, се уточнява в комюнике на Европейския университетски институт. Приложението е създадено от екип от 122 експерти и политолози. Те са оценили около 250 политически партии и движения и са проучили внимателно програмата им, в сътрудничество с швейцарския университет в Люцерн. Приложението е политически неутрално и достъпно на 20 езика.", "date": "2019.05.22", "title": "Приложение помага на гражданите на ЕС в Евроизборите"}
{"url": "https://www.faktor.bg/bg/articles/novini/svyat/virtualen-putin-shte-vodi-komediyno-shou-po-vvs", "text": "Британската медийна корпорация ВВС обяви планове за комедийно шоу, наречено \"Тази вечер с Владимир Путин\", предаде ДПА. Сатиричният спектакъл, който ще бъде пуснат по ВВС 2, като първоначално ще бъдат излъчени две пилотни програми от него. При представянето днес на шоуто беше обявено, че в него ще се появи \"любимият борец на мечки\", като се визираше руския президент. В рекламата на предаването той бе наречен и \"глобален силен човек\". В действителност обаче в шоуто няма да се появи Путин, а негова 3D карикатура, която \"ще се разхожда по сцената и ще седи зад бюрото на водещия, откъдето ще интервюира истински гости на предаването\". Интервютата ще са в реално време и пред публика в студиото. Първият гост в предаването е един от британските политически коментатори Алистър Кембъл, който едно време беше съветник на Тони Блеър. Специален гост на втората пилотна програма ще бъде комедиантката и писателка, която е и феминистка Дебора Франсис-Уайт. Засега не е ясно кога ще бъдат излъчени двата пилотни епизода от шоуто.", "date": "2019.05.22", "title": "Виртуален \"Путин\" ще води комедийно шоу по ВВС"}
{"url": "https://www.faktor.bg/bg/articles/novini/balgariya/za-rusofilska-deynost-li-nagradi-radev-sbzh", "text": "Държавният глава Румен Радев отличи днес Съюза на българските журналисти с почетен президентски плакет „Св. св. Кирил и Методий“ по случай отбелязването на 175 години българска журналистика и 125 години от създаването на организирано журналистическо движение в България, съобщиха от прессекретариата на държавния глава.  Председателят на СБЖ Снежана Тодорова, разкрита от комисията по досиетата като агент на ДС с псевдоним \"Виолета\", пък връчи на държавния глава плакет на Съюза на българските журналисти.  В срещата участва и председателят на Съюза на журналистите на Русия Владимир Соловьов, който е на посещение у нас по покана на СБЖ. Не е ясно точно за какви заслуги президенът награждава СБЖ, който е превърнат от председателят на организацията в русофилски инструмент за прокарване на кремълското влияние у нас. Припомняме, че Тодорова забърка СБЖ в скандал с така наречената инициатива на АБВ \"Движение за мир\", чиято цел е в България да не се разполагат повече оръжия на НАТО, Тодорова поднесе цветя и се поклони на паметника на съветските окупатори в „Борисовата градина” в чест на руския Ден за защита на отечеството, известен в годините на комунизма като празник на Червената армия, а след това включи в пропагандна инициатива на Руското посолство, представяща „постиженията” на Крим след анексирането му.", "date": "2019.05.22", "title": "За русофилска дейност ли награди Радев СБЖ?"}
{"url": "https://www.faktor.bg/bg/articles/novini/svyat/neobichaynite-kandidati-za-ep-somaliyski-bezhanets-vnuk-na-musolini-separatist-v-zatvora", "text": "Сомалийски бежанец, каталунски сепаратист в ареста и бивш финансов министър на Гърция в Берлин са сред по-необичайните кандидати за евродепутати на вота тази седмица, коментира АФП. В разгара на гръцката криза през 2015 г. финансовият министър Янис Варуфакис беше враг №1 на твърдолинейния си германски колега Волфганг Шойбле, който искаше драстични икономии срещу помощ за Атина. Четири години по-късно иконоборецът икономист е кандидат за Европарламента в Берлин от Демокрация в Европа – германска политическа партия, която е част от ДиЕМ25 – антисистемното движение, на което Варуфакис даде рамо в началото на 2016 г. Той води „невидима“ кампания с малко публични събития. Кайо Джулио Чезаре Мусолини е вторият наследник на италианския фашистки диктатор Бенито Мусолини, който се кандидатира за ЕП след Алесандра, която бе евродепутат след 2014 г. Правнук на бившия италианския ръководител, бившият подводничар е кандидат на малката крайнодясна партия „Братя на Италия“, която може да не прехвърли бариерата от 4%, за да спечели място в ЕП. Роденият в Сомалия Маджид Маджид (28 г.) се мести на Острова като дете и израства в беден квартал на северния град Шефилд. Със своя ярък стил той се опитва да стигне до младите гласоподаватели с помощта на социалните медии. „Меджик Маджид“ стана известен като кмет на Шефилд. Сега като кандидат на Зелените за ЕП казва, че иска да бъде гласът на младите хора и бежанците, но шансовете да бъде избран са малки. Бившият вицепрезидент на Каталуня Ориол Жункерас, който е в ареста в Испания, е лидер на обединение на европейски регионалистки партии и техен кандидат за шеф на Еврокомисията. Той успя да се кандидатира, тъй като още не е произнесена присъдата му. Бивш университетски професор, евродепутат от 2009 до 2011 г., е заплашен от 25 г. затвор заради ролята си в опита за независимост на Каталуня. Анна Гродзка стана първи транссексуален депутат в католическа Полша през 2011 г. Гродзка направи неуспешен опит в президентските избори през 2015 г., а сега е кандидат за ЕП на лявата партия „Заедно“. Тя няма депутати в полския парламент и проучванията сочат, че усилията на Гродзка ще са напразни.", "date": "2019.05.22", "title": "Необичайните кандидати за EП: Сомалийски бежанец, внук на Мусолини, сепаратист в затвора"}
{"url": "https://www.faktor.bg/bg/articles/novini/svyat/sasht-opredelili-srok-na-turtsiya-da-se-otkazhe-ot-ruskite-s-400", "text": "Вашингтон е дал на Турция срок до края на първата седмица на юни, за да вземе окончателно решение по въпроса за сключване на оръжейна сделка със Съединените щати, както и да се откаже от закупуването на руските ракетни системи С-400, иначе рискува налагане на сурови санкции. Това съобщи американският новинарски канал Си Ен Би Си (CNBC), позовавайки се на няколко неназовани източника. Сделката за руските противовъздушни комплекси е приключена и това са защитни системи, заради това не бива никой да се безпокои, отново посочи турският военен министър Хулуси Акар. Той допълни, че Турция е изпратила военни в Русия и обучението им за работа със системите С-400 вече е започнало. Той допълни, че Анкара се подготвя за евентуално налагане на санкции от страна на Съединените щати. Късно вчера Хулуси Акар заяви пред журналисти в турската столица, че „в споразумението за Ф-35 никъде няма клауза, че едната страна може да бъде изключена от партньорството, защото е закупила С-400“. „Това първо. Второ, сумите, които трябва да бъдат заплатени. Платихме ли? Платихме… 1,2 млрд. долара. Освен това, в рамките на споразумението за съвместно производство са ни дадени поръчки за производство на определени части. И това сме направили. Е, тогава какво повече можем да направим като съюзници?“, продължи Хулуси Акар. Според турския министър на отбраната има развитие в разговорите със Съединените щати по въпроса за доставки на ракетните системи „Пейтриът“ и ситуацията на изток от р. Ефрат в Сирия, където се намират кюрдските въоръжени групи. Той каза, че на 28-29 март Турция е получила ново предложение по отношение цената, трансфера на технологии и съвместното производство на американските комплекси. Турският военен министър допълни, че на страната вече са предадени 4 изтребителя Ф-35 и 4 пилоти и 47 подофицери са обучени. Два от самолетите, които понастоящем все още се намират в Съединените щати, ще бъдат прехвърлени в турската военновъздушна база в Малатия през ноември. Според американските медии част от санкциите срещу Турция при завършване на сделката за С-400 могат да са изключване от програмата за закупуване и производство на изтребителя последно поколение Ф-35. В края на миналата седмица турският президент Реджеп Тайип Ердоган заяви, че след реализирането на сделката за С-400 с Русия на дневен ред е въпросът за съвместно производство между Анкара и Москва на зенитни комплекси С-500. През декември 2017 г. Анкара и Москва сключиха споразумение за доставка на общо 4 батареи руски ракети на цена от 2,5 млрд. долара. Доставката на първите ракети на турска територия се очаква през юли 2019 г.", "date": "2019.05.22", "title": "САЩ определили срок на Турция да се откаже от руските С-400"}
{"url": "https://www.faktor.bg/bg/articles/novini/balgariya/aleksandar-yordanov-prokuraturata-ni-naponya-za-stalinskite-vremena", "text": "Основният проблем за корупцията у нас е, че нямаме ефективна прокуратура. Ще го кажа в прав текст. Запазихме един модел на прокуратура, който напомня за сталинските времена, с времето на Вишински, когато е имал един главен прокурор, той е всичко в системата, всичко опира до него.  Това заяви Александър Йорданов, кандидат за евродепутат на \"ГЕРБ-СДС\" в \"Още от деня\" на БНТ. Той припомни гладната стачка на 39-те, противопоставили се на приемането на Конституцията, в началото на прехода, в която беше участник.  Те виждали още тогава заложените мини в бъдещото функциониране на правната ни система. Тогава срещу нас имаше много хули, клевети, подигравки... Историята в някакъв смисъл ни оправда, смята Йорданов. В дискусията участваха също Радан Кънев от \"Демократична България\", Юлиан Ангелов от ВМРО и Велизар Енчев, този път в ролята на кандидат за Еврвопарламента на \"БСП за България\". Чест прави на правителството, че България стана инициатор за създаване на общоевропейска прокуратура. Ако лично мен ме питате, поддържам Лаура Кьовеши. Ако тя стане главен прокурор в тази общоевропейска система, все пак ще имаме надеждата, че тя е от Източна Европа, който знае механизмите и далаверите. Велизар Енчев направи смехотворни изказвания, типични за всички, гравитиращи около БСП.", "date": "2019.05.22", "title": "Александър Йорданов:Основният проблем за корупцията у нас е, че нямаме ефективна прокуратура"}
{"url": "https://www.faktor.bg/bg/articles/prognoza-za-lyatoto-moshtni-gramotevichni-buri-poroi-i-gradushki", "text": "Прогнозата на сайта Акууедър, публикувана днес, предвижда екстремни горещини във вътрешността на континента, а за Балканите - горещо лято, но с не толкова екстремни температури. Същевременно, за нашия регион ресурсът очаква често повтарящи се мощни гръмотевични бури с порои, наводнения и градушки, предава dir.bg. Докато сухото и горещото време доминира в голяма част от Европа това лято, мощни гръмотевични бури ще има на Балканския полуостров през целия сезон. Въпреки че регионът няма да бъде имунизиран от горещи вълни, екстремната жега ще бъде по-ограничена. Силните гръмотевични бури ще са чести в Гърция, Сърбия, Румъния и България. Неустойчивото време в региона ще се разпространява както от Средиземноморието, така и от Източна Европа и Русия. Силните гръмотевични бури най-вероятно ще бъдат чести в следобедните и вечерните часове. Най-голям риск за региона, вследствие на мощните гръмотевични бури, ще носят ветровете, градушките и евентуалните наводнения. Дългите сухи периоди ще доведат до суша и ще застрашат селското стопанство, тъй като през летните месеци дъждовете ще са по-малко от обичайните за голяма част от континента. Опасни горещи вълни ще има от Иберийския полуостров до Централна Европа. Най-големият акцент през лятото вероятно ще бъдат дългите горещи вълни, които ще обхващат области от Португалия и Испания до Полша и Унгария. Жегите ще започнат през юни на Иберийския полуостров, преди да се разпространят на север и изток през летните месеци. Горещината ще бъде по-устойчива, отколкото през миналото лято, когато рекордни температури бяха отбелязани в части от Португалия, Белгия, Холандия, Германия и Скандинавия, но обикновено продължаваха само по около седмица или малко повече. Дори когато най-интензивните горещи вълни намаляват, то ще бъде кратко и температурите ще останат близо или над нормалните, преди да се върнат отново на опасно високи нива. Високи температури над 38 C ще има от Северна Франция, Белгия и Холандия до Полша, Словакия и Унгария. \"Високите температури могат да достигнат и надминат 40 градуса по Целзий в някои части на Южна и Източна Франция от юли до началото на август\", заяви метеорологът Тайлър Ройс. Най-горещите места в Португалия и Испания ще имат продължителни горещи вълни, с температури, достигащи 43 C. Неестествено топлите нощи също ще бъдат нещо обичайно по време на тези горещите вълни. Това ще направи трудно поносим живота в помещения без климатик, тъй като те няма да могат да се охладят до комфортни граници, преди топлината да се завърне отново на следващия ден. За жителите и посетителите на тези региони ще е важно да бъдат внимателни по време на дългите горещи периоди, за да предотвратят лоши последствия за здравето си. Пиенето на много вода, прекарването на времето на сянка или в климатизирани помещения и носенето на леки дрехи ще бъдат необходимост.", "date": "2019.05.22", "title": "Очаква ни лято с мощни гръмотевични бури, порои и градушки"}
{"url": "https://www.faktor.bg/bg/articles/borisov-i-tsipras-davat-start-na-stroezha-na-interkonektora", "text": "Премиерът Бойко Борисов и гръцкият премиер Алексис Ципрас ще дадат началото на изграждането на междусистемната газова връзка между България и Гърция. Церемонията за даване началото на строителните дейности по проекта ще се състои до с. Кирково, на пътя преди ГКПП Маказа. Интерконекторът между двете страни е един от приоритетните проекти за сигурност и конкурентоспособност на енергийния пазар в Европейския съюз. Проектът е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Възловата газова връзка ще свърже националните мрежи на двете страни. Тръбата, с дължина 182 километра, от българска страна ще достига до района на Стара Загора, а от гръцка – до Комотини. Годишно тръбопроводът ще пренася първоначално по 3 млрд. кубически метра газ от Гърция към България. Максималният капацитет се очаква да достигне до 5,5 млрд. Плановете са първите количества да тръгнат от следващата година. Прогнозната стойност за изграждането се оценява на 145 млн. евро без ДДС. Срокът на изпълнение е 18 месеца от реалния старт на изпълнението. Изграждането на газовата връзка трябваше да започне през 2018 г. в рамките на българското европредседателство. Редица жалби в КЗК обаче спънаха строителството. Абсурдното в случая е, че жалбите по търговете са от фирми, които нямат нищо общо с енергетиката – едната е винарска фирма, а другата – с недвижими имоти. Търгът беше спрян отново за месеци докато течеше разследването на антимонополния орган, припомня БГНЕС. Силен тласък на газовата връзка беше даден след поредица от срещи и подписани политически декларации, сред тях и между премиерите Борисов и Ципрас през юни 2018 г. И двамата неведнъж са заявявали, че изграждането ще осигури на Европа природен газ от допълнителни източници от Каспийския регион през Трансадриатическия газопровод, както и втечнен природен газ от Гърция.", "date": "2019.05.22", "title": "Борисов и Ципрас дават старт на строежа на интерконектора"}
{"url": "https://www.faktor.bg/bg/articles/brayan-adams-vzrivyava-plovdiv-s-grandiozen-kontsert", "text": "Браян Адамс ще изнесе голям концерт в Пловдив на 14 ноември в зала Колодрума. С това предложение излезе комисия в Община Пловдив. Шоуто на световноизвестния музикант ще продължи три часа, а няколко фенове ще имат уникалния шанс да се снимат и да вземат автограф от звездата. Организатор на събитието ще бъде София Мюзик Ентерпрайсис, а Община Пловдив ще подпомогне концерта с 84 000 лв. Гостуването на великия канадски рокаджия бе едно от предложенията по обявената обществена поръчка за „Организиране и провеждане на събитие с участието на световноизвестен изпълнител“. Процедурата бе пряко договаряне, а покана за участие получиха четири промоутърски фирми. „София Мюзик Ентерпрайсис“ АД предложи Брайън Адамс, „Кантус Фирмус“ АД – пианиста Ричард Клайдерман, „БГ Саунд Стейдж“ ООД – изключителния испански цигулар от ливански произход Ара Маликян, а „Джаз Плюс“ ООД – носителите на „Латино Грами“ Еструна, българо-испански проект, слял фламенко и български фолклор. Цената, която общината ще заплати за концерта на Брайън Адамс, е 84 000 лв. с ДДС, което е с 6000 лв. под лимитната стойност на поръчката.  На второ място е класирано предложението за гастрол на Ричард Клайдерман, на трето – Ара Маликян, а на последно – Еструна. Все пак очакванията са, че Маликян ще свири в Пловдив на 24 ноември от 19.30 ч. Екипът на виртуозния изпълнител е от 24 човека – оркестър, техници и дори осветители.  Същото важи и за Ричард Клайдерман, който вероятно ще гостува в Пловдив на 18 октомври в зала С.И.Л.А. и ще изнесе двучасова програма с оркестър на Класик ФМ радио.", "date": "2019.05.22", "title": "Браян Адамс \"взривява\" Пловдив с грандиозен концерт"}
{"url": "https://www.faktor.bg/bg/articles/balgarin-pokori-kangchendzyonga-tretiyat-po-visochina-na-planetata", "text": "Атанас Скатов покори поредния си осемхилядник. Това е връх Кангчендзьонга - третият по височина на планетата. Скатов е съгласен с мнението на много алпинисти и експерти, че върхът Кангчендзьонга е най-трудният за изкачване на Земята. \"За да стигнеш до базовия лагер отнема повече от 10 дена. Върхът е много висок. Почти 8600 метра, третият по височина на планетата. А в последната си част, преди самия връх е много трудно. Изключително трудно, има скално катерене, което допълни затруднява изкачването\", каза Скатов пред БНТ. Още в първите дни той е получил чревна инфекция, но въпреки това е продължил към базовия лагер, който е на 5500 метра. \"От 5000 метра нагоре няма възстановяване на организма. От там нагоре ти губиш от енергията си всеки ден. Там отново се разболях, този път белодробна инфекция на гърлото\", разказа Скатов. Скатов се разболява за трети път, но въпреки проблемите, продължава към целта. \"Трябва да се бориш, имаш ли цел, тя е най-важна. Дава ти мотивация. На днешния ден 22 май се качих на връх Еверест. Не всеки ден, а всеки час от експедицията помня.\"", "date": "2019.05.22", "title": "Българин покори Кангчендзьонга - третият по височина на планетата"}
{"url": "https://www.faktor.bg/bg/articles/miranda-ot-seksat-i-gradat-shte-uchi-kobrata-na-seksualno-vazdarzhanie", "text": "Боксьорът ни Кубрат Пулев ще бъде превъзпитаван от актрисата Синтия Никсън, позната като Миранда от хитовия сериал \"Сексът и градът\", пише Sportal.bg. Припомняме, че това е едно от наказанията за Кобрата, наложени му на 14 май от Атлетическата комисия в Калифорния, след целувката му с репортерката Джени Суши.Популярната лесбийка ще учи Пулев на сексуално въздържание, прилично поведение и морал.  Самата Никсън миналата година е заснела шест кратки филмчета под надслов \"Това е сексуално насилие\" (That's Harassment). Кубрат ще трябва да ги изгледа като част от двумесечния курс. Но не само Миранда от \"Сексът и градът\" ще има грижата Кобрата да \"влезе в релси\". Актьорът Дейвид Шуимър, познат като Рос от сериала \"Приятели\", е продуцент на филмчетата на Синтия Никсън. Ако не друго, Кобрата поне ще се запознае с някои от най-известните холивудски актьори, докато се \"лекува\".", "date": "2019.05.22", "title": "Миранда от \"Сексът и градът\" учи Кобрата на сексуално въздържание"}
{"url": "https://www.faktor.bg/bg/articles/holivud-izvadi-tezhkata-artileriya-na-kinofestivala-v-kan", "text": "Фурор, големи очаквания и противоречиви коментари за най-новия филм на Куентин Тарантино - \"Имало едно време в Холивуд\".  Завръщането на Тарантино в Кан е може би най-очакваното събитие на тазгодишния кинофестивал. Премиерата на лентата му беше снощи. Освен американският режисьор, по червения килим преминаха и получиха бурни овации Брад Пит, Леонардо ди Каприо и Марго Роби, които предизвикаха звездна суматоха на червения килим във френския курортен град. Лео и Брад обаче са само две от митичните имена във филма, в който играят още Ал Пачино, Кърт Ръсел, Тимоти Олифант, Дакота Фанинг, Марго Роби и починалият през март Люк Пери. \"Куентин е един от последните режисьори от голямата филмова традиция“, похвали го Лео ди Каприо. \"Филмът му е любовно писмо за Холивуд, Лос Анджелис и киното“, добави Брад Пит. Самият Тарантино припомни, че именно получената \"Златна палма“ в Кан преди 25 г. за шантавия му шедьовър \"Криминале“ (Pulp Fiction) е дала най-важния първи тласък на кариерата му. \"Кан промени живота ми – дойдох с \"Кучета в резерв“ като дребен независим кинаджия, а след това обиколих света“, споделя култовият режисьор. „Той винаги е бил много стилен, но тук си завладян от действащите лица. Брад Пит беше великолепен, също и Ди Каприо, двамата бяха страхотни”, коментира Дана Кенеди, журналист от „Дейли Бийст”. „Преди всичко, доскуча ми. Пълна скука. Дори не говорим за кино, това е просто копиране на кино, без роли. Просто глупаво, толкова съжалявам….”, каза Йозеф Хофман, журналист от RTL Люксембург. „Насилие… Много насилие.. Кръв”, каза за филма Уадад Хашишу, журналист от Хонаалирак. \"Имало едно време в Холивуд“ е включен в конкурсната програма на Кан 2019, а ако Тарантино триумфира с нова „Златна палма“ в събота, той ще влезе в тесния кръг на режисьорите с дубъл на фестивала, редом до Франсис Форд Копола, Шохей Имамура, Емир Кустурица, Кен Лоуч, Люк и Жан-Пиер Дарден. Брад, Лео и Куентин в екип са гаранция за пълни каси, но дали филмът ще хване окото на журито? Това тепърва предстои да се разбере.", "date": "2019.05.22", "title": "Холивуд извади \"тежката артилерия\" на кинофестивала в Кан"}
{"url": "https://www.faktor.bg/bg/articles/mezhdupravitelstveno-sporazumenie-s-gartsiya-urezhda-danachno-pravnite-aspekti-za-interkonektora", "text": "Министерският съвет одобри проект на Междуправителствено споразумение между Република България и Република Гърция относно проекта за интерконектор IGB. Тъй като проектът за изграждане на междусистемна газова връзка Гърция-България се реализира в трансграничен контекст и засяга данъчно-правните режими на двете държави, възниква необходимостта от стабилизиране на данъчно-правния статут и предвидимост в данъчното облагане. Това съобщиха от правителствената информационна служба. Сключването на Междуправителствено споразумение се фокусира върху данъчните аспекти и по-специално въвеждане на клауза, която стабилизира размера на корпоративното данъчно облагане както в България, така и в Гърция за период от 25 години. С документа ще бъдат уредени въпроси за избягване на двойно данъчно облагане, както и други данъчно-правни аспекти. С предлагания проект на Междуправителствено споразумение ще се въведе фиксиран режим на корпоративния данък, който ще се прилага за „Ай Си Джи Би АД“ за период от 25 години, с начална дата - стартиране на търговска експлоатация на интерконектора. Фиксираният данъчен режим предполага предвидимост на размера на разходите за инвеститорите и управлява риска от неблагоприятно въздействие на повишаването на данъчните ставки върху нормата на възвращаемост, която акционерите са определили. Фиксирането на приемливи данъчни равнища ще позволи и прилагането на конкурентна тарифа за пренос, с което запазването на капацитет в газопровода ще е по-атрактивно за бъдещите търговци на природен газ. Въвеждането на конкурентни тарифи има пряко отношение към създаването на по-конкурентна среда на българския газовия пазар. Сключването на Междуправителствено споразумение подлежи на ратификация от парламентите на Гърция и България. Интерконекторът Гърция-България има стратегическа роля за постигане на реална диверсификация на източниците и маршрутите за доставка на природен газ за България и пазара на Югоизточна Европа. Проектът има статут на Проект от Общ интерес за Европейския съюз и е основен приоритетен проект съгласно инициативата CESEC за междусистемна газова свързаност в Централна и Югоизточна Европа.", "date": "2019.05.22", "title": "Междуправителствено споразумение с Гърция урежда данъчно-правните аспекти за интерконектора"}
{"url": "https://www.faktor.bg/bg/articles/ikonomika/temenuzhka-petkova-dogodina-tryabva-da-zapochne-prenosat-na-gaz-prez-interkonektora-gartsiya-balgariya", "text": "През втората половина на следващата година трябва да започне да се пренася и търгува газ през интерконектора. Това каза енергийният министър Теменужка Петкова в интервю за предаването „Преди всички“ по БНР преди премиерите на България и Гърция Бойко Борисов и Алексис Ципрас да дадат началото на изграждането на междусистемната газова връзка между двете страни. „Този проект е стратегически не само за България и за Гърция, той е стратегически и за целия ЕС и неслучайно интерконекторът Гърция-България е включен в 7-те топ приоритета на ЕС в сектор „Енергетика“. Той ще даде възможност за реална диверсификация на източника за доставка на природен газ, не само за България, но и за целия регион на Югоизточна Европа“, посочи Теменужка Петкова. „Този проект трябва да бъде и финансово стабилен, тъй като той се реализира на територията на две държави, трябва да бъдат договорени и финансовите параметри, така че той да бъде устойчив във времето. Оттук нататък първото, което трябва да бъде направено, за да се пристъпи към подписване на окончателните договори с компаниите, които са резервирали капацитет е, българският и гръцкият регулатор да одобрят тръжния кодекс. В момента сме отправили молба към двата регулатора, за максимално скъсяване на тези срокове, така, че до края на месец юли, ние да сме приключили с този процес по подписването на окончателните споразумения“, обясни министърът на енергетиката. „Ние трябва да приключим подготвителните дейности за строителството на този проект, да възложим строителството и през 2020 г. този проект да бъде въведен в търговска експлоатация. Има избран инженер консултант, има избран строителен надзор, има избран доставчик на тръби, има избран строител. Финализира се договорът с Европейската инвестиционна банка. Българското правителство е предоставило 110 млн. евро държавна гаранция за този проект. Тя ще бъде използвана за финансирането от страна на Европейската инвестиционна банка. Предоставени са 39 млн. евро от българската оперативна програма „Иновации и конкурентоспособност“, 45 млн. евро по механизма за свързване“. „Бяха проведени и две фази на пазарен тест, така както предвиждат европейските правила. Има подадени обвързващи оферти, има сключени предварителни споразумения, внесени банкови гаранции от страна на участниците в пазарния тест. Сега очакваме регулаторите на двете държави да се произнесат, да бъде одобрен мрежовият кодекс и оттук нататък предстои и финализирането и подписването на договорите за пренос на газ“, обясни енергийният министър.", "date": "2019.05.22", "title": "Теменужка Петкова: Догодина трябва да започне преносът на газ през интерконектора Гърция-България"}
{"url": "https://www.faktor.bg/bg/articles/sreshtu-70-000-korneliya-ninova-kupila-tehnoimpeks-s-aktivi-ot-3-mln-lv", "text": "Председателят на БСП Корнелия Нинова е придобила дружество с активи от близо 3 милиона лева срещу скромната сума от $70 000. Сделката е част от приватизационната сага на държавното предприятие „Техноимпекс“, на което самата Нинова е била изпълнителен директор преди приватизацията, съобщава ТВ \"Европа\".  Приватизацията на „Техноимпекс“ ЕАД се осъществява на 13 януари 1999 г. Като продавач е посочен министърът на търговията и туризма Валентин Василев, а от друга - настоящият лидер на БСП и тогавашен 28-годишен начинаещ предприемач Корнелия Нинова. Платената цена е $70 000, която в приватизационния договор е посочена като пълна цена, като се казва още, че 90% от сумата може да се плати чрез компенсаторни записи.  Какво успява да придобие Нинова срещу тези $ 70 000? В предишни разследвания на телевизия Европа ви разкрихме как срещу тази сума настоящият председател на БСП е влязла във владение на два етажа от сграда с обща 1915 кв. м. в идеалния център на София, както и луксозна сграда в столицата на Зимбабве Хараре. Оказва се, че общата стойност на активите на „Техноимпекс“ ЕАД непосредствено преди приватизацията е близо 3 милиона лева. Това сочи служебен доклад за състоянието на дружеството през 1998 г. на счетоводителят Николинка Приходанска. Според него през 1998 г. активите на дружеството възлизат на точно 2 милиарда 926 милиона и 106 лв. Сумата е отчетена преди деноминацията на българския лев в средата на 1999 г., тоест в днешни пари активите на „Техноимпекс“ ЕАД възлизат на 2 926 106 лв.  Нещо повече – към 31 декември 1998 г. паричните средства на „Техноимпекс“ ЕАД възлизат на 1 826 734 лв. От тази внушителна сума по българските сметки на дружеството са налични 669 525 лв. За справка в деня на приватизацията на „Техноимпекс“ ЕАД цената на един щатски долар у нас е била 1665 лв. или 1 лев и 65 стотинки след деноминацията. Тоест срещу своите 70 000$ Корнелия Нинова е платила 116 550 лв., докато само в българските сметки на „Техноимпекс“ са били налични близо 700 000 лв. Други 812 000 лв. от парите на дружеството са били в сметки в Либия, 170 000 лв. в такива в Мароко, както и още близо 175 000 лв. по сметки в Тунис, Ангола, Сирия и Зимбабве. Причината за наличието на този финансов ресурс в тези държави е, че „Техноимпекс“ ЕАД се занимава с предоставяне на специалисти в различни области, както и приемане на чужди граждани на обучение в Народна република България. Всъщност дружеството се е занимавало с пращане на работа на инженери и други специалисти в държави като Мароко, Тунис, Сирия, Ангола и Зимбабве.  За доброто финансово състояние на „Техноимпекс“ ЕАД непосредствено преди приватизацията на дружеството свидетелства и доклад до заместник-министърът на търговията и туризма Христо Михайловски, писан от изпълнителния директор на дружеството Корнелия Нинова, по това време Петрова. В него Нинова посочва, че за първото полугодие на 1998 г. тя е успяла да събере стари вземания в размер на близо 335 000 лв. от рискови държави и компании. Вероятна причина за тази активност от страна на Нинова е именно предстоящата приватизация на дружеството, в която тя играе главна роля.  Данните показват, че лидерът на БСП Корнелия Нинова е успяла да придобие дружество с финансова наличност от над 1.8 млн. лв. и общи активи близо 3 млн. лв. срещу сумата от $ 70 000. Самата Нинова дава противоречива информация относно сделката за „Техноимпекс“. Запитана в телевизионно предаване откъде е имала $ 70 000 на през 1999 г., когато е на 28 години, тя отговаря “Ама няма платени такива пари! Откъде ша взема аз теа пари да платя “Техноимпекс“!”, макар документите да сочат друго.", "date": "2019.05.22", "title": "Срещу $70 000 Корнелия Нинова купила „Техноимпекс“ с активи от 3 милиона лева"}
{"url": "https://www.faktor.bg/bg/articles/mrrb-poema-transportniya-kontrol-nad-proekti-s-evrosredstva", "text": "МРРБ, а не транспортното министерство, вече ще отговаря за контрола при строежа на пътища, финансирани по МСЕ. Това реши правителството на днешното си заседание.  Става дума за пътни проекти, по които бенефициент е Агенция \"Пътна инфраструктура\". До момента, дейностите по одобрение на кандидатстването, последващия контрол и осигуряването на националното съфинансиране на проектите по Механизма, се осъществяват от министъра на транспорта, информационните технологии и съобщенията. Агенция \"Пътна инфраструктура” е бенефициент по проект за модернизация на път Калотина - Софийски околовръстен път, финансиран по МСЕ, на обща стойност 162 млн. лева.", "date": "2019.05.22", "title": "МРРБ поема транспортния контрол над проекти с евросредства"}
{"url": "https://www.faktor.bg/bg/articles/ikonomika/biznes/kandidat-za-letishte-sofiya-predlaga-da-postroi-noviya-natsionalen-stadion", "text": "Eдин oт ĸaндидaтитe зa ĸoнцecия нa лeтищe Coфия - ĸoнcopциyм \"Bитoшa\", пpeдлaгa в oфepтaтa cи и пocтpoявaнeтo нa изцялo нoв нaциoнaлeн cтaдиoн. Toвa cтaвa яcнo oт oфициaлнo пpeccъoбщeниe нa ĸaндидaт-ĸoнцecиoнepa. B нeгo ce пocoчвa, чe ĸoнcopциyмът, ĸoйтo ce cъcтoи oт бpитaнcĸaтa ĸoмпaния Маnсhеѕtеr Аіrроrtѕ Grоuр и нeйният ĸитaйcĸи пapтньop Веіјіng Соnѕtruсtіоn Еngіnееrіng Grоuр, e вĸлючил в oфepтaтa cи дo Mиниcтepcтвo нa тpaнcпopтa пpeдлoжeниe зa изгpaждaнe нa нoв cтaдиoн. \"Cтaдиoнът e чacт oт нeзaвиcимa и дoпълнитeлнa инвecтиция нa cтoйнocт oт 600 милиoнa eвpo, ĸoятo e извън oбxвaтa нa ocнoвнaтa инвecтициoннa oфepтa oт близo 1.5 милиapдa eвpo. Taĸa цялocтнoтo пpeдлoжeниe зa инвecтиции нa нaдвишaвa 2 милиapдa eвpo\", ce пocoчвa в изявлeниeтo. Идeятa нa ĸoмпaниятa e дa cъздaдe цялocтeн \"лeтищeн гpaд\", ĸoйтo щe вĸлючвa нoв нaциoнaлeн cтaдиoн (пocтpoeн пo cтaндapтитe нa УEФA oт ĸaтeгopия 4), пoдĸpeпeн oт тъpгoвcĸa зoнa, мaгaзини, зoнa зa oтдиx и лoгиcтични cъopъжeния, зa дa ce cъздaдe дoпълнитeлeн бизнec зoни Coфия, ĸaĸтo и тaĸивa зa paзвлeчeния. Πpoeĸтът пpeдвиждa нoвият cтaдиoн дa бъдe мyлтифyнĸциoнaлeн, нaпълнo пoдxoдящ зa нaциoнaлнитe oтбopи пo paзлични видoвe cпopт, cвeтoвни cпopтни cъcтeзaния, ĸaĸтo и ĸoнцepти и фecтивaли. Toй мoжe дa бъдe зaвъpшeн нaвpeмe, зa дa бъдe изпoлзвaн пpи eвeнтyaлнo oдoбpeниe нa дoмaĸинcтвoтo нa Бългapия нa Mлaдeжĸитe зимни oлимпийcĸи игpи пpeз 2024 г. Πpипoмнямe, чe нa 9 мaй бяxa oтвopeни oфepтитe зa 35-гoдишнa ĸoнцecия нa лeтищe Coфия. Oт тяx cтaнa яcнo, чe нaй-дoбpaтa ĸъм тoзи мoмeнт e нa ĸoнcopциyм \"Eъpпopт Дe Πapи\" нa фpeнcĸaтa Аеrороrtѕ dе Раrіѕ и тypcĸaтa Таv Наvаlіmаnlаrі Ноldіng.", "date": "2019.05.22", "title": "Кандидат за летище София предлага да построи новия национален стадион"}
{"url": "https://www.faktor.bg/bg/articles/novini/svyat/sled-shtrahe-na-red-sa-salvini-lyo-pen-orban-i-ostanalite-kraynodesni-marionetki-darzhani-na-kaishka-ot-moskva", "text": "Политиците от традиционните партии в Европа призоваха избирателите да застанат срещу крайната десница, след като направен със скрита камера видеозапис свали от власт лидера на Австрийската партия на свободата (АПС), което наруши броени дни преди изборите за Европейски парламент импулса сред националистите, пише Ройтерс. Вчера, след като оставката на вицеканцлера Хайнц-Кристиан Щрахе доведе до разпадането на управляващата коалиция, австрийският президент призова да бъдат произведени предсрочни парламентарни избори през септември, смятан за най-близката възможна дата. Щрахе подаде оставка в събота, след като в общественото пространство се появи видеозапис, на който той обсъжда уреждането на обществени поръчки в замяна на финансови и политически услуги с жена, представяща се за племенница на руски олигарх. Той призна, че видеото има \"катастрофални\" последици, но отрече да е нарушавал закона или да е изпълнявал това, което се обсъжда на записа. Щрахе хвърли оставка през сълзи, бил жертва на \"политическо убийство\" Крайнодясната АПС на Щрахе, която е част от управляващата коалиция в Австрия от 2017 г., беше една от най-успешните партии сред антиимигрантските и националистически политически сили, постигнали възход в цяла Европа през изминалите няколко години. Лидери от традиционния политически спектър от целия континент дадоха ясно да се разбере, че се надяват падането му да даде отражение върху изборите на 23-26 май за Европейски парламент, далеч надхвърлящо пределите на Австрия. АПС е част от съюз на европейски националистически партии начело с лидера на италианската формация \"Лига\" Матео Салвини, който в събота организира масов митинг в Милано заедно с партията на Марин Льо Пен от Франция Национален сбор. \"Преди няколко месеца Марин Льо Пен хвалеше австрийския вицеканцлер Хайнц-Кристиан Щрахе и говореше колко силен политик бил той\", каза френският министър на икономиката Брюно Льо Мер. \"Щрахе беше принуден да подаде оставка. Разбираме и защо е бил принуден да направи това: защото е бил хванат в опит да продаде услугите си на външни сили. Зад това националистическо движение стои подчинение на външни сили\", каза Льо Мер пред телевизия БФМ. Германският канцлер Ангела Меркел заяви следното: \"Имаме си работа с популистки движения, които в много отношения се отнасят с презрение към европейските ценности - които искат да разрушат онази Европа на нашите ценности. Трябва да се противопоставим решително на това\". Европейските крайнодесни партии са във възход в социологическите проучвания от 2015 г., когато в ЕС влязоха над милион кандидати за убежище, повечето прекосявайки Балканите пеша. Впоследствие крайнодесните партии станаха доминиращите политически движения в голяма част от бившата комунистическа Източна Европа и влязоха във властта в Австрия и Италия. Решението на Великобритания да напусне ЕС през 2016 г. се разглежда като част от същата тенденция. Нито Салвини, нито Льо Пен взеха пряко отношение по скандала в Австрия. Салвини и съюзниците му се надяват на тазседмичните избори да станат четвърта или дори трета политическа сила в Европейския парламент, с което да направят решителна крачка към превръщането си в основно политическо течение. \"На този площад няма никакви екстремисти, расисти или фашисти\", каза Салвини на съботния митинг пред готическата катедрала в Милано. \"Тук няма да намерите крайна десница, а политика в добрия смисъл на думата. Екстремисти са тези, които управляваха Европа през последните 20 години\", заяви той. Германският коментатор Кристиан Ниче заяви, че австрийският скандал може да има и по-широко отражение, като покаже, че популистката вълна не е непобедима. \"Сега Австрия може да изпрати сигнал, че е в състояние да се освободи от този водовъртеж. Това може би все още няма да е повратна точка в погрешния път, по който е поела Европа, а знак за надежда, че вече е налице първата страна, която има силата да се отдръпне от изкушението на антидемократичните политици и партии\", написа той. Ищван Уйхели, социалист и член на Европейския парламент от Унгария, страна, в която доминира партията на националистическия лидер Виктор Орбан ФИДЕС, нарече Щрахе \"първата плочка от доминото\" на цяла поредица негови политически единомишленици, което скоро ще падне. \"На ред са Салвини, Льо Пен, Орбан и останалите крайнодесни марионетки, държани на каишка от Москва\", заяви Уйхели.    БТА", "date": "2019.05.22", "title": "След Щрахе: На ред са Салвини, Льо Пен, Орбан и останалите крайнодесни марионетки, държани на каишка от Москва"}
{"url": "https://www.faktor.bg/bg/articles/georgi-lozanov-palna-skuka", "text": "Скука - това е основното послание на предизборната кампания за евроизборите в медиите. Дори \"предизборните дебати са в Марианската падина по рейтинг\", писа Нери Терзиева. Но защо е така? Най-напред заради предвидимостта на политическото говорене. Аудиторията остава с натрапчивото усещане за \"дежавю\", за нещо, което вече си гледал и слушал и то неведнъж. Ненадминат шлагер в това отношение си остава анти-ГЕРБ говоренето. То обаче не върши кой знае каква работа, защото аудиторията по принцип е подозрителна към критиката от политици към политици. Приема я за дежурна игра, чиято цел е по-скоро смяна на местата, а не разобличаване на някаква вина. Особено пък ако на този влак искат да се качат всички кандидати, които не са във властта. Първо, това ги вкарва в някаква нелепа задочна коалиция. Има нещо притеснително в това да чуваш едни и същи думи (независимо доколко са верни) от представителите, да кажем, на БСП и \"Демократична България\" (ДБ). Макар че към края на кампанията между тях се усети отчетлива разлика: докато ДБ заявява категорично отрицание на прокуратурата, БСП предпочита да демонстрира доверие към нея, предлагайки ѝ собствени разследвания за Борисов. И второ, многопосочното анти-ГЕРБ говорене поставя ГЕРБ в ролята на жертва, което подсъзнателно предизвиква съпричастност. През последните кампании именно тази съпричастност формира част от вота за Бойко Борисов и партията му. Същевременно обаче и про-ГЕРБ говоренето не е по-успешно. В тази предизборна кампания то се състоеше главно в изреждането на успехите на управлението - магистрали, фондове, Западни Балкани и т.н. А това (отново независимо доколко е вярно) попада в капана на самохвалството. Неясно защо то се смята за печеливш предизборен прийом, използван далеч не само от ГЕРБ. Но сам да се хвалиш е проява на лош вкус. А и колкото повече го правиш, толкова по-малко ти вярват. Друг шлагер на предизборната кампания в медиите беше: отиваме в Европейския парламент (ЕП), за да защитим националния интерес. Това обаче говори или за откровено непознаване на смисъла на тази институция, или за откровен опит за заблуда на избирателите. В ЕП не се прави национална политика, а европейска, която защитава интересите на ЕС, според разбиранията на европейската партия, в която членуваш. На \"националния интерес\" заложиха националистите. Тяхната цел: да представят ЕП като арена, на която нациите враждуват помежду си. Това е техният шанс, тъй като единственото, което със сигурност могат, е именно да враждуват. Стигна се и до абсолютно безсмислени идеи - като слогана на Ангел Джамбазки \"Браним България\" (от кого?) или \"България над всичко\" - думи, използвани без притеснение от нацистката аналогия. Тъжното е, че и тук навалицата бе голяма. Никой не посмя да каже ясно, че на говоренето за национални интереси не му е тук мястото. Всъщност, в България кампанията за евроизбори е само още един повод да се проведе национална кампания за преразпределение на властта. Така че, когато Бойко Борисов каза, че дори и да загуби изборите, той няма да подава оставка, кампанията фактически приключи. Едва ли за масовия избирател е съществено коя от водещите партии ще е с депутат в повече в ЕП. Предвидимостта на предизборната кампания в медиите далеч не бе единственият ѝ недостатък. Недиалогичността на кандидатите също представлява проблем. Те слабо реагират на онова, което им казват събеседниците, предпочитат да се придържат към предварително заученото. Усещането не е за разговор в ефир, а за прокламация от балкон.  Всъщност, медийните кампании в България са обречени да бъдат скучни, защото в предизборния период политиците от парламентарно представените партии взимат медийната власт изцяло в свои ръце. Това става чрез регламентите в Изборния кодекс, които свеждат журналистите в БНТ и БНР до конферансиета. И чрез платените форми на агитация в частните медии, които дават основание на политиците да се държат според поговорката \"Който плаща, той поръчва музиката\". Партийните щабове си въобразяват, че в такава ситуация кандидатите им печелят, а всъщност ги унищожават публично като ги превръщат в декламатори. И дори най-подготвените от тях са принудени да участват в размяната на думи, изречени в ефир, не защото са важни, а защото е платено да прозвучат. Или защото политиците са се договорили помежду си, нищо че иначе се правят на непримирими опоненти. Накратко: медийната кампания в България не отговаря на най-елементарните изисквания към всяка комуникация. А те изглеждат така: Първо: не бива да повтаряш, включително и себе си, не бива да казваш неща, които вече са казвани. По този критерий почти всички кандидати имат нула точки. С изключение може би на неясната нова коалиция \"Път на младите\", която заложи на неизползваното досега противопоставяне на млади и стари. Но пък то в човешки план е чисто и просто нетолерантно. Второ: нищо, че си кандидат за евродепутат - трябва да си остроумен, да имаш бързо и метафорично мислене и цветист език. В тази кампания обаче видяхме точно обратното - общият дух на кампанията бе протоколен, дори във ФБ страниците си партиите се държат като на отчетно-изборно събрание. Трето: за съвременния човек иронията е задължителна. В едно участие трябва да можеш поне веднъж да се пошегуваш. А не да се държиш като погребален агент, който не предлага изход, а съчувствие на опечалените. Четвърто:  ти трябва да си ти, да имаш собствена, риторически доловима физиономия, да не си \"под чехъл\" на някой над теб - лидер, партия, стереотип… По този критерий Борисов всъщност печелеше години наред. Могат да се изброят още изисквания, но и така се разбира защо партийните пари, вложени в медиите за предизборна агитация, не са пропорционални на получения резултат, а често са дори обратно пропорционални. От това има най-малко две следствия. Първо: агитацията нищо не решава, повече тежат \"черните лебеди\" - неочакваните събития преди вота с влияние върху него, като Костинбродската афера навремето и Апартаментгейт сега. Тези два скандала са твърде различни, но между тях има и една прилика - разтоварват гласове от ГЕРБ. А Борисов заяви, че очаква и нов \"черен лебед\". И второ: когато партиите не виждат смисъл да влагат парите си в медийна кампания, търсят друг пазар, на който да получат гласове. Купуването им \"на черно\" е най-популярният вариант. От него губят и медиите, и обществото, и самите партии, защото се превръщат в ядра на организирана престъпност. Така че с риск да наруша първия критерий за ефективна комуникация ще кажа за кой ли път, че законовият регламент на предизборната агитация трябва да се промени из основи. А първата стъпка трябва да е тази - да се изхвърли навяващата съветски реминисценции дума \"агитация\".", "date": "2019.05.22", "title": "Георги Лозанов: Предизборната ни кампания - пълна скука!"}
{"url": "https://www.faktor.bg/bg/articles/borisov-gazovata-vrazka-s-gartsiya-shte-ima-klyuchova-rolya-za-tseliya-region-i-za-evropa", "text": "„С интерконектора България - Гърция даваме пълна и реална диверсификация на доставките на газ“. Това заяви министър-председателят Бойко Борисов на церемония в Кирково, където с премиера на Гърция Алексис Ципрас дадоха начало на изграждането на междусистемната газова връзка между двете страни. Борисов подчерта, че междусистемната газова връзка ще има ключова роля за целия регион и за Европа.", "date": "2019.05.22", "title": "Борисов: Газовата връзка с Гърция ще има ключова роля за целия регион и за Европа"}
{"url": "https://www.faktor.bg/bg/articles/525-intelektualtsi-s-otvoreno-pismo-za-izbiratelite-ne-glasuvayte-za-evroekstremistite", "text": "525 професори, учители, хора на изкуството, учени и журналисти изпратиха отворено писмо по Празника на българската култура и изборите за европейски парламент. Те призовават за обединение около демократичните принципи и либералните ценности на свободата. Българските интелектуалци предупреждават за нови медии, които разпространяват на фалшиви новини и всяват параноични страхове.  Ние сме граждани, обединени от ценностите на либералната демокрация и защитата на човешките права. В навечерието на 24 май, Празника на българската просвета и култура, и на изборите за Европейски парламент на 26.05.2019 г. се обръщаме към нашите съграждани: Да се обединим категорично около демократичните принципи и либералните ценности на свободата, равенството, зачитането на гражданските и човешките права, толерантността, солидарността, опазването на околната среда и грижата за всички членове на обществото, залегнали в основните документи на Европейския съюз! С огромна загриженост отбелязваме все по-голямата поляризация в обществото както у нас, така и в глобален мащаб. Надига се краен национализъм, очертаващ нови фронтови линии. Правят се активни опити да се размие границата между религията и светската държава. Излива се огромен финансов ресурс в подкрепа на ултраконсервативни и популистки движения. Полагат се активни усилия да се върнат назад достиженията в сферата на човешките права и демократичните свободи, постигнати през последните години: отричат се утвърдени научни изследвания и се правят опити да бъдат подменени с пропагандни доктрини; атакуват се неправителствени организации, преподаватели, журналисти, правозащитници и представители на гражданското общество; поставят се под въпрос базисни международни документи за правата на човека и детето, които България отдавна е приела. Новите медии се използват за манипулиране на общественото мнение, разпространяване на фалшиви новини и всяване на параноични страхове. Армии от тролове и ботове налагат екстремни позиции, маскирани като \"глас на гражданското общество\". Подкопава се доверието в авторитети и в основни източници на информация. Общественото пространство се залива с дезинформационни кампании до степен на пълна дезориентация и масови истерии. В публичния дискурс нарастват уклоните към екстремизъм. Спокойните и рационални гласове се давят в блато от шумни, скандални изказвания, които провокират чисто емоционални реакции. От екрана свободно и необезпокоявано се лее реч на омразата, а от словото до реалното действие крачката понякога е твърде кратка. България все повече се откъсва от цивилизационния си избор, направен през последните години, от демократичния път на развитие и от проевропейската си ориентация. Парадоксалното е, че именно тези, които най-активно атакуват доверието в общите европейски ценности, са първи в партийните листи за евродепутати и заплашват да разрушат нашия общ европейски дом отвътре. Всичко това е част от глобален процес, очертан в Отвореното писмо на тридесет световни интелектуалци. Те алармират, че Европа стои пред най-голямата заплаха за съществуването си от 30-те години на XX век насам, и призовават активно да отстояваме принципите на либералната демокрация и европейските ценности. Присъединяваме се към апела на интелектуалците и призоваваме нашите съграждани: бъдете активни, информирайте се и дайте гласа си за партии и кандидати, които ясно заявяват проевропейска, продемократична и пролиберална ориентация! Нашата европейска идентичност допълва и обогатява, а не се противопоставя на националната ни идентичност. Българската култура винаги е процъфтявала в периоди на отваряне и активен обмен с европейските и световните традиции. А Европейският съюз е най-сигурният гарант, че нашият език и нашата култура ще бъдат съхранени и ще оставят трайна следа в европейското и световното културно наследство. На всички, които предстои да ни представляват в Европейския парламент през следващия му мандат, напомняме, че той е общност, основана на споделени ценности: зачитане на човешкото достойнство, човешките права, свободата, демокрацията, равенството и принципите на правовата държава. Тези ценности изискват да отстояваме плурализма, недискриминацията, толерантността, справедливостта и солидарността в обществото.", "date": "2019.05.22", "title": "525 интелектуалци с отворено писмо до избирателите: Не гласувайте за евроекстремистите!"}
{"url": "https://www.faktor.bg/bg/articles/novini/svyat/protestite-v-ekaterinburg-moskva-se-bori-s-demoni-i-besove-video", "text": "Протестите в руския град  Екатеринбург могат да избухнат с нова сила. Основните решения за построяването на храма на площада, който се превърна в ябълка на раздора между местото население и властите, все още предстоят.  Двама близки до Путин олигарси, които живеят в Англия, искат да си вдигнат като паметник храм, но хората скочиха. И нямат намерение да се отказват..  Сега се планира  да се проведе гласуване сред местните жители, за да се реши този въпрос. За да бъде справедливо гласуването обаче, е необходимо то да се проведе под строг контрол на обществеността.  Всяка от страните трябва да представи аргументи в защита на своето мнение. Привържениците на храма започнаха да се свързват  пропагандисти на режима, чиято задача е да се намали конструктивния диалог на жителите на града с обиди.  Твърденията срещу привържениците на обществената градина и противници на храма са традиционни за руските власти, че са за фашизма, тероризма и екстремизма . Те бяха наричат демони, атеисти, бушуващи тълпи. Нека да обсъдим на коя страна  са действително истинските демони и мракобесници, предлага Радио \"Свобода\".", "date": "2019.05.22", "title": "Протестите в Екатеринбург! Москва се бори с демони и бесове (ВИДЕО)"}
{"url": "https://www.faktor.bg/bg/articles/novini/svyat/slovenskata-agentsiya-za-razuznavane-nabira-agenti-s-obyavi-vav-vestnitsi", "text": "Словенската агенция за разузнаване и сигурност реши по безпрецедентен начин да набира нови агенти - като публикува реклами за работни места във вестници и интернет. По този начин агенцията се стреми да запълни седем свободни работни места, включително анализатори, технически и юридически лица и две работни места, които са описани като \"събиране на данни чрез тайно сътрудничество\". Агенцията обяснява в своите съобщения, че изисква \"динамичен и мотивиран персонал, заинтересован от работата в разузнавателните и охранителните служби и мотивиран от работни предизвикателства и желание да се адаптира към специалния характер на работата\". За първи път в историята агенцията решава по такъв начин публично да търси необходимите ѝ кадри.", "date": "2019.05.22", "title": "Словенската агенция за разузнаване набира агенти с обяви във вестници"}
{"url": "https://www.faktor.bg/bg/articles/novini/svyat/sedem-turski-zhurnalisti-osadeni-za-propaganda-na-terorizam", "text": "Турски съд раздаде присъди на редактори и журналисти от вече несъществуващия прокюрдски всекидневник Йозгур Гюндем по обвинения в разпространение на \"терористична пропаганда\". Седем души, включително главните редактори на вестника Ерен Кешкин и Хюсеин Айкол, получиха присъди, вариращи от 15 до 45 месеца в затвора, съобщи вестника в Туитър. Общо 24 души от вестника бяха за изслушването, но само седем бяха осъдени за \"разпространение на терористична пропаганда\", според уебсайта Р24 за свобода на печата. Вестникът бе обвинен в пропаганда в полза на Кюрдската работническа партия (ПКК), която от 1984 г. води въоръжен бунт срещу турската държава. Изданието беше окончателно закрито през август 2016 г. след провалилия се опит за преврат срещу управлението на Реджеп Тайип Ердоган. Понастоящем най-малко 146 журналисти са лишени от свобода в Турция, според Р24, повечето от които са задържани по силата на законите за извънредно положение, наложено след опита за преврат. Турция е на 157-о място в света по отношение на свободата на печата в класацията на Репортери без граници, според която правителството все повече се възползва от контрола на медиите", "date": "2019.05.22", "title": "Седем турски журналисти осъдени за \"пропаганда на тероризъм\""}
{"url": "https://www.faktor.bg/bg/articles/novini/svyat/shte-izdigne-li-frantsiya-kandidaturata-na-mishel-barnie-za-predsedatel-na-ek", "text": "Френският президент Еманюел Макрон смята, че сънародникът му и главен преговарящ на ЕС за Брекзит Мишел Барние трябва да бъде взет под внимание при избора на нов ръководител на Европейската комисия, предаде „Политико“. „Безспорно Барние е човек с големи качества, които той демонстрира отново с начина, по който води преговорите с британците“, каза Макрон в публикувано днес интервю за белгийския в. „Льо Соар“. Все пак френският лидер не даде пълна подкрепа за Барние като евентуален кандидат за шеф на ЕК. Вместо това той подчерта, че френският политик трябва да бъде „важен критерий“ за следващия председател на Комисията. Барние е член на умерената френска десница в лицето на „Републиканците“, която е член на Европейската народна партия. Кандидат на ЕНП за следващ ръководител на ЕК е баварският политик Манфред Вебер, който според мнозина обаче може да бъде изместен именно от Барние.", "date": "2019.05.22", "title": "Ще издигне ли Франция кандидатурата на Мишел Барние за председател на ЕК"}
{"url": "https://www.faktor.bg/bg/articles/novini/svyat/kachinski-marin-lyo-pen-e-ochevidno-svarzana-s-moskva", "text": "Лидерът на управляващата в Полша партия „Право и справедливост“ Ярослав Качински коментира, че политически партии в някои държави от Европейския съюз, сред които френският Национален сбор на Марин льо Пен във Франция, са „очевидно свързани с Москва и получават подкрепа от нея“, предаде АП. „Най-важният въпрос е доколко политиката на подобни формации ще бъде повлияна от Кремъл, ако те се превърнат в ключова сила в ЕС? С други думи, колко силни са тези връзки и зависимости?“, попита Качински, сочен за един от най-влиятелните политици в Полша. Той заяви това в интервю за седмичното издание „Газета полска“, цитирано от БНР.  Изказването сочи, че предпазливостта на неговата националистическа партия към Русия може да се окаже пречка за сътрудничество с „Национален сбор“ или крайнодясната партия „Лига“ на италианския вътрешен министър Матео Салвини, който е приятелски настроен към Москва. В събота Салвини събра в Милано националисти от Европа в търсене на единство преди изборите за Европейски парламент тази седмица. На събирането обаче също така бяха очевидни разделенията заради Русия. Салвини посети и Варшава по-рано тази година, за да се опита да привлече „Право и справедливост“ към своя алианс, но бе посрещнат хладно заради отношението на Варшава към Москва.", "date": "2019.05.22", "title": "Качински: Марин льо Пен е очевидно свързана с Москва"}
{"url": "https://www.faktor.bg/bg/articles/novini/svyat/lyatoto-doyde-v-turtsiya-s-10-metra-snyag-po-visokite-chasti-v-antaliya", "text": "10-метрова снежна покривка продължава да има по високите места в турската туристическа област Анталия в момент, когато летният сезон вече настъпва, съобщават местни медии. Техника разчиства пътищата от натрупалия се през зимата сняг в планинските райони на височина над 2000 метра. От общината в Анталия съобщават, че и преди години е имало подобен феномен, но не и в такова количество. Сред засегнатите околии са тези на градовете Аксеки и Гюндогмуш.", "date": "2019.05.22", "title": "Лятото дойде в Турция с 10 метра сняг по високите части в Анталия"}
{"url": "https://www.faktor.bg/bg/articles/startira-protsedurata-za-izbor-na-strategicheski-investitor-za-aets-belene", "text": "Процедурата за избор на стратегически инвеститор на проекта АЕЦ „Белене“ вече е обявена официално, съобщиха от енергийното министерство. Обявата е публикувана днес във вестника на Европейския съюз, с което започва да тече тримесечния срок, през който потенциалните инвеститори могат да подават заявленията си. Проектната компания, която ще строи централата, ще бъде структурирана след започването на преговорите със стратегическите инвеститори, каза преди дни енергийният министър Теменужка Петкова. „Компанията ще бъде структурирана в хода на преговорите. Смятаме, че в рамките на стартирането на преговорите с потенциалните стратегически инвеститори, тогава трябва да бъде ситуирана и проектната компания, в която ние да заявим с какво точно участваме. Да видим и какво ще предложат съответните потенциални стратегически инвеститори. Това е по-добрият за България вариант“, обясни тя. Заявление за участие в откритата процедура могат да подават български или чуждестранни юридически лица, както и обединения от такива. Тя трябва да приключи след година. С решение на парламента и правителството пред юни миналата година бяха възобновени действията по търсене на възможност за реализация на проекта за АЕЦ „Белене“ съвместно със стратегически инвеститор, на пазарен принцип, припомнят от министерството на енергетиката.", "date": "2019.05.22", "title": "Стартира процедурата за избор на стратегически инвеститор за АЕЦ „Белене“"}
{"url": "https://www.faktor.bg/bg/articles/silniyat-vyatar-e-vzel-zhertva-v-bozhurishte", "text": "Около 12.47 часа на 21 май в Районно управление на МВР-Сливница бил подаден сигнал, че по време на ремонтни дейности в къща в град Божурище, вследствие на силен вятър са паднали тухли от подпокривната конструкция, които са причинили наранявания в областта на главата на 47-годишен мъж, съобщават от ОД на МВР-София.   Пострадалият е транспортиран в болница с опасност за живота, като по-късно е починал.   Извършен е оглед на местопроизшествието.   Образувано е следствено дело.", "date": "2019.05.22", "title": "Силният вятър е взел жертва в Божурище"}
{"url": "https://www.faktor.bg/bg/articles/zabranyavat-tsiganskite-orkestri-pred-sv-al-nevski-za-balovete", "text": "Полицията няма да допуска цигански оркестри пред храм-паметника \"Св. Александър Невски\" на абитуриентските балове, съобщиха на брифинг от МВР. От там посочиха, че за миналата година над 400 са били санкционираните шофьори и пътници по време на празненствата.  Над 200 от тях са били глобени по 50 лева за шофьора и още толкова за пътника заради показване през прозореца на автомобилите. Ще се използват камери, които ще заснемат движението на абитуриентите и по записи от тях ще санкционират провинилите се.  Тъй като в София на места ще има затворени участъци заради 24 май и изборите, \"Пътна полиция\" ще пренасочва движението. Ако се налага, светофари ще бъдат изключвани, за да премине по-бързо колоната.", "date": "2019.05.22", "title": "Забраняват циганските оркестри пред \"Св. Александър Невски\" за баловете"}
{"url": "https://www.faktor.bg/bg/articles/mazh-skochi-pod-tesnolineykata-vav-velingrad-i-zagina", "text": "Мъж на 48 години се е хвърлил под колелата на теснолинейката във Велинград и е загинал, съобщиха източници на \"Дарик\". Трагедията е станала буквално за секунди, а машинистите не са имали никаква възможност да реагират. Човекът изскочил от храсти точно пред влака и бил прегазен. Инцидентът е станал в района на гара Костандово вчера в ранния следобед. Движението на влакове временно е спряно за извършване на огледи от полицията. Неофициално се говори, че мъжът много пъти се е заканвал да сложи край на живота си. Той е жител на село Драгиново. От Областната дирекция на МВР в Пазарджик потвърдиха, че има такъв случай. \"В момента се води разследване каква е причината за фаталното решение\", съобщи говорителят на ведомството Мирослав Стоянов.", "date": "2019.05.22", "title": "Мъж скочи под теснолинейката във Велинград и загина"}
{"url": "https://www.faktor.bg/bg/articles/zadarzhaha-8-000-kasa-nelegalni-tsigari", "text": "8 000 къса цигари без наличен акцизен бандерол са открили и иззели полицаите от Лом в колата на 25-годишен жител на града. Това се случило по време на проверка в багажника на возилото, която е извършена вчера около 18 часа. По случая е образувано досъдебно производство в  местното полицейско управление, съобщават от ОД на МВР – Монтана.   По рано през същия ден служители на  полицейски участък Огоста са извършили проверка на 44-годишен местен жител, при която са установили, че притежава 180 грама ситно нарязан тютюн без бандерол. По случая е образувана преписка.  А след получен получен сигнал, е извършена полицейска проверка на 38-годишен жител на Монтана. В хода й установено, че притежава полиетиленов плик, съдържащ 500 грама насипен безакцизен нарязан тютюн.", "date": "2019.05.22", "title": "Иззеха 8 000 къса нелегални цигари от млад мъж"}
{"url": "https://www.faktor.bg/bg/articles/mazh-prostrelya-v-glavata-bivshata-si-zhena", "text": "Окръжната прокуратура в Шумен ще наблюдава производството за извършен опит от 30-годишен мъж да убие съпругата си. Инцидентът станал в околностите на Шумен, съобщават от прокуратурата. Изяснява се видът на оръжието, с което е бил извършен опитът за убийство на 26-годишната Нурсел. 30-годишният Нелгин е избягал от местопроизшествието. Бившата му съпруга е в болницата, след като по време на стрелбата срещу нея в главата й са попаднали две сачми.  Няма опасност за живота й. Жената била в автомобила на свой колега, с когото работели в завод „Алкомет“ в Шумен. Те често пътували за работа заедно, тъй като живеели наблизо и били семейни приятели. 30-годишният Нелгин започнал да ги преследва и принудил колегата на бившата си жена да спре. Извадил оръжие и стрелял по нея. След това направил обратен завой, произвел още един изстрел и избягал от местопроизшествието. Открит бил от полицията в Разград, където е задържан за 24 часа по Закона за МВР. Нелгин преследвал често бившата си съпруга. Ден преди инцидента тя подала втора жалба за домашно насилие срещу него. Продължават действията по разследването.", "date": "2019.05.22", "title": "Мъж простреля в главата бившата си жена"}
{"url": "https://www.faktor.bg/bg/articles/fenski-spor-e-v-osnovata-napadenieto-s-nozh", "text": "Софийската градска прокуратура е повдигнала обвинение на извършителя на нападението с нож над 16-годишния младеж в София. Това обяви Емилия Русинова, административен ръководител на СГП. Извършителят е непълнолетен. Пред клуба, където става инцидентът, е имало други лица, които не са били поканени на рожден ден на момиче. Имало е вербален контакт между двете групи. Младежите се скарали на фенска основа, а не заради момиче. След приключване на рождения ден обвиняемият е извадил нож и е нападнал момчето от групата отвън. Ножът бил в черен калъф. Първоначално обвиняемият е опрял ножа в гърлото на пострадалия. Раните са можели да причинят смърт. Затова му е повдигнато обвинение за опит за убийство. Около 30-31 лица са разпитани още същата вечер. От дома на нападателя са иззети два ножа, които съответстват на оръжието на престъплението. Георги Хаджиев, директор на СДВР обясни, че е правен опит да се заличат следите.", "date": "2019.05.22", "title": "Футболен спор е в основата за нападението с нож"}
{"url": "https://www.faktor.bg/bg/articles/sled-sreshta-s-komisiyata-za-finansov-nadzor-zastrahovatelite-shte-platyat-po-50-hil-obezshteteniya", "text": "След срещата с Комисията за финансов надзор управителният съвет на застрахователното дружество \"Бул Инс\" взе решение да обезщети наследниците на всички загинали в катастрофата край Своге миналата година с обезщетение от 50 хил. лева. Това съобщи пред журналисти изпълнителният директор на застрахователното дружество Стоян Проданов. \"Правим това заради обществения натиск, който е голям, и дългосрочните интереси на дружеството. Продължаваме да сме убедени в правотата си да изплатим само малка символична сума\", каза Проданов. Той призова всички потърпевши да се обърнат директно към представителствата на \"Бул Инс\" в страната, а да не ползват услугите на посредници.  \"Дружеството ни има финансовата възможност да изплати този 1 милион лева на наследниците на 20-те загинали. Миналата година ние изплатихме 90 милиона лева обезщетения, а за последните 10 години - 1 милиард лева\", посочи още Проданов. Той заяви, че нямат претенции към наследниците на пострадалите, нито към фирмата превозвач. \"Претенции имаме само към тези, които упражняват натиск към нас. Ще реагираме срещу всяка медийна публикация, която засяга репутацията ни\", каза още изпълнителният директор на \"Бул Инс\".", "date": "2019.05.22", "title": "След среща с Комисията за финансов надзор, застрахователите ще платят по 50 хил. обезщетения"}
{"url": "https://www.faktor.bg/bg/articles/dva-romski-klana-edva-ne-zalyaha-v-karlovo-v-krav", "text": "Два ромски клана са се сбили жестоко вчера в Карлово и само след намеса на полицията е предотвратила мащабно крваопролитие. Двете фамилии Христови и Аликови имали отдавна враждуват, съобщават местни медии. Вчера 51-годишен бабаит от единия род минал с автомобила си по тясна уличка съвсем близо до 50-годишен свой \"неприятел\" от другия род. Той решил, че врагът му го провокира. След кратки размяни на псувни, настанало жестоко меле. 5-6 души от Аликови се изправили срещу около 60 от Христови. Млатили се с колове и с юмруци. Пострадали са жена и момче. Бил подаден сигнал на 112. Спешното пристигане на полицията предотвратило голямо кръвопролитие. Арестувани са двамата заради които е станал екшъна. Със случая се занимава Районна прокуратура Карлово.", "date": "2019.05.22", "title": "Бой между два ромски клана едва не заля Карлово в кръв"}
{"url": "https://www.faktor.bg/bg/articles/obshtestvo/zakon-i-red/mladen-marinov-ne-biva-mvr-da-se-vavlicha-v-opiti-za-predizborni-skandali", "text": "\"Държа МВР да не се въвлича в скандали и проблеми. Още от самото начало сме създали стриктна организация по охраната на изборните секции\", заяви министърът на вътрешните работи Младен Маринов след среща с вицепрезидента Илияна Йотова.  По думите му предупредителните протоколи се издават на база на сигнали.  \"Всичко, което сме извършии до момента, е на база на реално подадени сигнали. Такива се издават на физически лица, не се ръководим от това кой от коя партия е. През 2017 година са били издадени 3500 предупредителни протокола, до момента са издадени 1200. Има 7 досъдебни производства, свързани с нарушения на изборния процес\", каза Младен Маринов. \"Получаваме сигнали от цялата страна, с наближаване на изборния ден сигналите за купуване на гласове ще се увеличават. Всеки един от тях се проверява. Не бива МВР да се въвлича в опити за предизборни скандали\", прогнозира министърът. Младен Маринов заяви, че срещата му в президентството не е била по повод изборите, а във връзка с подготвян от Йотова национален форум за чуждестранните студенти с български произход, които се обучават в български висши учебни заведения.", "date": "2019.05.22", "title": "Младен Маринов: Не бива МВР да се въвлича в опити за предизборни скандали"}
{"url": "https://www.faktor.bg/bg/articles/politika/hlyab-i-pasti/de-profundis-da-ni-e-chestito-balgari-vnezapnoto-chlenstvo-v-evraziya", "text": "Нека ни е честито внезапното членство в Евразия, граждани!  Никога не сме го искали, никога не сме кандидатствали за него, никога не сме се мъчили да постигнем високите критерии, които то изисква, за да си го заслужим и по никакъв начин, дори географски, не принадлежим към някаква си несъществуваща Евразия. Получихме членството обаче съвсем по български, точно както обичаме - даром, както получихме свободата и простотията си.  Но все пак - да ни е честито!  Толкова да ни е честито, че ви пожелавам всеки от вас веднага да се почувства като онзи, дето в приказките му викат „царю честити”.  Сигурно такава е и целта на руската хибридна конспирация,  наречена Асамблея на народите от Евразия(виж  , б.р.), която се провежда тези дни наоколо, не мога да си представя друга някаква цел да има този висок форум.  А не мога да си представя, защото като човек със здрав разум не виждам как някои, пък бил той и много доброволно русолюбив човек, ще е толкова голям идиот, че да се откаже от членството в ЕС и НАТО - най-хубавото нещо в политически, икономически и социален план, което се е случвало на неговия изстрадал народ от векове, само за да се набута  с вонящи на водка лайна. Следователно братушките вероятно наистина ни предлагат нещо още по-хубаво, след като така самоотвержено мнозина ги следват към митичната Евразия. Това сочи логиката, нали? В случая има само два малки проблема, които обаче много досадно развалят цялата хубава работа.  Първо, съществува въпросът защо самите руснаци, вместо да живеят като скотове, както живеят, не се възползват от онези по-добри опции, които техният собствен режим предлага на нас и другите народи, дето тъпо, но откровено са се записали за евразийци – Беларус, Казахстан, Таджикистан, Узбекистан и Киргизия.  Какво общо ние имаме с тези държави или, казано по-точно - посткомунистически сатрапии, е друга тема за тъжна дисертация, няма сега да я разисквам, само ще напомня първия принцип на местните руски подлоги - щом Москва е казала, че имаме нещо общо, значи имаме. Ако не вярвате мен, питайте другарите Волен Сидеров, Веселин Марешки, Корнелия Нинова, ако издирите Георги Първанов – и него питайте…..ще видите, че наистина това е принципът.   Вторият досаден въпрос, свързан с темата, е защо само някои, а не всички българи, са известени за руските хубавини, които ни чакат в края на пътуването към прословутото Евразийско пространство. Така, де, аз лично например изобщо не се чувствам известѐн, камо ли – съгласен да получа данайските руски дарове.  За пореден път ли? Мерси, ще пропусна! Така или иначе, със или без моето съгласие, въпросната Асамблейна конспирация на восточните народи в тези предизборни за нас и Европа дни вече тече със страшна сила из вените на България. Тя е като   вместо да го спаси, но ние все още не сме разбрали това.  При това споменатият боклук тече с гореща подкрепа от най-високо място, на самия Румен Радев, когото, кой знае защо, някои все още наричат „български президент”. Може би ползват израза иронично, хората, но тогава да сложат кавичките, защото иначе не е ясно дали се подиграват на него или на себе си…..  Но, въпреки всичките логики на света, тук си тече Асамблеята, нищо, че такова тъпо животно като Евразия /или още по-зашеметяващото - Евразийско пространство/ съществува само в празната сибирска дупка между ушите на малоумниците от Кремъл, КГБ и Восссточниййй департамент.  И нищо, че с присъединяването си към въпросната руска хибридна операция, някои български малоумници се отказват от истинската си духовна и материална родина – Европа, преди още да са я опознали и разбрали.  Какво да ви кажа, граждани, виждал съм толкова много безумия да се случват в любимата ни България през годините, мислех, че съм претръпнал, но на руска проява, организирана с такава наглост и безочие, досега не бях попадал.  Подозирам обаче, че цялата работа с участието на любимия ни български президент в тази откровена руска конспирация се дължи на неговата неинформираност. Нали се карат с правителството, та току виж – до него не са стигнали два много важни доклада от последните дни. Първият е на тъй нареченото „военно разузнаване” или Служба „Военна информация”, както се казва тя официално. Ето какво пише в този доклад на чист български език по темата за основните опасности пред страната: „Върху стратегическата среда на сигурност съществено отражение имаше стремежът на Русия да се утвърди като глобален военен и политически фактор. Водената от нея политика на противопоставяне на Запада продължи, независимо от икономическите санкции и влошаващите се социално-икономически условия в страната”. Дотук добре, както казал онзи, дето падал от петнайстия етаж, когато стигнал до към средата. Но има и още. Не знам как храбрите ни военни разузнавачи са събрали цялата тази информация и как са посмели да направят нещо, което досега никога не са правили – да изложат откритията си в официален доклад. Но факт е, че те не спират до тук, а отиват и по-нататък, като разкриват истината за руските хибридни операции: „Значителни рискове и заплахи за националната и съюзната сигурност генерира и активното използване от страна на Москва на хибридни операции и заплахи за използване на военна сила при защита на интересите ѝ”.  Добре, де, има няколко опции. Първо, тъй нареченият „български президент” Радев наистина не е получил този доклад, от него са го скрили самите военни разузнавачи, защото не го бръснат за слива – което означава, че ние всъщност нямаме истински държавен глава, а парцалена кукла. Второ, докладът е скрит от хора в неговия собствен екип, за да продължат да го лъжат, че Русия е най-красна на света и да го направят  патрон на руското хибридно мероприятие в България, наречено Асамблея на народите от Евразия. Което отново значи онова за парцалената кукла. И третата опция, която на мен ми изглежда вече най-вероятна, е, че президентът Румен Радев просто не може да чете, затова и този толкова важен доклад изобщо не е стигнал до мозъка му.  Да, дори да приемем, че някой е скрил нещо от него, то информация за доклада все пак се появи в тъй наречените „открити източници”, тоест, в медиите - и президентът би трябвало да прочете там за какво става дума.  Но явно не е прочел, следователно – той не може да чете.  Логика, братче, инспектор Стрезов е тва, не някой хамалин от гарата….. Работата става още по-натопорчена и  още по-сериозни, като се има предвид, че контраразузнавачите от ДАНС на свой ред са описали в официален доклад поне част от опасностите, които агресивната руска политика носи за България.  И наистина твърде малко вероятно изглежда не една, а цели две специални служби в един и същи момент да отсвирят президента на страната, който и какъвто и да е той, при разпределението на официални доклади.   Да, наистина, в своето съчинение ДАНС мълчи като партизанка на разпит по темата за повечето важни руски хибридни заплахи за България, но все пак открито казва, че Русия е основен риск за българската енергетика. А оттук до извода за общата опасност, която представлява Кремъл, пътят е колкото между два неврона в мозъка. Изминава се за части от секундата – ако, разбира се, невроните в мозъка ти изобщо са свързани един с друг.  Отвратен съм от цялата тази хибридна руска операция в България, граждани и, честно казано –леко уплашен. Защото, щом руските специални служби могат да си разиграват коня тук по такъв безпардонен начин,  то или ние сме народ без мозък и защитни сили, или наистина не заслужаваме да живеем другаде, освен в митичната Евразия.", "date": "2019.05.22", "title": "De Profundis: Да ни е честито, българи, внезапното членство в Евразия"}
{"url": "https://www.faktor.bg/bg/articles/novini/svyat/polsha-politicheski-partii-v-nyakoi-darzhavi-ot-es-sred-koito-tazi-na-lyo-pen-sa-ochevidno-svarzani-s-moskva", "text": "Министерският съвет одобри проект на Междуправителствено споразумение между Република България и Република Гърция относно проекта за интерконектор IGB. Тъй като проектът за изграждане на междусистемна газова връзка Гърция-България се реализира в трансграничен контекст и засяга данъчно-правните режими на двете държави, възниква необходимостта от стабилизиране на данъчно-правния статут и предвидимост в данъчното облагане. Това съобщиха от правителствената информационна служба. Сключването на Междуправителствено споразумение се фокусира върху данъчните аспекти и по-специално въвеждане на клауза, която стабилизира размера на корпоративното данъчно облагане както в България, така и в Гърция за период от 25 години. С документа ще бъдат уредени въпроси за избягване на двойно данъчно облагане, както и други данъчно-правни аспекти. С предлагания проект на Междуправителствено споразумение ще се въведе фиксиран режим на корпоративния данък, който ще се прилага за „Ай Си Джи Би АД“ за период от 25 години, с начална дата - стартиране на търговска експлоатация на интерконектора. Фиксираният данъчен режим предполага предвидимост на размера на разходите за инвеститорите и управлява риска от неблагоприятно въздействие на повишаването на данъчните ставки върху нормата на възвращаемост, която акционерите са определили. Фиксирането на приемливи данъчни равнища ще позволи и прилагането на конкурентна тарифа за пренос, с което запазването на капацитет в газопровода ще е по-атрактивно за бъдещите търговци на природен газ. Въвеждането на конкурентни тарифи има пряко отношение към създаването на по-конкурентна среда на българския газовия пазар. Сключването на Междуправителствено споразумение подлежи на ратификация от парламентите на Гърция и България. Интерконекторът Гърция-България има стратегическа роля за постигане на реална диверсификация на източниците и маршрутите за доставка на природен газ за България и пазара на Югоизточна Европа. Проектът има статут на Проект от Общ интерес за Европейския съюз и е основен приоритетен проект съгласно инициативата CESEC за междусистемна газова свързаност в Централна и Югоизточна Европа. ", "date": "2019.05.22", "title": "Полша: Политически партии в някои държави от ЕС, сред които тази на Льо Пен, са очевидно свързани с Москва"}
{"url": "https://www.faktor.bg/bg/articles/phenyan-ironichen-baydan-e-glupak-s-nisak-koefitsent-na-inteligetnost", "text": "Севернокорейска информационна агенция КЦТА днес нарече Джо Байдън \"глупак\" и \"луд с нисък коефициент на интелигентност\". Поводът за това станаха критики на бившия американски вицепрезидент срещу лидера на КНДР Ким Чен-ун, предаде Франс прес и БТА. Байдън, който два мандата беше вицепрезидент на Барак Обама, е в предизборна кампания, след като миналия месец обяви, че ще се бори за номинацията на демократите за президентските избори през 2020 г. КЦТА обвини Байдън и в \"клевета срещу висшето ръководство\" на КНДР, формулировка, която обикновено се отнася до Ким, и посочи, че бившият сенатор е станал \"безотговорен и безразсъден\". Коментарът на КЦТА е под заглавие \"Сноб, лишен от елементарни човешки качества\", предаде ТАСС. Според сп. \"Нюзуик\", в кампанията му във Филаделфия в събота Байдън попитал риторично: \"Дали сме нация, която прегръща диктатори и тирани като Путин и Ким Чен-ун?\", предаде Ройтерс. КЦТА изброява предишни предизвикали противоречия прояви на Байдън, след които са обвинения в плагиатство от британски политик в предизборна реч през 1988 г. и това, че заспал дълбоко при изказване на президента Обама през 2011 г. Пхенян обвини Байдън в \"нетърпима и сериозна политически мотивирана провокация\" срещу КНДР, предаде Асошиейтед прес.", "date": "2019.05.22", "title": "Пхенян ироничен: Байдън е \"глупак, с нисък коефицент на интелигентност\""}
{"url": "https://www.faktor.bg/bg/articles/parvi-sledi-vodeshti-kam-razplitane-na-zagadkata-okolo-zapisa-dovel-do-krizata-v-avstriya", "text": "Всекидневникът \"Пресе\" съобщава, че са открити първите следи за разкриване на хората или човекът, който стои зад видеото, предизвикало правителствена криза в Австрия. Те водят към детективско бюро в Мюнхен и адвокат във Виена, който още през 2015 г. е предложил изобличителен материал за Австрийската партия на свободата /АПС/. Както пише вестникът, следата води към адвоката М., чиято кантора е в центъра на Виена. Той е организирал първата среща с хората, които са устроили клопката на бившия вече шеф на парламентарния клуб на АПС Йохан Гуденус и бившия вицеканцлер Хайнц-Кристиан Щрахе на остров Ибиса и са заснели изобличаващото видео. Но да започнем отначало историята така, както Йохан Гуденус е потвърдил пред \"Пресе\": през септември 2016 година умира Йон Гуденус, крайнодесен депутат от АПС, баща на бившия шеф на парламентарната група на партията Йохан Гуденус. След смъртта му фамилията иска да продаде част от именията си, състоящи се от земя и гори в област от Долна Австрия. Приятелка на Гуденус, която работи като брокерка на недвижими имоти, го свързала със споменатия адвокат. А той от своя страна казал, че познава латвийка, която търси такива земи и има намерение да се пресели с децата си в Австрия. Според Гуденус, пише \"Пресе\", първата среща се състояла в кантората на адвоката в центъра на града, близо до катедралния храм \"Щефансдом\". Името й било Альона Макарова. За доказателство за платежоспособността на мнимата племенница на руски олигарх адвокатът представил документ, според който латвийката вече е прехвърлила сума на сметката на адвоката, който ще изпълнява ролята на доверено лице до финализиране на покупко-продажбата. На срещата присъствал и мъж, който се представил под името Юлиан Талер като собственик на детективско бюро в Мюнхен. Истинското име на мъжа е известно на редакцията на \"Пресе\", както и фирмата за сигурност, която действително съществува. Фирмата предлага детективвски услуги по разясняване на случаи, преследвани от наказателното право. От края на 2018 г. интернет адресът на фирмата е офлайн. Гуденус се срещал с мнимата латвийка още няколко пъти във Виена, по-чести са срещите му с човека, наричащ се Талер. Бившият политик от АПС казал на една от срещите, че той и Щрахе искали да карат отпуската си на Ибиса. Латвийката и Талер отвърнали, че и те по същото време ще бъдат на острова. Срещата се състояла във вила близо до столицата, близо седем часа продължили разговорите, придружени от алкохол. Няколко камери документирали срещата, останалото е австрийска вътрешнополитичееска история. На редакцията на \"Пресе\" е известен фактът, че изобличителният материал е бил предлаган на няколко лица, година и половина по-късно попада в редакциите на \"Зюддойче цайтунг\" и \"Шпигел\". В предоставянето на материала на редакциите може да е бил замесен и споменатият адвокат. Това не е първият път, когато представител на правосъдието се опитва да направи достояние на обществеността снимки и видеозаписи, изобличаващи ръководни политици на АПС. Според информации, с които разполага \"Пресе\", подобен случай има и преди провинциалните избори във Виена през 2015 г. На свързани с различни партии лица адвокатът М. тогава предложил снимки, които документирали как Щрахе участва в предаване на пари на ръка в един гараж. Хонорарът за снимките били шестцифрена сума. Освен това М. обещал да представи доказателство и за това, че Щрахе е употребявал наркотици. Като източник на тези информации адвокатът посочил разочарован сътрудник в парламентарния клуб на АПС, който се чувствал изтикан в ъгъла от Щрахе. Тогава М. обяснил, че парите са необходими на партийния функционер да се вдигне финансово на крака. Акцията пропада. Никой не се съгласява да участва - доказателствата са недостатъчни, сумата е висока. Не е ясно, коментира вестникът, кой е поръчал видеото от Ибиса. Изглежда, че е било планирано за предизборната борба през 2017 г., но акцията се провалила. Продуцентите може би са си останали с материала и разходите и са продължили да търсят някого, който да ги финансира. Най-късно в този момент действието се прехвърля в Германия. \"Зюддойче цайтунг\" и \"Шпигел\" отричат да са платили за видеото, но може би зад тях стоят инвеститори. \"Пресе\" запита адвоката защо е представил фалшив паспорт и втори път се е опитал да разпространява подобен материал. Неговият лаконичен отговор гласи: \"Задължен съм да пазя тайна.\" Междувременно адвокатът си е наел адвокат, продължава \"Пресе\", който се е обадил в редакцията и е помолил от името на своя клиент за разбиране. (Novini.bg)", "date": "2019.05.22", "title": "Разплита се загадката около видеото, предизвикало правителствена криза в Австрия"}
{"url": "https://www.faktor.bg/bg/articles/bunt-sred-konservatorite-iskat-ostavkata-na-mey-do-dni", "text": "Премиерът на Великобритания Тереза Мей е изправена пред нови призиви да напусне властта най-рано следващата седмица, докато министри от кабинета пък признаха, че няма да гласуват за сделката за Брекзит, пише \"Дейли телеграф\". Вчера в реч Мей представи новия план за Брекзит, който ще бъде подложен на гласуване в първата работна седмица на юни. Министър-председателят се опитва да потуши бунта в Консервативната партия относно законопроекта за споразумението за напускане на ЕС, след като тя предложи вот за втори референдум, определено като \"предателство\". Смята се, че новото предложение на Мей е мъртво още в зародиша си и че тя няма да получи достатъчно подкрепа в парламента. Вестникът цитира министър, който определя законопроекта като \"катастрофа\" и че всеки чака Тереза Мей да се оттегли. Според източници премиерът е притискан да изостави сделката си за Брекзит и да подаде оставка до дни. Няколко високопоставени представители на правителството коментираха, че са шокирани от бързата и негативна реакция на депутатите към новото предложение, с което Мей възнамеряваше да спечели доверието на парламента за споразумението за Брекзит с ЕС. Източниците поясниха, че съюзниците на премиера знаят, че е много малък шансът за прокарване на законопроекта в Камарата на общините, въпреки че обеща на депутатите да получат шанс да гласуват за втори референдум за Брекзит. Днес Мей ще коментира предложенията си пред парламента.", "date": "2019.05.22", "title": "Бунт сред консерваторите, искат оставката на Мей до дни"}
{"url": "https://www.faktor.bg/bg/articles/poslanikat-na-sasht-s-izyavlenie-po-povod-starta-na-stroitelstvoto-na-gazoviya-interkonektor", "text": "\"Ние приветстваме тази церемония като знак за големия ангажимент, който българската и гръцката страна поемат към изграждането на газовия интерконектор Гърция-България (IGB)\", се казва в изявление на посланика на САЩ в България Ерик Рубин по повод на церемонията по първа копка на интерконектора Гърция-България. \"Проектът IGB е обещание за енергийна диверсификация и по-голяма енергийна сигурност не само за България, но и за целия регион. Енергийната сигурност е важна част от националната сигурност, както и предпоставка за надежден и устойчив икономически растеж. Надяваме се да сме свидетели на бърз и непрекъснат напредък по изграждането на този интерконектор\", заяви Рубин.", "date": "2019.05.22", "title": "Посланикът на САЩ с изявление по повод старта на газовия интерконектор"}
{"url": "https://www.faktor.bg/bg/articles/nay-golemiyat-britanski-operator-izklyuchi-ustroystvata-na-huauey-ot-5g-mrezhata-si", "text": "Най-големият мобилен оператор в Обединеното кралство обяви, че изключва телефоните на китайския гигант \"Хуауей\" от бъдещото си 5G (пето поколение) покритие, предаде \"Файненшъл таймс\". Решението следва включването на \"Хуауей\" в \"черния списък\" за бизнеса в Съединените щати след обявяване на \"извънредно положение\" в комуникациите. Впоследствие \"Гугъл\" обяви, че изолира устройствата на китайската компания от операционната си система \"Андроид\".  EE, която е част от мрежата на британския телеком BT, смята да пусне 5G услуги другата седмица, след като положи усилия да изпревари \"Водафон\" (нейната мрежа ще тръгне през юли). Първоначалният план бе това това да стане и за устройства на \"Хуауей\" и по-конкретно за Huawei’s Mate 20 X 5G, един от първите поддържащи петото поколение смартфони. Според FT обаче тази стъпка сега е \"на пауза\" заради несигурността за използването на \"Андроид\", обяснява изданието. Марк Алера, главен изпълнителен директор на ЕЕ, е цитиран с думите, че не е налице \"сигурността на услугата\", нужна, за да се предложат дългосрочни договори. В радиооборудването на 5G мрежата обаче ще продължи сътрудничеството както с \"Хуауей\", така и с \"Ериксон\". В интервю за \"Ройтерс\" Алера обяснява, че \"паузата\" ще продължи, докато компанията не се увери, че за устройствата ще има постоянна софтуерна поддръжка. Във Великобритания пускането на мобилната мрежа пето поколение - която експерти очакват да доведе до технологична революция с годините - бе засенчено от спора между администрацията на американския президент Доналд Тръмп и \"Хуауей\". Заради него Вашингтон лобира в Лондон и други европейски столици за пълно изключване на компанията от 5G мрежите. Телекомуникационната индустрия от своя страна лобира пред правителството да не налага такава забрана. Мрежата ще бъде пусната в шест града единствено с телефони \"Самсунг\" и OnePlus, а до следващото лято броят им трябва да се увеличи до 50. Според \"Файненшъл таймс\" очакването е мрежата в началото да е по-скоро \"подобрена 4G мрежа, предлагаща скорост, 10 пъти по-добра от днешните смартфони\". Преходът към пълноценна 5G мрежа на ЕЕ с изключително ниска латентност трябва да приключи до 2023 г.", "date": "2019.05.22", "title": "Нов удар по \"Хуауей\": Най-големият британски оператор изключи устройствата от 5G мрежата си"}
{"url": "https://www.faktor.bg/bg/articles/novini/svyat/v-avstriya-podkrepata-za-partiyata-na-svobodata-padna-s-5", "text": "„Ефектът на такъв тип скандали се усеща най-силно в страната, в която те се случват. За жалост степента на транснационализация в Европейския съюз все още е доста ниска -  виждаме го също и с дебатите около Брекзит. Такъв тип скандали, като цяло, остават ограничени“. Това каза пред БНР изследователката на крайната десница от Кеймбридж Юлия Роне, коментирайки отражението на скандала в Австрия върху избирателите на крайнодесните, евроскептични партии. Там вицеканцлерът и лидер на Партията на свободата Ханс-Кристиан Щрахе подаде оставка от двата поста след разпространен от германски медии видеозапис да обещава строителни проекти на мнима племенница на руски олигарх в замяна на дарения за неговата формация. След скандала последваха оставките на министрите от крайнодясната партия, тъй като канцлерът и лидер на Себастиан Курц искаше смяна на вътрешния министър, който по време на записа отговарял за партийните финанси. „Разбира се основният ефект е върху амбициите на европейските крайнодесни партии да постигнат много добър резултат и австрийската партия беше ключов партньор. От тази гледна точка нейната вътрешна слабост, в Австрия, би била пречка. Доколко този скандал ще се отрази на вота на крайнодесните избиратели в други страни в ЕС, за мен остава спорно“, каза тя. „В самата Австрия подкрепата за Партията на свободата спадна с 5% до момента, като голяма част от тази подкрепа отиде за партията на Курц – Народната партия в Австрия. Тя се прехвърли към една централно дясна партия, която има почти същата политика“, посочи още Роне. „Планът да бъде променена редакционната политика на („Кронен цайтунг“ – б.р.) е с много широки последици. Това е една от причините, поради които вестникът реагира много бързо спрямо този скандал и много критично спрямо Партията на свободата. Като цяло това е вестник, който създава обществено мнение, и фактът, че той беше замесен в скандала, всъщност изигра много лоша шега на Партията на свободата. Вероятно, ако не беше спомената тази медия, нещата нямаше да достигнат тези пропорции, които виждаме в момента“, каза изследователката в коментар на обещаното от Щрахе в скандалното видео  „продажба и овладяване на вестник „Кронен цайтунг“. „Дали това ще доведе до края  на партията? Себастиан Курц каза, че Партията на свободата в Австрия се е саморазрушила, това бяха неговите думи, когато каза, че ще има предсрочни избори през септември… Имаме прецедент това не е първият път в Австрия, в който има коалиция между Консервативната партия и крайнодесните, някъде около 2000 г. имаше подобен случай“.", "date": "2019.05.22", "title": "В Австрия подкрепата за Партията на свободата падна с 5%"}
{"url": "https://www.faktor.bg/bg/articles/naprezhenieto-mezhdu-gartsiya-i-turtsiya-eskalira-zaradi-pontiyskiya-genotsid", "text": ". Турция на 21 май осъди някои радикални групи и политици в Гърция, че са измислили \"въображаеми претенции\" и изопачават историческите факти по повод отбелязания на 19 май празник, когато турците отбелязват началото на войната си за независимост през 1919 година, пише електронното издание на вестник „Хюриет“. „Опитите на някои радикални групи да хвърлят сянка върху този важен ден със своите измислени твърдения, насочени срещу нашата история, с дейностите им, които се стремят да подхранват омраза срещу Турция, както и изявленията на някои политици в Гърция, които изопачават историческите факти с политически мотиви не могат да бъдат приети“, се казва в изявление на турското външно министерство. От ведомството подчертават, че 19 май отбелязва началото на националната борба на страната, която довежда до основаването на Турската Република – и това е ден, който „празнуваме с гордост“. „Напомняме на авторите на тези необосновани твърдения отговорността на Гърция за извършените от нейната армия жестокости“, се казва в изявлението, като добавя, че Гърция нарушава законите на войната по време на нахлуването й в Анадола. Добавя се, че жестокостите на гръцката армия срещу турци по време на окупацията са достигнали невероятна величина и съюзниците на Гърция са създали комисия за разследване и са идентифицирали престъпленията на нейната армия. В изявлението се прави заключението, че номинирането на основателя на Турция Мустафа Кемал Ататюрк за Нобеловата награда за мир от Елефтериос Венизелос, тогавашният премиер на Гърция, през 1934 г. представлява \"най-ясното доказателство\" за това, че няма такъв исторически въпрос между двете държави, независимо от твърденията на някои „безотговорни политици и радикални гърци“. „Хюриет“ припомня, че 19 май е крайъгълен камък в историята на Турция, тъй като е денят, когато Мустафа Кемал, по-късно станал Мустафа Кемал Ататюрк, пристигнал в град Самсун от Истанбул, за да организира войната, която превърна останките от Османската империя в модерна Турция четири години по късно. Ататюрк посвети 19 май на младежта на турската нация Ден на младежта и спорта, национален празник, в който младите хора организират спортни и културни дейности и официални церемонии, организирани в цялата страна. В отговор на изявлението на турското външно министерство, от дипломатическото ведомство в Атина обвиниха Анкара, че се опитва да „манипулира историята“, като отрича твърденията на гръцките политици, че това е годишнина от „понтийски геноцид“, който представлява „избиване на етнически гърци от турците по време на Първата световна война и последвалата гръко-турска война“, пише електронното издание на вестник Kathimerini. „Изявлението на турското външно министерство представлява още един неприемлив опит за манипулиране на историята“, заяви в сряда гръцкото външно министерство. „Признаването на историческия факт, самокритиката и отхвърлянето на ревизионизма са знак за сила, а не за слабост. Те са предпоставка за добросъвестен диалог и за борба срещу крайностите на национализма, за помирението между народите и държавите и тяхното мирно съжителство“, твърдят още от Атина. „Ние всички - особено съседна Турция - имаме историческа отговорност да разпознаваме факти като Понтийския геноцид, за да избегнем повторение на най-тъмните моменти от миналото и да излекуваме раните, които те са оставили след себе си“. През 1994 година Гърция решава официално да определи 19 май за ден на национална памет за геноцида над „избитите между 1914 и 1923 година 370 хиляди гърци“, живяли по брега на Черно море.", "date": "2019.05.22", "title": "Напрежението между Гърция и Турция ескалира заради \"понтийския геноцид\""}
{"url": "https://www.faktor.bg/bg/articles/novini/svyat/vanshno-ministerstvo-predupredi-za-naprezhenie-v-indoneziya", "text": "Министерството на външните работи предупреждава за повишен риск от нарастване на напрежението в Индонезия  във връзка с планираното за днес обявяване на резултатите от президентските и парламентарни избори в страната. Местните полицейски власти информират за вероятност от извършване на терористични нападения. От външното ведомство препоръчват на българските граждани да избягват места, където се провеждат протести или се наблюдава по-голямо струпване на хора, както и да следят местните медии за развитието на ситуацията.", "date": "2019.05.22", "title": "Външно министерство предупреди за напрежение в Индонезия"}
{"url": "https://www.faktor.bg/bg/articles/novini/svyat/makron-ochakva-po-shirok-sayuz-mezhdu-politicheskite-sili-v-ep", "text": "Президентът на Франция Еманюел Макрон очаква по-широк съюз между водещите политически сили в Европейския парламент след изборите за евродепутати тази седмица. Той заявява това в интервю за белгийския всекидневник \"Соар\". По неговите думи е необходимо взаимодействие между социалистите и либералите, което да осигури бъдеще и напредък. Макрон отбелязва, че е необходима по-широка основа на мнозинството, което досега включваше социалистите и евродепутатите от Европейската народна партия. Френският президент изразява мнението, че неговият сънародник Мишел Барние, бивш еврокомисар и главен преговарящ от името на ЕС по въпроса с оттеглянето на Великобритания, следва да бъде разглеждан като възможен следващ председател на Европейската комисия. Барние досега открито не е заявявал подобно желание и не участва в процеса на \"водещи кандидати\" за председател на ЕК. В официалната надпревара кандидатът на ЕНП е Манфред Вебер. Макрон заявява подкрепа за белгийския премиер в оставка Шарл Мишел, на когото предрича бъдеще на европейската сцена. Според френския президент Мишел би имал основателни очаквания при разпределянето на водещите постове в ЕС след изборите.", "date": "2019.05.22", "title": "Макрон очаква по-широк съюз между политическите сили в ЕП"}
{"url": "https://www.faktor.bg/bg/articles/do-50-mln-lv-krediti-za-studenti-otpuska-darzhavata", "text": "До 50 милиона лева е максималният размер на новите държавни гаранции, които Министерският съвет утвърди по Закона за кредитиране на студенти и докторанти. Наблюдава се увеличаване на средния размер на кредитите. Причините са няколко: увеличеният размер на издръжката за обучение за един студент и съответно по-високият размер на таксите за обучение, измененията в Закона за висшето образование, с които се дава право на висшите училища при определени условия да извършват обучение срещу заплащане в образователно-квалификационна степен „бакалавър“ и „магистър“. За изминалата 2018 г. средният размер на кредита е 9 584 лв. Резултатите от програмата за кредитиране на студентите за периода от 2010 г. до 2018 г. показват, че 20 499 студенти и докторанти са се възползвали от възможността да изтеглят кредит на обща стойност 136 993 996 лв. Отпуснатите кредити за заплащане на такси за обучение са 20 129, а отпуснатите кредити за издръжка са 320. Общо 555 студенти, граждани на европейски държави и ЕИП, са сключили договор за кредит през периода от 2010 г. до 2018 г. Броят на чуждестранните кредитополучатели представлява 2,71% от общия брой отпуснати кредити по ЗКСД. Максималният размер на новите държавни гаранции се одобрява всяка година от Министерския съвет по предложение на министъра на образованието и науката, съгласувано с министъра на финансите и се включва в Закона за държавния бюджет на Република България за съответната година.", "date": "2019.05.22", "title": "До 50 млн. лв. кредити за студенти отпуска държавата"}
{"url": "https://www.faktor.bg/bg/articles/tsatsarov-razporedil-proverki-po-signal-na-shouto-na-slavi", "text": "На 20.05.2018 г., в предаването „Шоуто на Слави“ е представена информация за допуснати нарушения на Закона за политическите партии при определяне на партийната субсидия за 2018 г. Това съобщиха от пресцентъра на Прокуратурата. Според оповестеното от редакционния екип на предаването, тази субсидия е следвало да бъде в размер на 32 128 844 лв., но вместо това е била предоставена /предвидена в бюджета и реално изплатена/ субсидия от 38 684 384 лв. т. е. с 6 519 540 лв. повече. Твърди се, че в резултат на тези нарушения, „цената“ на действително получен глас, като размер на партийната субсидия, вместо определените в бюджета 11 лв., незаконосъобразно е увеличена на 13,23 лв. Изнесени са конкретни данни за получената от всяка политическа партия субсидия в резултат на твърдяното незаконосъобразно нейно определяне и така за надвишаването на сумата, която всяка от партиите е следвало да получи в действителност. Съобразно Закона за политическите партии, държавна субсидия се отпуска ежегодно от централния бюджет на политическите партии и коалиции, които са регистрирани в ЦИК за участие в избори, участвали са в последните парламентарни избори и имат избрани народни представители. Общата сума, предвидена в бюджета, се разпределя пропорционално на броя на получените действителни гласове от всяка партия или коалиция. Сумата за един получен глас се определя със закона за държавния бюджет, а начинът на предоставяне на средствата за субсидиране се определя от министъра на финансите. Право на субсидия имат и партиите, които не са представени в Народното събрание, но са получили не по-малко от едно на сто от действителните гласове на последните парламентарни избори. След сезиране от информацията в телевизионното предаване „Шоуто на Слави“, главният прокурор Сотир Цацаров разпореди на Върховната административна прокуратура проверка по реда на надзора за законност. Тя следва да установи, дали държавната субсидия за политическите партии през 2018 г. е била определена и изплатена при стриктно спазване на разпоредбите на Закона за политическите партии /чл. 25 – чл. 27/ и дали е налице неправилно определяне и изплащане на суми в размер, по-висок от този по закон. За нуждите на проверката, информация ще бъде изисквана от Министерство на финансите, Централната избирателна комисия и Сметната палата. За целите на проверката ще бъде потърсено съдействието на Сметната палата, в съответствие със законовите ѝ правомощия за финансов контрол по отношение на политическите партии и съобразно подписаното Споразумение за сътрудничество между Прокуратурата и Палатата.", "date": "2019.05.22", "title": "Цацаров ще проверява сигнал на \"Шоуто на Слави\" за злоупотреби с партийни субсидии"}
{"url": "https://www.faktor.bg/bg/articles/obshtestvo/zakon-i-red/vks-reshava-dali-da-vazobnovi-deloto-chorata", "text": "На 14 юни Върховният касационен съд ще заседава дали да бъде възобновено делото на 5-имата благоевградски полицаи, осъдени на по 7 г. затвор за смъртта на криминално проявения Ангел Димитров-Чората при полицейска акция по задържането му през 2005 г. До вчера съдът още не бе качил часа на заседанието на сайта си, но от деловодството потвърдиха за „Струма” датата.  Молбата за възобновяване на делото е внесена от бившия министър на вътрешните работи Виктор Михайлов, който в момента работи като адвокат и защитава единия от 5-имата осъдени. Адвокат Михайлов съобщи, че по реда на възобновяването пред въззивна инстанция в молбата не се посочват нови обстоятелства, нови свидетелства или искане за нови експертизи, такива ще бъдат представени на самото заседание, след което бил готов да ги огласи и коментира. Припомняме, че полицаите Мирослав Писов, Иво Иванов, Борис Механджийски, Янко Граховски и Георги Калинков бяха вкарани в Бобовдолския затвор в първите дни след Великден, след като едва при задържането им научиха, че ВКС ги е осъдило на по 7 г. затвор без право на обжалване. Безпрецедентната присъда беше огласена няколко дни по-късно на сайта на съда в 60-странично решение. За близките на Писов, Иванов, Механджийски, Граховски и Калинков остана ангажиментът да заплатят солидарно направените допълнителни разноски по водене на делото в размер на 10 721,16 лв., както и хонорара от 10 000 лв. за адвоката, нает от роднините на Чората. Седмица след влизането на полицаите в затвора благоевградчани се вдигнаха на мирен граждански протест пред сградата на съда с искане или делото да бъде възобновено, или вицепрезидентът Илияна Йотова да се възползва от даденото й от Конституцията право за амнистиране на осъдените. Благоевградчани пък събраха няколко хиляди подписи под петиция „Българските полицаи не са убийци”, която бе разпратена по всички възможни институции, имащи отношение към казуса. Ако ВКС реши на 14 юни, че има основания за възобновяване на делото, то ще е петото поред стартиране на процеса от самото начало през изминалите 14 години. Любопитното е, че давността на делото „Чората” изтече още миналата година и на това основание за последно през 2018 г. то бе прекратено. Затова решението на съдиите от ВКС, които вкараха в затвора с присъда по 7 години петимата полицаи, сякаш са действали като организирана банда престъпници, отишли да умъртвят Чората, буквално шокира благоевградчани.", "date": "2019.05.22", "title": "ВКС определи дата за делото “Чората”"}
{"url": "https://www.faktor.bg/bg/articles/blizki-na-zaginalite-v-svoge", "text": "Тези 10 лв. бяха последното нещо, което сме очаквали. Фактите говорят, че превозвачът по време на събитето имал валидна застраховка, освен това ние сме предоставили всички необходими документи, които са абсолютно валидни. Такова е и становището на Комисията по финансов надзор, която излезе с решение, че в срок до пет работни дни застрахователят трябва да изплати сумата по обезщетението. Това заяви в ефира на Нова ТВ един от роднините на загиналите в трагедията край Своге миналата година по повод застраховката в размер на 10 лева. ,,Автобусът разполага с валидна застраховка, има издаден и смъртен акт. Въпросът е там че застрахователят предпочита да обжалва, вместо да плаща'', допълни той. ,,Изключително много сме обидени, че ни изкараха, че едва ли не фалшифицираме документи, при положение че първоначално нямаше никакви проблеми и всичко беше наред. Първия отказ дойде, защото застрахователят искаше да бъдат намерени вещите на майка ми, а те пристигнаха около три месеца след катастрофата. Не знам защо искат да се стига до съд, тъй като те просто ще изгубят това дело'', коментира дъщерята на загинала жена в инцидента. ,,Тук в случая става дума за две застраховки – \"Гражданска отговорност\" и застраховка при злополука на пътниците, като втората е изключително просто уредена и размерът ѝ е ясен – 50 000 лева. Ясни са и документите, които са представени и изброени в наредба 49. Така че за мен е необяснима реакцията на застрахователя да не иска да изплати тези обезщетения'', заяви представител от Асоциацията на пострадалите при катастрофа и допълни, че очевидно се налага хората да водят дело, за да получат това, което им се полага. ,,Ние сме отказали обезщетението заради липса на доказателства, че е извършен обществен превоз. За целта е необходим договор, пътен лист, списък на превозвача'', обясни от своя страна Стоян Проданов, изпълнителен директор на ЗД \"БулИнс\". ,,При предоставяне на необходимите документи и годни доказателства, ще изплатим обезщетението. Ако се стигне до дело и съдът постанови да платим обезщетението, тогава пак ще го платим'', категоричен беше директорът на застрахователното дружество.", "date": "2019.05.22", "title": "Близки на загиналите край Своге: 10-те лева са последното нещо, което сме искали"}
{"url": "https://www.faktor.bg/bg/articles/tsik-premahva-materiali-na-partiya-zaradi-kanabis", "text": "След сигнал на общинския съвет по наркотични вещества в Благоевград ЦИК е разпоредила премахване на предизборни агитационни материали на партия, регистрирана за участие в евровота, заради това, че квадратът с номера на бюлетината е на фона на листо от канабис. Председателят на съвета по наркотични вещества д-р Теменужка Любенова е сезирала както Централната избирателна комисия, така и Съвета за електронни медии за недопустима реклама на канабис, и то в предизборни материали. Според нея това била грозна манипулация особено към младите хора, която е в контекста на идеята за легализиране на леката дрога. В решението си ЦИК е обявила това като нарушение на чл. 183, ал.4 от Изборния кодекс и е приела, че снимковата илюстрация на листо от канабис, макар и индиректно, застрашава здравето на гражданите и добрите нрави. На представителите на партията ще бъдат връчени актове, като санкцията е от 200 до 2000 лева, като е разпоредено незабавно премахване на предизборните плакати.", "date": "2019.05.22", "title": "Наказват партия заради предизборна агитация с листо от канабис"}
{"url": "https://www.faktor.bg/bg/articles/otkriha-trup-na-mazh-v-kladenets-kray-vratsa", "text": "На 21 май в полицейското управление в Борован е получен сигнал, че в кладенец в село Малорад е намерено тяло на 59-годишен мъж от същия град. Не са открити следи от насилие, съобщават от ОДМВР-Враца. Образувано е досъдебно производство.", "date": "2019.05.22", "title": "Откриха труп на мъж в кладенец край Враца"}
{"url": "https://www.faktor.bg/bg/articles/konsumatsiyata-na-alkohol-v-denya-na-evrovota-nyama-da-e-zabranena", "text": "Алкохолът в София в изборния ден и в деня за размисъл ще бъде разрешен заради съвпадението на вота с абитуриентските балове. Това става ясно от заповедта, издадена от Столичната община. Продажбата, сервирането и употребата на алкохол се забранява само в изборните помещения и непосредствено прилежащите до тях територии. Забраната важи за 25 и 26 май. На останалите места в столицата, както и с оглед провеждането на абитуриентски балове, семейни и обредни ритуали като сватби, кръщене и тъжни обреди, продажбата, сервирането и консумацията на алкохол е разрешена. Подобно е положението и в много от останалите градове в страната. В изборния ден Столичната община осигурява транспорт за избиратели с увредено зрение или със затруднения в придвижването. Това става с предварителна заявка на телефони: 02 904 1351 и 0800 20 720. Заявки могат да се правят от 7 до 20,30 ч, а в самия изборен ден - от 7 до 19,30 ч. В столицата ще бъдат разкрити и десет подвижни избирателни секции за хората, които нямат възможност да стигнат до избирателните помещения. След приключване на изборния ден секционните комисии ще носят книжата в залите \"Арена Армеец\" и \"Универсиада\". В първата са 23 и 24 РИК, а във втората - 25 РИК. Затова в неделя движението около двете зали ще е ограничено, напомнят от общината.", "date": "2019.05.22", "title": "Консумацията на алкохол в деня на евровота няма да е забранена"}
{"url": "https://www.faktor.bg/bg/articles/pravitelstvoto-predlaga-vasil-mihaylov-i-iriney-konstantinov-za-orden-stara-planina", "text": "Правителството предлага на президента на Република България да издаде указ за награждаване на Васил Михайлов и Ириней Константинов с орден „Стара Планина“ - първа степен за изключително големите им заслуги в областта на културата и изкуството.   За същото отличие са предложени и Христо Меранзов и Дончо Папазов. Васил Михайлов е български театрален и филмов актьор. Превъплащава се в повече от 200 роли, като най-голяма популярност му носи изпълнението на ролята на Петко Войвода в телевизионния сериал „Капитан Петко войвода“, напомнят от правителствения пресцентър. Носител е на множество български и чуждестранни награди, сред които: „Златен век“ – огърлие на Министерство на културата, „Награда за мъжка роля“ – във филма „Герловска история“ на Х фестивал на българския филм – (Варна, 1971 г.) и др. Ириней Константинов е български актьор. Играл е на сцената на Драматичен театър „Стоян Бъчваров“- Варна, на театър „Сълза и смях“, а от 1984 г. играе в театър „София“. Има многократни участия в радио-театъра, литературни предавания на БНР и телевизионния театър. Носител е на „Награда за актьорско майсторство“ (Варна, 1975), Литературна награда на гр. Варна и др.  Правителството предлага на президента на Република България да издаде указ за награждаване на Христо Меранзов с орден „Стара Планина“ - първа степен за изключително големите му заслуги в областта на физическото възпитание и спорта.  Христо Меранзов е дългогодишен зам.-председател и председател на Българската федерация по вдигане на тежести, а от 1976 до 1992 г. е член на борда и вицепрезидент на Международната федерация по вдигане на тежести. Като зам.-председател на БСФС Христо Меранзов ръководи подготовката за олимпиадата в Токио през 1964 г., а след това води цялостната спортно-учебна дейност на Съюза. В това си качество той разработва проекти за изграждане на национални системи за олимпийска подготовка, за детско-юношески спорт, за центрове за високо спортно майсторство в страната, за научно-приложна дейност в спорта и ръководи тяхното внедряване. Помагал е и за разкриване на спортни школи при построяването на стадиона и залите по борба в Община Харманли. Христо Меранзов е автор на десетки книги, монографии, статии и др., между които: „За славата на спорта и честта на родината“ (1974 г.), „Система за олимпийска подготовка“ (1976 г.), „Анализ на програмата и участието на България на олимпийските игри“ (1980 г.), „Българският спорт“ (2008 г.), „Златният век на българския спорт“, (2012 г.), „Да върнем спорта на обществото“ (2013 г.), „Българският олимпийски спорт - възход и падение“ (2017 г.). Удостоен с най-високите отличия и звания от БСФС и от Международната федерация по вдигане на тежести и с почетен знак от ФИЛА (Международната федерация по борба). През 2017 е удостоен със званието „Почетен гражданин на Харманли“. За удостояване с орден „Стара Планина“ - първа степен правителството предлага също Дончо Папазов за изключително големите му заслуги в областта на спорта, науката и журналистиката.  Дончо Папазов работи над 20 години като журналист в Българската национална телевизия. Депутат в 36-то Народно събрание и заместник-председател на Съюза на българските журналисти (1993-95 г.). През 2000 г. е експерт в Националния съвет за радио и телевизия. Рекордьор по гмуркане и участник в леководолазни археологически експедиции. Ръководител е на програмата „Планктон“ (1970-1982 г.), провеждана под егидата на Междуправителствената комисия по океанография на ЮНЕСКО, Българска академия на науките и вестник „Орбита“. Програмата продължава 12 години и преминава през 5 етапа: престой с рибарска лодка в Бургаски залив; прекосяване на Черно море с корабна спасителна лодка с платно; прекосяване на Атлантическия океан и на Пасифика със спасителна лодка с платна, обиколка на света с яхтата Тивия. Дончо Папазов е автор на четири книги, описващи морските приключения, преведени на пет езика: „С 'Джу' през Атлантика“ (1975 г.), „С 'Джу' през Пасифика“ (1977 г.), „С Яна около света“ (1985 г.), „Невъзможният път“ (1994 г.). През 1977 г. Папазов е удостоен с орден „Народна република България“, I степен.  Правителството предлага на президента на Република България да издаде указ за награждаване на акад. проф. д-р Владимир Овчаров с орден „Св. Св. Кирил и Методий“ - огърлие за особено значимите му заслуги за развитието на медицинската наука и образование. Акад. Овчаров е професор по анатомия, хистология и цитология, а преподавателската му дейност в български и чуждестранни висши медицински училища продължава 49 години. Носител е на редица награди, дипломи и грамоти за изследователската си дейност и приноса си за развитието на медицината. Два пъти е избиран за „Лекар на годината“ от Български лекарски съюз - през 2003 г. за заслуги в областта на медицината, а през 2007 г. получава голямата награда за цялостна дейност. Носител е на Златен медал „Алберт Швайцер“ на Световната академия по медицина „Алберт Швайцер“. През 2014 г. е избран за „Лекар на Югоизточна Европа“ от The Southeast European Forum, а през 2018 г. е награден с орден Ave vitae на International Public Health Coordination Committee of Eurasian Medical Association.  В своето професионално развитие акад. Овчаров прави научни изследвания в различни области - невробиология, невроморфология, развитие и полови различия на централната нервна система, клетъчна биология, клетъчни мембрани, сърдечно-съдова система, двигателен апарат.  Освен научни достижения, акад. Овчаров има принос и за развитието на академични структури, като по негова инициатива са създадени Факултетът по обществено здраве към Медицински университет - София и департаментът по езиково обучение и студентски спорт.  Акад. Овчаров е заемал високи постове във висши учебни заведения и редица български и международни научни организации - ръководител на катедра, ректор на Медицински университет - София в периода 1999 - 2008 г., председател на Българска национална академия по медицина, председател на Българското анатомично дружество и други.  Правителството предлага на президента на Република България да издаде указ за награждаване на Христо Панев с орден „Св. Св. Кирил и Методий“ - първа степен за големите му заслуги в областта на културата.  Христо Панев е утвърден български художник в съвременното българско изкуство. Работи в областта на живописта, графиката, илюстрацията, оформлението на книги и монументалните изкуства. Произведенията му са повлияни от българската икона и българската фрескова живопис. Автор е на циклите „Фрески“, „Митологични сцени“ и „Библейски сюжети“. За монументалните работи работи в техниките сграфито и сухо фреско.  Христо Панев е лауреат на множество български и чуждестранни награди, сред които - Международни салони за иновации - София /1997/ - златен медал; САЩ - Питсбърг /1998/ - златен медал; Кипър /1998/ - златен медал; Казабланка /1998/ - сребърен медал.  Удостоен е с отличието „Почетен гражданин на Димитровград“ през 2002 г.  Правителството предлага също така с орден „Св. Св. Кирил и Методий“ - втора степен да бъдат удостоени Андрей Аврамов и Трифон Павлов за значимия им принос за развитието на културата и изкуството. Андрей Аврамов и Трифон Павлов са ерудирани, креативни и талантливи представители на съвременната българска култура и изкуство.", "date": "2019.05.22", "title": "Правителството предлага Васил Михайлов и Ириней Константинов за орден \"Стара планина\""}
{"url": "https://www.faktor.bg/bg/articles/varnenets-s-inovativna-tehnologiya-shte-otglezhda-krastavitsi-v-zvukova-sreda", "text": "Варненец създаде първата иновативна оранжерия за отглеждане на растения в звукова среда, съобщиха от Областния информационен център в крайморския град, цитирани от БТА. Проектът е реализиран с помощта на Програмата за развитие на селските райони. Иван Григоров е изградил стопанство от 12 декара, в което разсажда и произвежда краставици под звуците на класическа музика. Европейското финансиране, което е получил, е 977 хиляди лева, с които е изградил сервизна сграда и е купил хидропонна система и сееща линия. Иновативният оранжериен комплекс се намира в землището на с. Припек. Растенията се развиват под звуците на класическа музика, като позицията на собственика е, че това им влияе благотворно. В оранжерията е изградена система за хидропоника, както и такава за пречистване на водата, която се дренира от насажденията. За отоплението са осигурени два котела, които работят със слънчогледови пелети и също се командват дистанционно. Готовата продукция преминава през сортираща линия, където се разпределя по тегло, размер и кривина. В стопанството, в което е отделено място и за био разсад, работят 17 души.", "date": "2019.05.22", "title": "Варненец с иновативна технология - ще отглежда краставици в звукова среда"}
{"url": "https://www.faktor.bg/bg/articles/narkotitsi-izpluvaha-sred-versiite-za-ubiystvata-v-kostenets", "text": "Наркотици са една от работните версии за двете убийства в Костенец, макар все още да не е потвърдена от разследването, научи TrafficNews. Застреляната фризьорка Милена Шишкова от няколко години е влязла в схема с наркотици, твърдят запознати с местния ъндърграунд. Самата тя признавала само, че пуши \"весели цигари\".    За връзката на Милена с наркодилъри сподели пред екипа ни и Валентин Петров, ден преди да бъде намерен убит. Хората в Костенец пък виждат в нарковерсията обяснение за рязкото замогване на братовчеда и бившата жена на заподозрения за двойно убийство Стоян Зайков-Чане. Валентин наскоро си купил скъп автомобил и апартамент в София. Милена пък бързо построила своята къща, в която живеела след раздялата със Стоян. Макар самият Чане и техният син Стивън да помагали за строителството, парите за вдигането на солидния дом осигурявала Милена.   Направената експертиза след смъртта на фризьорката обаче била категорична, че тя не е взимала наркотици. \"Тя и Валентин продаваха, но не употребяваха\", твърдят и местните хора в Костенец. Засега не е ясно и по какъв начин следата към дрогата може да е свързана с двойното убийство. Местните зевзеци пък вече прекръстиха Костенец в КостенЧане заради неоткриваемия бивш затворник, който е основен заподозрян и за двете убийства. Безуспешното му издирване е на път да помрачи абитуринтските балове в града, както и предстоящите избори, защото хората избягват да напускат домовете си заради страха от Чане.", "date": "2019.05.22", "title": "Наркотици изплуваха сред версиите за убийствата в Костенец"}
{"url": "https://www.faktor.bg/bg/articles/goranov-partiite-poluchavat-poveche-subsidii-zaradi-nesavarshenstvo-v-zakona", "text": "Партиите и коалициите в Народното събрание са получили през 2018 г. по 13.20 лв. за спечелен глас, вместо записаните в Закона за бюджета 11 лв., заради „несъвършенство в законодателството“. Това каза финансовият министър Владислав Горанов пред Economic.bg преди официалната първа копка на газовата връзка с Гърция, на която присъства и гръцкия премиер Алексис Ципрас. „Има едно несъвършенство на законодателството, което позволява да се преразпределят част от парите на партиите и коалициите, които имат избрани народни представители“, коментира Горанов, който по закон носи отговорността за превеждането на субсидиите по сметките на партиите и коалициите в Народното събрание. „Няма как при сега действащия Закона за политическите партии да се получат точно 11 лева на глас. Законът е разписан така, че общата сума за гласовете на всички участници в изборите в крайна сметка да се разпредели само между правоимащите партии и коалиции“, каза финансовият министър.  Според него това може да се поправи единствено чрез поправка в закона. „Промяната на този закон е тема на всички партии и не е редно изпълнителната власт лично да решава този дебат. Редовно се повдига темата за партийните субсидии покрай гласуването на бюджета, предполагам, че дебат отново ще има. Ако е необходимо, законът трябва да се прецезира така, че да е ясно, че не може да се преразпределят субсидии от действителни гласове на партии и коалиции, които обаче в последствие заради друга норма нямат право да получават субсидия и тя се разпределя между партиите, които имат избрани народни представители“, каза Горанов. Той коментира и разпоредената от главния прокурор Сотир Цацаров проверка. „Всички факти ще бъдат изяснени. Законодателят е определил формулата в отделни норми на Закона за политическите партии“, каза той. На въпрос дали разпределянето е честно Горанов отговори, че „честно е класово понятие, законодателството дава правила“. „Ако волята на законодателя е да се получават точно по 11 лв. на действителен глас, трябва законът да бъде прецезиран“, обясни той.", "date": "2019.05.22", "title": "Горанов: Партиите получават повече субсидии заради несъвършенство в закона"}
{"url": "https://www.faktor.bg/bg/articles/govorish-sreshtu-bkp-i-sssr-i-ds-vednaga-te-profilaktira", "text": "Само за това, че някои хора са си позволявали да говорят против БКП или Съветския съюз и веднага са попадали под ударите на Шесто управление на ДС за борба с идеологическата диверсия. Това разкрива документ от архивите на ДС, който  . Той представлява строго секретна справка относно: Профилактирани от 01 отдел на Шесто управление на ДС лица през първото тримесечие на 1981 г. Това е времето, когато България е все още далеч от дисидентски прояви и от усещането, че тоталитарният режим се клати. Идеологическото управление на ДС не прибягва до директни репресии, а е изградила система от мерки, чрез които да предотвратява развитието на негативни за режима прояви, които да се разпрострат върху по-голям кръг от хора. Едно от тези мероприятия е веднага след като дадено лице бъде засечено във вражеска дейност то да бъде привикано в ДС и без много шум да бъде принудено да се откаже от продължаването на нежеланата дейност, обикновено срещу подписване на декларация, че преустановява да се занимава с това, което не се харесва на тоталитарната диктатура. Все пак не трябва да се забравя, че въпросния 01 отдел на Шесто управление на ДС следи творческите съюзи и под наблюдението му попадат преди всичко представители на интелектуалните среди. От въпросната докладна се разбира, че са профилактирани такива фигури като литераторите Михаил Неделчев – депутат от СДС след промените, а днес професор в НБУ, Светлозар Игов – литературен критик, Енчо Мутафов – литературен критик и главен редактор на вестника на СДС „Демокрация” през 90-те години на ХХ век и др. Чуждите специализанти също са били под опеката на Шесто. Така например от справката се разбира, че само заради това, че полската специализантка Барбара Олшевска е носила значка на независимия синдикат „Солидарност” и то няколко дни, е предупредена с протокол от ДС. Документът е включен в разширения електронен вариант на сборника „Държавна сигурност и българската интелигенция”, издание на Комисията по досиетата, 2015 г.", "date": "2019.05.22", "title": "Говориш срещу БКП и СССР - и ДС веднага те профилактира"}
{"url": "https://www.faktor.bg/bg/articles/nov-politicheski-skandal-raztrese-belgiya", "text": "Четири дни преди изборите за федерални и европейски депутати, както и за местна власт, Белгия е разтърсена от нов политически скандал, съобщават местни медии, цитирани от БТА. Разпространен таен звукозапис показва, че полицията в Антверпен е получила нареждане да задържа с предимство чужденци, които подлежат на бързо принудително прогонване. На записа, направен през 2016 г. по време на работно съвещание, се чуват думи на председателя на най-голямата партия в страната „Нов фламандски алианс” (НФА) и кмет на Антверпен Барт де Вевер. Той говори за \"походи\" за задържане до напълването на затворите. В качеството си на кмет Де Вевер ръководи и местната полиция. „Най-добре е да се задържат хора от националности, предпочитани от \"Еър Франкен\", казва Де Вевер. Думите му са намек за полетите, организирани от тогавашния държавен секретар по убежището и миграцията Тео Франкен, с които принудително чужденци са връщани в държавите, от които произхождат. Ако самолетът може да се напълни, би било лудост това да не се направи, допълва Де Вевер. По неговите думи, преди да предприеме акция, местната полиция се осведомява за броя на свободните места в затворите, за да ги напълни. Той съобщава за подготовката на нов център за задържане, който да бъде изграден от ненужни контейнери, осигурени от Холандия. Медиите отбелязват, че този център вече съществува. Тази сутрин Де Вевер потвърждава съдържанието на записа, определян от мнозина като доказателство за дискриминационни действия и заявява, че се гордее с постигнатия рекорд на прогонени 6250 чуждестранни престъпници. Главният политически съперник на НФА - председателят на партията на социалистите франкофони Елио ди Рупо - коментира, че заради думите си Де Вевер следва да бъде подведен под наказателна отговорност.", "date": "2019.05.22", "title": "Нов политически скандал разтресе Белгия"}
{"url": "https://www.faktor.bg/bg/articles/zakopchaha-22-ma-za-kontrabanda-na-narkotitsi-pri-mashtabna-operatsiya-na-evropol", "text": "Двадесет и двама заподозрени са арестувани в Европа при координирана операция срещу група за контрабанда на наркотици, съобщи европейската полицейска служба Европол, цитирана от БТА. Заловиха пратка с хашиш за 50 млн. евро в Италия Ръководителят на организираната престъпна група е 48-годишен латвиец, арестуван в Испания. Другите заподозрени са задържани от полицията в Полша, Литва, Испания и Великобритания. Европол описва операцията като най-голямата по рода си. В нея на 15 и 16 май са били претърсени 40 жилища. Иззети са 8 милиона евро в брой, диаманти, златни кюлчета, бижута и луксозни автомобили.", "date": "2019.05.22", "title": "Закопчаха 22-ма за контрабанда на наркотици при мащабна операция на Европол"}
{"url": "https://www.faktor.bg/bg/articles/balgariya-i-severna-makedoniya-shte-rabotyat-zaedno-sreshtu-trafika-na-hora", "text": "Министерският съвет одобри проект на Протокол за сътрудничество между Правителството на Република България и Правителството на Република Северна Македония в областта на борбата с трафика на хора. Проектът ще послужи като основа за преговори между двете страни с цел подписване на окончателен документ. Протоколът ще допринесе за по-успешно противопоставяне на престъплението трафик на хора в региона, обмен на добри практики и най-вече за по-ефективна подкрепа и грижа за потенциалните жертви на трафик. Сътрудничеството между България и Република Северна Македония е в съответствие със заявените приоритети на Българското председателство на Европейския съюз от първата половина на 2018 г., на Европейската комисия в нейната стратегия за ускорена интеграция на Западните Балкани и на приоритетите на Република Северна Македония. Проектът предвижда обхватът на сътрудничеството да включва въпросите, свързани с идентифицирането, насочването, защитата и доброволното връщане на жертвите или потенциалните жертви на трафик на хора. То е необходимо за подобряване на ефективността в областта на предотвратяването и борбата с всички форми на трафик на хора чрез увеличаване на обмена на информация между компетентните органи на двете държави с цел подпомагане на идентификацията, защитата и насочването на жертвите и потенциалните жертви на трафик на хора; осъществяване на съвместни обществени кампании за осведомяване с цел предотвратяване на трафика на хора, особено на трафика на деца и изпълнение на съвместни действия за разкриване на нови тенденции, свързани с трафика на хора, и създаване на подходящи механизми за адекватна ответна реакция. Проектът предвижда като компетентни органи по мониторинг за изпълнението на Протокола да се определят от страна на Република България - Националната комисия за борба с трафика на хора и от страна на Република Северна Македония - Националната комисия за борба с трафика на хора и нелегалната миграция.", "date": "2019.05.22", "title": "България и Северна Македония ще работят заедно срещу трафика на хора"}
{"url": "https://www.faktor.bg/bg/articles/ukrayna-prizova-za-izklyuchvaneto-na-rusiya-ot-saveta-za-sigurnost-na-oon", "text": "Изпълняващата длъжността министър на здравеопазването на Украйна Уляна Супрун, говорейки по време на 72-та сесия на Световната асамблея по здравеопазване в Женева, заяви, че ООН трябва да \"престане да търпи\" присъствието на Русия в Съвета за сигурност на ООН, пише \"Укринформ\". По думите ѝ това е свързано с руската агресия срещу Украйна. При това Супрун заяви, че ООН също така трябва да се откаже от \"руските пари\". \"ООН не трябва да търпи присъствието на Руската федерация в Съвета за сигурност. Страните членки на Световната здравна организация (СЗО) и други международни организации трябва да кажат \"не\" на руските пари, които пълнят западните сметки, иначе рискувате да станете заложници на Кремъл\", изтъкнала Супрун. Освен това Супрун призовала за разширяване на режима на санкции срещу Москва, заявявайки, че в противен случай ще бъде \"възнаградено поведение, което анулира ползите, които обществото получава от мира и просперитета\". Също така изпълняващата длъжността здравен министър добавила, че Украйна \"е надежден партньор на световната общност\" и ще продължи да \"защитава ценностите, които донесоха мир и просперитет\", а Русия пречела на Киев да извършва реформи. Оставката на Супрун е искана отдавна от парламентарните фракции \"Опозиционен блок\" и Радикалната партия на Олег Ляшко, които смятат, че нейната работа е неефективна. Съгласно украинското законодателство министрите се назначават и освобождават от Върховната рада (парламента), но тъй като Супрун е изпълняваща длъжността, тя може да бъде освободена само от правителството. Премиерът на Украйна Володимир Гройсман се обяви в защита на изпълняващия длъжността министър на здравеопазването. През февруари съд в Киев забрани на Супрун да изпълнява задълженията си като министър на здравеопазването по време на съдебно разбирателство по иск на депутата от Радикалната партия Игор Мосийчук, който я обвини в некомпетентност. Правителството на Украйна подаде жалба срещу това решение. По-късно съдът върна Супрун на поста.", "date": "2019.05.22", "title": "Украйна призова за изключването на Русия от Съвета за сигурност на ООН"}
{"url": "https://www.faktor.bg/bg/articles/borisov-pristigna-v-kirkovo-chaka-premiera-tsipras", "text": "\"Пристигнах в Кирково, където очаквам гръцкия премиер Алексис Ципрас, с когото днес ще дадем старт на изграждането на междусистемната газова връзка между България и Гърция.\" Това написа във фейсбук премиерът Бойко Борисов. Очаквайте подробности!", "date": "2019.05.22", "title": "Борисов пристигна в Кирково, чака премиера Ципрас"}
{"url": "https://www.faktor.bg/bg/articles/novini/balgariya/odisiyata-s-grafa-priklyuchva-na-28-may-finalizirat-remonta", "text": "На 28 май приключва ремонтът на ул. \"Граф Игнатиев\". Това е обявила Столичната община, която е изчислила срока на база първоначалния срок по договора с фирмата изпълнител \"Джи Пи груп\", който е 300 дни, считано от 8 май 2018 г., плюс 86 дни, признати като неработни, заради лоши метеорологични условия, съобщи в. \"Сега\". \"Тази е крайната дата, но дотогава има една седмица и не се знае какво ще е времето\", застраховаха се от пресцентъра на общината пред \"Дневник\". Ако има обилни валежи, които попречат на строителните работи, фирмата-изпълнител може да поиска от строителния надзор ново отлагане на крайния срок. \"Но за това трябва да представи данни от метеорологичната служба\", допълниха от общината. Ако ремонтът продължи след 28 май без уважителни причини, кметът Йорданка Фандъкова е в правото си по договор да наложи глоби на \"Джи Пи груп\". Те са около 200 хиляди лева за всеки просрочен. При некачествено изпълнение санкцията е до 1 милион лева (до 5% от стойността на договора), уточниха още от общината. Обновяването на Зона 2 не е завършило по ул. \"Граф Игнатиев\", където тепърва трябва да се махнат опасните ограничители \"перки\" и да се монтират новите чугунени колчета, тип боларда.", "date": "2019.05.22", "title": "Одисията с Графа приключва - на 28 май финализират ремонта"}
{"url": "https://www.faktor.bg/bg/articles/nnnn-1", "text": "Около 500 имена от света на киноиндустрията подписаха манифест, в който изтъкват голямото значение, което има гласуването на европейските избори в края на тази седмица. Сред тях попадат и известни български режисьори, предаде пресслужбата на Европейския парламент, посочва \"Дневник\". Сред подписалите манифеста са Селин Сиама, Вим Вендерс, Мигел Гомеш, Люк и Жан-Пиер Дарден, Валерия Голино, Жак Одиар, Сузане Биер, Павел Павликовски, Джули Бертучели, Коста-Гаврас, Жули Делпи, Стивън Фриърс. От българска страна в призива са се включили режисьорите Зорница Попганчева, Стефан Командарев, Светослав Драганов, Константин Боянов, Петър Вълчанов, Петър Попзлатев и Илиян Метев. Инициативата за манифеста е на Гилдията на френските филмови режисьори (SRF), Селекция \"петнайсетте (филма) на режисьорите\" (Directors' Fortnight), Европейската филмова академия (EFA), Федерацията на европейските филмови режисьори (FERA) и Асоциацията на аудиовизуалните автори (SAA). \"Да, Европа не е идеална. Понякога я обвиняваме, напълно основателно, че ѝ липсват душа и емоции, че използва език, който малко от нас разбират. Упрекваме я, че не може да се справи с екологичните, социалните и политическите кризи, които я разтърсват днес, с трагедията на бежанците. И все пак, въпреки нейните слабости и недостатъци, виждаме също човечността и красотата ѝ. Опитваме да я обрисуваме чрез изящни изображения и език, който е по-достъпен за всички народи, които я съставляват. Нека не забравяме, че Европа се обедини в името на мира. От първоначалните 6 държави днес тя сплотява 28 страни в уникален съюз, който вдъхновява цялото човечество. В основата на този съюз са отворените граници, свободното движение, обменът, братството, солидарността и ценностите, които понастоящем са обект на нападки от всички посоки, включително в самата Европа. Този съюз ни обединява и чрез културата. В Европа, където иновациите и творчеството винаги са били водещи, културата е мечта, копнеж и истинска амбиция. Свободната и демократична Европа е също Европа на свободната мисъл и на свободата на изразяване. Наше задължение е да я защитаваме от екстремизъм и ретроградно мислене, които отново плъзват като зараза. Длъжни сме да укрепваме и подобряваме това толкова крехко равновесие, като противостоим на онези, които искат да го разрушат чрез разединение, отхвърляне, бягство или изолация. На въпроса как да изградим желаната Европа – Европа, която обединява, която е отворена и предлага пространство на свобода и мир, трябва да отговорим чрез ангажираност и чрез борба на идеите, за да избегнем борбата на оръжията. Затова между 23 и 26 май ще гласуваме на европейските избори. Залогът е нашето общо бъдеще, нашето бъдеще въобще.", "date": "2019.05.22", "title": "Световни знаменитости в киното: Гласувайте на евроизборите, те са залогът за общото бъдеще на Европа"}
{"url": "https://www.faktor.bg/bg/articles/borisov-posreshtna-tsipras-smamri-zhurnalistite", "text": "Премиерът Бойко Борисов посрещна гръцкия си колега Алексис Ципрас, които дават старт на изграждането на междусистемната газова връзка между България и Гърция. На събитието присъстват вицепремиерът Томислав Дончев, министърът на финансите Владислав Горанов, министърът на енергетиката Теменужка Петкова, както и вицепремиерът на Азербайджан, информират izbori.bg.  Премиерът обясни, че на събитието е трябвало да дойде и самият Илхан Алиев, но в Азербайджан има празник и затова не е могъл да се освободи. Борисов се скара на журналистите и ги помоли да не се бутат заради Алексис Ципрас, който беше посрещнат в специална шатра, изградена за събитието. През цялото време българският премиер показваше близките си отношения с Ципрас и го наричаше Алекс. Интерконекторът между България и Гърция е един от приоритетните проекти за сигурност и конкурентоспособност на енергийния пазар в Европейския съюз. Той е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Междусистемната газова връзка ще доведе до реално разнообразяване на източниците на природен газ - чрез него ще получаваме азербайджански природен газ от Трансадриатическия газопровод.  Освен това през интерконектора България ще може да получава доставки и през терминала за втечнен природен газ край Александруполис синьо гориво и от САЩ, Катар, Алжир, Израел, Египет и други.  Газовата връзка между България и Гърция е с дължина 182 км, от които 150 км са на българска територия. Тя започва от Комотини и се свързва с българската газопреносна система на Стара Загора.  Техническият ѝ капацитет е от 3 до 5 млрд. куб. м. Общата стойност на проекта е 220 млн. евро.  По предварителни изчисления по трасето на интерконектора ще бъдат положени около 50 хил. т стоманени тръби.", "date": "2019.05.22", "title": "Борисов посрещна Ципрас, после смъмри журналистите (Видео)"}
{"url": "https://www.faktor.bg/bg/articles/sotsiolog-gerb-obrashta-tendentsiyata-za-evroizborite", "text": "Ново социологическо проучване на агенция \"Маркет линкс\" дава преднина от близо 2% на ГЕРБ пред БСП за предстоящите европейски избори. \"Разлика има. Докато предишния месец отчетохме предимство на БСП, този месец тенденциите се променят\", коментира Добромир Живков от \"Маркет линкс\" в ефира на БТВ. \"Проучването е отпреди 2 дни, ГЕРБ има 2% преднина. Това го отдаваме основно на по-активната кампания на ГЕРБ особено в лицето на гражданите\", каза социологът и добави: \"Когато премиерът излезе и каже, че всичко е под контрол, хората се успокояват.\" По думите му това не е изненадващ обрат, тъй като е имало близо един месец между предишните резултати, които са давали лека преднина на БСП. \"Към момента ВМРО са четвъртата партия, която влиза в парламента. Четири партии са сигурни, много вероятно е да са пет\", обясни Живков, като допълни, че петата партия е \"Демократична България\". Според проучването, ГЕРБ получава 29,6% от доверието на избирателите, БСП - 27,5%, ДПС - 6,9%, ВМРО-БНД - 5,7%, Демократична България - 4,7%.", "date": "2019.05.22", "title": "Маркет линкс: ГЕРБ обръща тенденцията за евроизборите"}
{"url": "https://www.faktor.bg/bg/articles/slantseto-shte-e-nay-shtedro-dnes-idvat-buri-i-gramotevitsi", "text": "Днес ще е предимно слънчево. След обяд ще се развива купеста облачност и на отделни места в източните и планинските райони ще превали краткотраен дъжд и ще прегърми, съобщи „Фокус”. Ще духа слаб до умерен западен вятър. Максималните температури ще са между 23° и 28°. По Черноморието ще е предимно слънчево. След обяд ще се развива купеста облачност и на отделни места ще превали и прегърми. Ще духа слаб до умерен западен вятър, който след обяд ще се ориентира от югоизток. Максималните температури ще са между 21° и 26°. Температурата на морската вода е 16°-19°. Вълнението на морето ще е 1-2 бала. Атмосферното налягане е близко до средното за месеца и ще остане без съществена промяна. В планините ще е предимно слънчево. След обяд ще се развива купеста и купесто-дъждовна облачност и на места ще превали краткотраен дъжд с гръмотевици. Ще духа умерен, по високите и открити части – временно силен вятър от запад-югозапад. Максималната температура на височина 1200 метра ще е около 17°, на 2000 метра – около 10°.", "date": "2019.05.22", "title": "Слънцето ще се опита да е по-щедро днес преди предстоящите бури и гръмотевици"}
{"url": "https://www.faktor.bg/bg/articles/prebiha-sluzhitel-na-sadebna-ohrana-10-dushi-sa-zadarzhani", "text": "Служител на \"Съдебна охрана\" е бил нападнат и пребит снощи в столичния квартал \"Надежда\". За инцидента към момента са задържани около 10 души, като се изяснява кои от тях са конкретните извършители. Пострадалият е откаран в болница без опасност за живота. Причините за побоя се изясняват, предаде БНР. Очаквайте подробности.", "date": "2019.05.22", "title": "Пребиха служител на \"Съдебна охрана\", 10 души са задържани"}
{"url": "https://www.faktor.bg/bg/articles/zelenski-obeshta-na-rusiya-politika-na-morkova-i-toyagata", "text": "Началникът на администрацията на новия украински президент Володимир Зеленски - Андрей Богдан, разказа в ефира на телевизия \"112 Украина\" за причината за призива на Украйна към САЩ да затегнат санкциите срещу Русия. По думите му това е отговор на \"мълчанието\" на Москва по предложените инициативи, по-специално по отношение на преговорите за освобождаването на задържаните украински моряци след инцидента в Керченския проток на 25 ноември 2018 г. В тази връзка Богдан отбелязал, че Украйна при управлението на Зеленски ще се придържа към политиката на \"моркова и тоягата\" по отношение на Русия. В Киев са готови да провеждат срещи, да разговарят и мирно да разрешат конфликта, но Москва все още не била съгласна с това. \"И разбира се, трябва да вървим и по другия път - на тоягата. Да поискаме от международната общност да окаже натиск върху държавното ръководство на Русия, така че те все пак да вземат определени решения. Те правят крачка към нас\", добави началникът на президентската администрация. По време на встъпването си в длъжност Зеленски заяви, че е готов за диалог за разрешаване на ситуацията в Донбас и първата стъпка към неговото начало ще бъде връщането на задържаните. От своя страна руският външен министър Сергей Лавров отбеляза, че би било по-правилно украинският президент да започне разговор за Минските споразумения и по-конкретно с разпоредбата за обмен на задържани на принципа \"всички за всички\". В Москва след встъпването в длъжност на Зеленски също така подчертаха, че чакат сигнали и нови стъпки от избрания президент за разрешаване на конфликта в Югоизточна Украйна.", "date": "2019.05.22", "title": "Зеленски обеща на Русия политика на \"моркова и тоягата\""}
{"url": "https://www.faktor.bg/bg/articles/rusiya-ubihme-dvama-gotvili-teroristichen-akt", "text": "Служителите на правоохранителните органи са неутрализирали две лица, блокирани в жилищна сграда в град Колчугино, в западната Владимирска област. Те са подготвяли терористичен акт. Това съобщи днес руският Национален антитерористичен комитет (НАК), цитиран от ТАСС. \"На предложението да сложат оръжие и да се предадат на властите престъпниците отвърнаха с откриване на стрелба по служителите на правоохранителните органи и при избухналата престрелка бяха неутрализирани с ответен огън\", се казва в съобщението. НАК отбеляза, че самоличностите на ликвидираните лица са били предварително установени, те \"са били привърженици на терористична организация, поддържали са връзка с емисари в чужбина и са подготвяли терористичен акт на място с голямо струпване на хора\". \"На мястото на престрелката са открити оръжие, боеприпаси, както и готово за използване самоделно взривно устройство и религиозно-екстремистка литература\", добави комитетът. \"Жертви сред служителите на правоохранителните органи и пострадали сред гражданското население не са допуснати\", уточни НАК. Тази нощ служителите на руските правоохранителни органи блокираха частен дом в покрайнините на град Колчугино. На територията на града беше въведен режим на контратерористична операция. Обитателите на съседните жилищни сгради бяха евакуирани.", "date": "2019.05.22", "title": "Русия: Убихме двама, готвили терористичен акт"}
{"url": "https://www.faktor.bg/bg/articles/sasht-prehvanaha-ruski-voenni-samoleti-v-buferna-zona-kray-alyaska", "text": "Американски военни самолети са прихванали шест руски военни самолета при навлизане в буферна зона край бреговете на Аляска. Това съобщиха вчера военните на САЩ. Те отбелязаха, че през цялото време руските самолети са останали в международно небе, предаде ДПА. В понеделник първо два руски Ту-95 били прихванати от два американски Ф-22. После втора група руски самолети, състояща се от два самолета \"Туполев\" и два Су-35 били прехванати от друга двойка Ф-22, обяви Северноамериканското военновъздушно-космическо командване (НОРАД). Руското министерство на отбраната заяви, че четири стратегически ракетоносеца Ту-95 са извършили полети, без да нарушават граници, и че \"на определени етапи от маршрута руските самолети били ескортирани\" от американски изтребители. В руското изявление не се споменава за самолети Су-35. По-рано тази година Канада съобщи за други случаи, при които руски военни самолети са навлизали в буферни зони. НОРАД включва САЩ и Канада. Според Федералната въздухоплавателна администрация на САЩ всяко влизане в буферните зони, известни като Опознавателни зони на противовъздушната отбрана, трябва да се обявява предварително. ОЗПВО край Аляска се простира на повече от 300 км от брега. През Студената война подобни прихващания се случваха редовно, когато комбинираната американско-канадска ПВО се стремеше към възпиране на съветските бомбардировачи и разузнавателни самолети край северноамериканските граници, отбелязва ДПА.", "date": "2019.05.22", "title": "Прихванаха руски военни самолети в буферна зона край Аляска"}
{"url": "https://www.faktor.bg/bg/articles/rabotna-grupa-shte-izgotvya-viziya-za-nova-demografska-politika-u-nas", "text": "Към моя кабинет структурирах работна група, която ще изготви нова визия за нова демографска политика. Тя включва експерти и учени от БАН, както и практици и действащите лекари от акушеро-гинекологичните болници. Това каза вицепремиерът по демографската и икономическа политика Марияна Николова в ефира на „Здравей, България”. Вече са проведени с лекари, които са поставили и конкретната проблематика, свързана с раждаемостта, пренаталните проблеми. „Демографската политика не е проблем само на България, но и на целия ЕС. Тя е хоризонтална, секторна политика и зависи от всички институции, които трябва да бъдат обединени и единни в процесите на вземане на решение за мерките, които се прилагат”, обясни тя. Николова обясни, че могат да се вземат добри примери за справяне с демографския проблем от Унгария. „Правим сравнително-правен анализ на законодателството, който е в процеса на рамките на работната група и след като експертите си дадат заключенията, ние ще обявим и конкретните резултати. Трябва да има финансови стимули, но те трябва да са реални и измери, съобразно възможностите на държавата”, заяви вицепремиерът. Тя добави, че МТСП предлага различни социални мерки, които са за подпомагане на майките с домашни  помощници. „Най-важното обаче са детските градини и аз мисля, че те трябва да са безплатни поне до 5-годипна възраст на детето и в училищата да се осигури необходимият храноден на децата”, каза Николова. Вицепремиерът заяви, че 6400 лв. е нереална помощ за раждане на второ дете. „В крайна сметка трябва да бъдат направени необходимите разчети и да се дадат реални цифри”, беше категорична тя. \"Надявам се след 15 юли да имаме мерки, които да предложим за справяне с демографската криза\", каза още тя. Николова коментира изплатените обезщетения от 10 лв. на три семейства на загиналите при катастрофата край Своге. „Категорично не съм съгласна с позицията на застрахователя – при конкретно становище на КФН обезщетението следва да бъде платено. След като един пътник има билет, той категорично е застрахован и не бива да доказва каквото й да е било. При евентуално завеждане на съдебен спор, делото ще бъде спечелено от пострадалите”, каза тя. Марияна Николова обясни, че новоизбраният президент на Украйа Владимир Зеленски е иновативен политик. „Той е изключително деен и най-вероятно ще бъде човек на действието, а не на приказките. Когато приключи церемонията за полагането на клетвата, държавният глава поиска среща с някйои държави. България беше втората държава, с която поиска среща”, добави тя.", "date": "2019.05.22", "title": "Марияна Николова: Да обещаеш 6400 лв. за раждането на второ дете е нереална помощ"}
{"url": "https://www.faktor.bg/bg/articles/makron-merkel-i-putin-obsadiha-minskite-sporazumeniya-za-ukrayna", "text": "Готовност за предприемане на необходимите действия за осъществяване на Минските споразумения, гарантиращи мира в Източна Украйна, беше декларирана по време на телефонен разговор между президентите на Русия и Франция - Владимир Путин и Еманюел Макрон и германският канцлер Ангела Меркел. Руското президентство посочи, че в разговора е обсъден и въпросът със смяната на ръководството в Киев след избора на Володимир Зеленски за президент. Германия, Франция, Украйна и Русия водиха четиристранни преговори за уреждане на конфликта в Източна Украйна между правителствените сили и подкрепяните от Русия сепаратисти, в който от 2014 г. са загинали 13 000 души, отбелязва Ройтерс. Същевременно стана ясно, че Украйна може да подложи на референдум евентуално договорено с Русия мирно споразумение, съобщи началникът на администрацията на президента Зеленски Андрий Богдан.", "date": "2019.05.22", "title": "Макрон, Меркел и Путин обсъдиха Минските споразумения за Украйна"}
{"url": "https://www.faktor.bg/bg/articles/korneliya-ninova-na-27-ma-shte-kazha-dali-shte-podam-ostavka", "text": "Нито се чувстваме посочени, нито се случваме заплашени. Той се притеснява от загуба, той е чел дневниците на КГБ и търси оправдание за това в измислени сценарии. Така отговори на думите на премиера Борисов, че очаква нов \"Костинброд\" преди европейските избори лидерът на БСП Корнелия Нинова.  Дали левицата ще работи за предсрочни избори не е тема, с която сега БСП се занимава. БСП иска да спечели евроизборите. Победата на евроизборите е много по-голяма като цел. Но във вътрешнопартиен план те нямат никакво значение. Ако загубим евроизборите, всички ще носим отговорност. На 27 май ще ви отговоря дали ще подам оставка. Сега твърдо сме ангажирани да правим прозрачни избори. Имаме информация за натиск, за използване на страх, за използване на службите на МВР. Вече имаме такава информация. Днес ще огласим конкретни случаи, за които ще сигнализираме, както нашите органи, така и европейските посланици, уточни Нинова.  За пореден път лидерът на социалистите подчерта колко важен за нея е моралът в политиката и посочи, че тя споделя ценности и морала на политиците в Австрия, където за една министерска оставка кабинетът подава оставка и се отива на предсрочни избори. Що се отнася до изнесените данни, че има влог в Зимбабве, Нинова бе лаконична: Влог в Зимбабве нямам - това е виц. Когато влязох в политиката купените акции от \"Техноимпекс\" съм ги продала веднага, за да не съм в конфликт на интереси.  Корнелия Нинова обаче призна, че всички политици от времето на прехода - и тези в БСП, са еднакви. Но отново се опита да убеди публиката, че БСП е единствената партия, която иска да сложи край на този порочен модел и отказва да стои в това статукво.  Твърдо сме решени, че ще се разграничим от това статукво и три години се опитваме да го правим, посочи партийният лидер. Нинова нито потвърди, нито отрече президентът Радев да подпомага кампанията на БСП. Тя обаче изтъкна, че с Румен Радев и преди, като ген. Радев, и сега - като президент това, което ги свързва са общите ценности и принципи. Що се отнася до избора на Иво Христов като част от евролистата на БСП, Корнелия Нинова обяви, че лично тя го е поканила, а не й е бил предложен от президента.", "date": "2019.05.22", "title": "Корнелия Нинова: На 27 май ще кажа дали ще подам оставка"}
{"url": "https://www.faktor.bg/bg/articles/pravitelstvoto-obsazhda-strategiyata-za-preventsiya-na-izmami-s-evrofondove", "text": "Доклад за изпълнението на Националната стратегия за превенция и борба с нередностите и измамите засягащи финансовите интереси на Европейския съюз, ще обсъжда правителството. Очаква се министрите да променят и секторната стратегия за развитие на електронното управление в Агенция „Митници“ и пътна карта за развитие на електронното управление за периода до 2020 година.", "date": "2019.05.22", "title": "Правителството обсъжда стратегията срещу измами с еврофондове"}
{"url": "https://www.faktor.bg/bg/articles/amerikantsite-varvim-kam-voyna-s-iran", "text": "Половината от всички американци смятат, че в следващите няколко години\" САЩ ще тръгнат на война с Иран. Това сочи проучване на Ройтерс и \"Ипсос\", публикувано на фона на повишилото се напрежение между двете страни, предаде Ройтерс. Макар американците тази година да са по-обезпокоени от Иран като заплаха за сигурността, отколкото са били преди година, малцина от тях биха подкрепили превантивен удар на САЩ срещу иранската армия. Но ако Иран нападне пръв САЩ, според всеки четвърти американец, от страна на Вашингтон трябва да последва военен отговор, било то ограничен или не. САЩ придвижиха самолетоносач и други военни сили към Персийския залив в отговор на разузнавателни данни, че Иран може да крои план срещу американските интереси, твърдение, което Техеран отрича. Близо половината от американците - 49 процента - не одобряват подхода на президента Доналд Тръмп в отношенията с Иран, от тях 31 процента посочват, че категорично не го одобряват. Общо 39 процента са тези от запитаните, които одобряват политиката на Тръмп. Според изследването 51 процента от пълнолетните американци смятат, че САЩ и Иран в следващите няколко години ще стигнат до война, което е с 8 процента повече в сравнение със сходно проучване, публикувано през юни 2018 г. В тазгодишното изследване и сред демократи, и сред републиканци се наблюдава тенденция повече хора да виждат в Иран заплаха или да казват, че войната е много вероятна. Петдесет и три процента определят Иран или като \"сериозна\" или като \"непосредствена\" заплаха, което е с 6 процента повече в сравнение със сходно проучване от юли миналата година. За сравнение, 58 процента от американците определят Северна Корея като заплаха, а 51 на сто - Русия. Въпреки безпокойството им според 60 процента от американците САЩ не трябва да нанасят изпреварващ удар по иранската армия, а 12 на сто са за това Вашингтон да нападне първи. Но ако Иран нападне, 79 процента посочват, че САЩ трябва да дадат военен отговор, от тях 40 процента са за ограничен отговор с въздушни удари, а 39 процента са за пълномащабно нахлуване. Проучването е направено в интернет на английски на цялата територия на САЩ между 17 и 20 май. Анкетирани са 1007 пълнолетни, от тях 377 демократи и 313 републиканци. Статистическата грешка е 4 процента.", "date": "2019.05.22", "title": "Американците: Вървим към война с Иран?"}
{"url": "https://www.faktor.bg/bg/articles/ukrayna-e-potvardila-zayavkite-si-za-balgarskata-obshtnost", "text": "Заместник министър-председателят по икономическата и демографската политика Марияна Николова заяви в началото на заседанието на кабинета, че украинската страна е потвърдила заявките си по отношение на българската общност там, предава БТА. Във връзка с встъпването в длъжност на новия президент на Украйна Володимир Зеленски, Николова е била определена да представлява правителството на България. Марияна Николова съобщи, че България е била втората държава, поканена да направи среща на четири очи с новия президент на Украйна, на която са били потвърдени заявките на предишния украински държавен глава Петро Порошенко по отношение на българската общност - запазването на целостта на Болградския район, както и изучаването на български език от нашето малцинство. Потвърдени са и ангажиментите за създаването на украинско училище с разширено изучаване на български език, поети от премиера Бойко Борисов и Петро Порошенко. Вицепремиерът определи новия президент на Украйна като иновативен политик, който въпреки обстоятелството, че няма политически опит, е дал ясна заявка, че ще бъде човек на действието, и изтъкна, че още по време на клетвата във Върховната Рада е разпуснал парламента и е предизвикал предсрочни избори. Премиерът Борисов напомни, че днес заседанието на кабинета е в по-ранен час заради това, че по-късно днес заедно с гръцкия премиер Алексис Ципрас ще обявят началото на изграждането на междусистемната газова връзка между България и Гърция.", "date": "2019.05.22", "title": "Украйна запазва целостта на Болградския район и изучаването на български език"}
{"url": "https://www.faktor.bg/bg/articles/trend-1-1", "text": "ГЕРБ успя да стабилизира доверието в себе си и увеличи подкрепата си. Това коментира социологът от изследователския център „Тренд“ Димитър Ганев пред izbori.bg.  Има възстановяване на доверието в управляващата партия. В момента има разлика между ГЕРБ и БСП от 1,1% с предимство на партията на Бойко Борисов, посочи Ганев. Той съобщи, че данните са в резултат на това, че премиерът е взел в ръце предизборната кампания и напомни, че то е направено 9 дни преди самите избори. Ганев коментира и кампанията на БСП за предстоящия вот на 26 май. По думите му, се вижда умора в опозицията. \"Много малко неща има сигурни на тези избори. Едно от тях обаче е, че ДПС ще бъдат на трето място\", разкри експертът. „След евроизборите ще има нова ситуация в Обединени патриоти. В това няма съмнение“, разкри още Димитър Ганев.", "date": "2019.05.22", "title": "Димитър Ганев: ГЕРБ стабилизира доверието, в БСП има умора"}
{"url": "https://www.faktor.bg/bg/articles/saratnik-na-aleksey-navalni-e-zadarzhan-v-rusiya", "text": "Трийсет и осем годишният Леонид Волков бе задържан от московски полицаи, докато тръгваше за работа с такси, съобщи пред АФП говорителката на Навални Кира Ярмиш. \"Арестуваха го с думите: \"Отдавна ви чакаме\", разказа в Туитър Алексей Навални. Близкият съратник на руския опозиционер Алексей Навални е задържан във връзка с миналогодишна демонстрация и според негови колеги може да бъде наказан с до 30 дни лишаване от свобода.  Самият Волков обясни в Туитър, че арестът е свързан с участието му миналата година в неразрешен протест срещу вдигането на пенсионната възраст в Русия. На 9 септември 2018 г. хиляди жители на Русия протестираха в цялата страна срещу закон, повишил възрастта за пенсия. Стотици бяха задържани. Вячеслав Гимади - адвокат на фондацията за борба с корупцията, основана от Навални, заяви пред радио \"Ехото на Москва\", че Волков не е могъл да организира протеста, защото по онова време е бил в чужбина. Алексей Навални организира през последните години някои от най-мащабните демонстрации срещу руския президент Владимир Путин и неведнъж бе наказан с лишаване от свобода.", "date": "2019.05.22", "title": "Задържаха близък съратник на Навални с обяснението: Отдавна ви чакаме!"}
