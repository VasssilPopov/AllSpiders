{"url": "https://www.faktor.bg/bg/articles/novini/svyat/migratsionnata-politika-na-merkel-maykata-na-vsichki-segashni-bedi", "text": "Около германския вътрешен министър Хорст Зеехофер от ХСС („сестринска партия“ на ХДС на Ангела Меркел) напоследък беше настъпило подозрително затишие. След летните скандали, които поставиха на карта десетилетното партньорство на двете консервативни партии, страстите осезаемо се охладиха. Но ако канцлерката Ангела Меркел си е мислела, че най-страшното вече е минало – лъгала се е. Ето, че сега Зеехофер обяви въпроса за миграционната политика на Германия за „майката на всички проблеми\". И изброи всичко, което се случи през трите години, откакто думите на Меркел „Ще се справим\" станаха мото на една относително либерална бежанска политика: разлом в обществото и възход на популистката партия „Алтернатива за Германия”, която вече събира сериозна електорална подкрепа вдясно от двете консервативни партии ХДС и ХСС. Авторитетът на традиционните партии в Германия за все повече германци вече е уронен. Наистина ли всичко това се дължи единствено на бежанската политика? Въпросът е комплексен и няма лесен отговор. Най-близко до истината навярно ще бъде заключението, че приемът на  бедстващи хора от цял свят в Европа катализира многобройни, отдавна тлеещи конфликти: Изтокът срещу Запада, либералната срещу направляваната демокрация, споровете за ролята и значението на правовата държава, социалните проблеми. Все по-очевиден обаче става един факт, който Зеехофер явно искаше да изтъкне за пореден път: колкото и ужасяващи да са изстъпленията и преследването на бежанци в Кемниц през миналата седмица, политиката на канцлерката по отношение на бежанците и политическото убежище вече няма подкрепата на мнозинството – нито в Германия, нито в Европа. С няколко дни закъснение става ясно, че дори и за случилото се в Кемниц политиците от консервативните партии не могат да намерят общ език. Канцлерката говори за „насъскване и лов\" на мигрантите, но нейният съпартиец, министър-председателят на Саксония (където се намира Кемниц) ѝ възразява в пряк текст. Хорст Зеехофер също казва, че разбира хората, които са разгневени от убийството на един германец, което по всяка вероятност е било извършено от кандидати за убежище. В затворен кръг Меркел открай време повтаря, че през 2017 година се е кандидатирала отново за канцлерка единствено поради загрижеността си за разединеното общество и за разнебитения ЕС. Година по-късно става ясно, че тя не е постигнала никакъв напредък по тези два кръга от проблеми. Европа издига на власт популисти (Италия), все повече затъва в национализми (Великобритания, пък и други), извива ръцете на правовата държава (Полша). А в Германия недоволните, екстремистите, враговете на демокрацията и вътрешните противници на канцлерката намират общ знаменател: Меркел е виновна. Меркел все още се удържа на върха единствено поради това, че ерозията в други партии е по-силна от тази в ХДС. Това важи особено за социалдемократите и за ХСС в Бавария. Но още колко дълго ще издържи така? Човек вече има чувството, че Меркел се барикадира в канцлерството – а това е тревожен знак. В продължение на десет дни цяла Германия гледа към Кемниц, наблюдава разгневени граждани, десни екстремисти, които насъскват и са готови за насилия, прояви на открити симпатии за нацистки лозунги. Но вижда и една могъща контра-демонстрация, един рок-концерт и събралите се на него хора, които се тревожат далеч не само от бежанската политика, но и от настроението в страната, от обществото, от бъдещето на демокрацията. А Меркел? Тя все някой ден ще отскочи до Кемниц – може би през октомври, още няма дата. В канцлерството става все по-самотно.", "date": "2018.09.06", "title": "Миграционната политика на Меркел - майката на всички сегашни беди?"}
{"url": "https://www.faktor.bg/bg/articles/novini/svyat/moskva-skochi-sreshtu-london-obvineniyata-za-vina-na-putin-sa-nepriemlivi", "text": "Русия обяви, че твърдението на Великобритания, че руският президент Владимир Путин носи крайната отговорност за нападението с \"Новичок\" срещу бившия руски шпионин Сергей Скрипал в Англия е \"неприемливо\", съобщава \"Франс прес\". \"За нас всякакви обвинения по отношение на руското държавно ръководство са неприемливи\", коментира говорителят на Кремъл Дмитрий Песков пред журналисти. Русия отдавна отрича каквото и да е участие в нападението срещу Скрипал и дъщеря му Юлия в град Солсбъри и настоя, че е готова да сътрудничи на разследването. \"Нито най-висшето държавно ръководство на Русия, нито служителите на по-ниски управленски равнища, нито каквито и да било официални представители имат нещо общо със събитията в Солсбъри\", увери Песков. В сряда британският премиер Тереза Мей обяви, че двама руснаци - Александър Петров и Руслан Боширов, които са служители на руското военно разузнаване, са преките извършители на нападението с нервнопаралитично вещество. А британски министър обяви в прав текст, че  отговорността за атаката се разпростира чак до руския президент Владимир Путин. \"За да имаме основания да проверим тяхната идентичност, британската страна трябва да се свърже с нас\", посочи говорителят на Кремъл и отсече: \"Изявленията в парламента не са и не могат да бъдат смятани за искане.\"", "date": "2018.09.06", "title": "Москва скочи срещу Лондон: Обвиненията за вина на Путин са \"неприемливи\""}
{"url": "https://www.faktor.bg/bg/articles/novini/svyat/velikobritaniya-otvarya-trudoviya-si-pazar-za-rabotnitsi-izvan-es", "text": "бединеното кралство ще разреши на производителите на плодове и зеленчуци да наемат годишно до 2500 сезонни работници от страни извън Европейския съюз в периода 2019-2020 година, предаде Франс прес, цитирана от БТА. Целта на мярката е да се облекчи недостигът на работна ръка - проблем, който допълнително се усложнява от предстоящото излизане на Великобритания от ЕС. Тези работници ще получават шестмесечни визи. Производителите на плодове и зеленчуци настояват отдавна за такава мярка заради спада на броя на сезонните работници от други страни членки на общността, повечето от които идват от Румъния и България. Пилотният проект ще започне през пролетта на 2019 г. и ще продължи до края на декември 2020 година, когато приключва преходният период след Брекзит. Обединеното кралство се очаква да излезе от ЕС на 29 март 2019 година. С намаляването на безработицата в Румъния и България броят на желаещите да емигрират на острова намаля. Това явление придоби още по-големи размери заради Брекзит на фона на административната несигурност, страха от ксенофобски атаки и понижаването на курса на британската лира, което прави заплатите във Великобритания по-слабо привлекателни, отбеляза АФП.", "date": "2018.09.06", "title": "Великобритания отваря трудовия си пазар за работници извън ЕС"}
{"url": "https://www.faktor.bg/bg/articles/novini/balgariya/yanko-gochev-angliya-a-ne-rusiya-podkrepya-saedinenieto-i-spira-sultana-ot-voenni-deystviya", "text": "Лондон, а не Петербург подкрепя в международен план Съединението на България и спира султана от военни действия. Този сложен дипломатически процес разкрива пред Faktor.bg изследователят на митовете в историята ни историкът Янко Гочев. Съединението е защитено по дипломатически и по военен път. Дипломатическата защита се осъществява от княжеското правителство, което предприема серия от дипломатически инициативи. Възприета е една много гъвкава тактика - постъпки пред всички сили и опити за успокоение на духовете в съседните държави. Моментът е крайно напрегнат, защото на Балканите възниква нова криза и дори опасност от война с Турция. Интересно е ,че през 1885 г. Берлинският договор се защитава по-твърдо от Сърбия и Гърция, отколкото от Турция. Сърбия и Гърция виждат в уголемена България опасност за техните стратегически интереси на полуострова. Те искат насилствено и безусловно възстановяване на статуквото и дори наказание на \"размирника\" България. Издигат идея за териториални компенсации, защото България била нарушила балканското равновесие. Сърбия става инициатора за създаване на антибългарска коалиция с участието и на Гърция и Румъния. За да привлече Румъния Сърбия й предлага Силистра и линията Русе - Варна. Румъния обаче остава неутрална и крал Милан решава да търси компенсациите от България, обявявайки й война. Междувременно от 24.10.1885 г. в Цариград заседава посланическата конференция на силите. Тя не може да вземе решение по българския въпрос поради разногласията между силите и саботажа, следван от английския делегат У. Уайт. Той работи по инструкциите на Лондон, получени още на 12.09.1885 г. за признаване на Съединението под формата на персонална уния. Това е важен момент в английската политика, която след като установява истината, че не Русия, а българите сами са осъществили Съединението трябва да бъдат подкрепени, за   Така Англия се възползва максимално от руската грешка да не се подкрепя Съединението. През 1885 г. двете велики сили в конфликт по цялата линия на сблъсък на техните интереси от Балканите чак до Средна Азия и по-конкретно в Афганистан. Подкрепата за българската кауза в Съединението е средството, с което английската дипломация нанася тежък удар върху руските интереси в България. За българите тези подробности нямат голямо значение, защото нашите предци, осъществили през 1885 г. Съединението са готови да го защитят с цената на всичко, т. е. и война без оглед на това кой ще се обяви против нас. Така и става. Англия парира подмолните действия на руските дипломати в Цариград, които подстрекават Турция да търси военно решение на въпроса, в това число чрез военна окупация на Източна Румелия чрез възстановяване на статуквото. Англия обаче не може да спре Сърбия. Крал Милан решава да воюва, следвайки съветите не само на Австро-Унгария, но и на нейния съюзник в рамките на Съюза на тримата императори - Русия. Така България е изправена пред война, но не срещу Турция, а срещу Сърбия, която ни напада на 2.11.1885 г. Историята на Сръбско-българската война е добре известна и на нея няма да се спираме. Важно е да се знае, че в тази кратка, 14-дневна война, известна като \"войната на капитаните срещу генералите\" България е сама, изоставена от всички. Всичко в ръцете на младата българска войска. Ако тя се провали, т. е. изгуби войната България ще изгуби Южна България, а вероятно и ще бъде наказана, защото е дръзнала да наруши Берлинския договор, т. е. волята на великите сили. В началото на войната никой не ни подкрепя, макар че симпатиите на неутралните наблюдатели в Европа са на наша страна. Причината е, че считат българите за обречени на неминуемо поражение от по-добре организираната и с по-голям боен опит сръбска армия. Скоро прогнозите на военните специалисти се провалят с гръм и трясък. И за голяма изненада, когато започват българските военни победи вече всички застават на страната на България. Войната срещу Сърбия завършва с бляскава българска победа. Победоносният ход на българската армия е спрян след ултиматума на Австро-Унгария, подкрепен и от Русия. Примирието е подписано на 9.12.1885 г., а мирният договор в Букурещ на 19.02.1886 г. Промяна в статуквото няма да има. Правителството на П. Каравелов защитава дипломатически Съединението, но заради русофилските си зависимости не успява да се пребори за присъединяване на стария български град Пирот, заграбен от Сърбия през 1878 г. и освободен от българската армия в края на Сръбско-българската война. Пирот е върнат на Сърбия и цената на Каравеловото русофилство ще заплатят със своята кръв много българи пиротчани, варварски избити от сърбите заради посрещането на българските освободителни войски.", "date": "2018.09.06", "title": "Янко Гочев: Англия, а не Русия подкрепя Съединението и спира султана от военни действия"}
{"url": "https://www.faktor.bg/bg/articles/paravoenni-formiravaniya-gotveli-puch-v-sloveniya", "text": "Крайнодясна организация е подготвяла преврат в Словения, съобщиха местни медии, цитирани от Новини.бг. Полицията в европейската държава днес обяви за ареста на лидера на движението \"Щаерска гвардия\" Андрей Шишко и негов съратник, чието име не се съобщава. Двамата са отведени в участък в североизточния  град Марибор. Повод за операцията с участието на около 40 служители на реда стана разпространено в интернет видео. На кадрите се вижда как маскирани хора във военни униформи обещават да въведат ред в страната. Шишко бе кандидат за държавен глава през 2017 г. Той получи около два процента от гласовете на избирателите.", "date": "2018.09.06", "title": "Паравоенни формиравания готвели пуч в Словения, арестуваха лидера им"}
{"url": "https://www.faktor.bg/bg/articles/novini/balgariya/povdignaha-obvineniya-na-minyu-staykov-sina-mu-i-oshte-6-ma-za-uchastie-v-organizirana-prestapna-grupa", "text": "Собственикът на Винпром Карнобат Миню Стайков, синът му - Стайко  и  още шестима души са обвинени за участие в организирана престъпна група за продажба на акцизни стоки без бандерол, извършване на данъчни престъпления и пране на пари, съобщиха от Специализираната прокуратура. Те остават в ареста за 72 часа.  На един от задържаните за 72 часа е подвигнато обвинение за избягване плащането на ДДС и възстановяване на данъчен кредит в размер на общо 1 016 139 лв., а на други трима - за държане на акцизни стоки без бандерол в големи размери. Обвинените са посочени в прессъобщението само с инициали. Сред тях, по информация на БНР, е и синът на кмета на Карнобат Иван Димитров - собственик на фабриката за незаконни цигари, разследването на която стана причина да започне и това, свързано с бизнеса на Стайков. Прокуратурата ще иска от Специализирания наказателен съд всички обвинени да останат за постоянно в ареста.", "date": "2018.09.06", "title": "Повдигнаха обвинения на Миню Стайков, сина му и още 6-ма за участие в организирана престъпна група"}
{"url": "https://www.faktor.bg/bg/articles/novini/svyat/tramp-obyavi-ofitsialno-podkrepata-si-za-dogovora-mezhdu-makedoniya-i-gartsiya", "text": "Американският президент Доналд Тръмп лично изпрати писмо до македонския държавен глава Георге Иванов, в което изразява подкрепата си за Договора между властите в Скопие и Атина за разрешаване на спора за името. \"Тази година Република Македония има много причини да бъде горда от себе си. Историческият договор от Преспа разрешава дългогодишният спор за името с Гърция и отваря пътя на Македония за членството й в НАТО и ЕС\", пише Тръмп и подчертава: \"Този договор и членството на Македония в НАТО ще увеличи сигурността, стабилността и напредъка в целия регион.\" \"САЩ имат готовност да подкрепят Македония, и по-специално в предстоящите преговори за членството Ви в НАТО. Пожелавам всичко най-хубаво на македонските граждани в този особен ден\", се казва в посланието на Тръмп до македонския държавен глава, съобщава БГНЕС.  Писмото бе разпространено от дипломатическата мисия на Вашингтон в Скопие.", "date": "2018.09.06", "title": "Тръмп обяви официално подкрепата си за договора между Македония и Гърция"}
{"url": "https://www.faktor.bg/bg/articles/novini/svyat/sled-skandalite-okolo-krazhbata-na-lichni-danni-42-ot-amerikantsite-si-vzeha-pochivka-ot-feysbuk", "text": "Около 26% от потребителите на Фейсбук в САЩ са отстранили мобилното приложение от устройствата си през изминалата година в светлината на скандалите с безопасността и случаите на кражба на лични данни. Това съобщи телевизионният канал Си Ен Би Си. Той се позовава на резултатите от проучване, проведено от американския изследователски център \"Pew Research Center\". Според наличните данни 54% от анкетираните са променили настройките за поверителност на своите страници в социалната мрежа на фона на скандалите с изтичането на лични данни през изминалата година. 42% от запитаните са заявили, че са решили да „си вземат почивка“ и временно да спрат да използват Фейсбук. Ако вземем само потребителите на социалната мрежа на възраст от 18 до 29 години, сред тях броят на премахналите мобилното приложение от своите устройства е 44%. В същото време, както отбелязва Си Ен Би Си, проучването не засяга приложението Инстаграм, което също е собственик на компанията Фейсбук. Изследването е проведено от края на май до началото на юни тази година, сред около 3 400 американски потребители на Фейсбук над 18-годишна възраст.", "date": "2018.09.06", "title": "След скандалите около кражбата на лични данни, 42% от американците си \"взеха почивка\" от Фейсбук"}
{"url": "https://www.faktor.bg/bg/articles/novini/svyat/strelba-v-banka-v-sinsinati-ima-zhertvi-i-raneni", "text": "Няколко души са били простреляни в банка в град Синсинати. Стрелбата се е случила във фоайето на банката и на рампа за товарене, съобщи полицията. В Twitter полицията пусна съобщение, че се води разследване и че техен служител е участвал в инцидента. Местни медии съобщават, че няколко души са били простреляни и транспортирани до болница. По-късно се оказа, че четиримата са убити и поне още толкова са ранени при стрелбата. Убит е и нападателят, но не е ясно дали се е самоубил или са го убили полицаите, съобщи АП.  Центърът на града беше отцепен, а на място имаше няколко линейки.", "date": "2018.09.06", "title": "Стрелба в банка в Синсинати, има жертви и ранени"}
{"url": "https://www.faktor.bg/bg/articles/novini/svyat/rusiya-zabrani-svinskoto-ot-balgariya-zaradi-afrikanskata-chuma", "text": "Русия забрани вноса на свинско от България заради африканската чума. Това важи за месо, всички продукти от него и за живи животни, съобщи руската информационна агенция ТАСС, цитирана от \"24 часа\". Изключение се прави за преминалите обработка продукти, тъй като тя разрушава вируса. А също и за готови за консумация храни със съдържание на или изцяло от свинско, продукти за изхранването на непродуктивни животни и животни с ценна кожа.", "date": "2018.09.06", "title": "Русия забрани свинското от България заради африканската чума"}
{"url": "https://www.faktor.bg/bg/articles/opashki-na-granitsata-blokirat-dvizhenieto-kam-gartsiya-chaka-se-pone-chas", "text": "Изключително натоварено е движението през ГКПП \"Кулата\" на изход от страната. Пунктът работи на пълен капацитет, но се е образувала колона от автомобили. Преминаването през граничния пункт отнема около час, съобщава от МВР. През идните 4 дни се очаква засилен трафик по пътищата на страната и през граничните пунктове. В тази връзка отделите \"Пътна полиция\" към всички областни дирекции на МВР са предприели необходимите мерки за осигуряване на засилено полицейско присъствие по основните пътища и автомагистралите и по всички входно-изходни артерии на големите градове, съобщи инспектор Мария Ботева от отдел \"Пътна полиция\". Екипите по границите продължават да работят в условията на летен туристически сезон с изключително интензивен трафик, каза главен инспектор Аксиния Дейкова от ГД \"Гранична полиция\". Тя посочи, че особено в дните от днес до неделя, се очаква трафикът да бъде особено интензивен. \"В тази връзка Гранична полиция е обезпечила със служители всички работни места за осъществяване на гранични проверки, за да може да се преминава по-бързо и безпрепятствено. Най-интензивен трафик се очаква на ГКПП Кулата\", уточни Дейкова.", "date": "2018.09.06", "title": "Опашки на границата блокират движението към Гърция, чака се поне час"}
{"url": "https://www.faktor.bg/bg/articles/ikonomika/biznes/revizoro-nad-polovin-miliard-sa-zagubite-na-darzhavata-ot-nelegalnite-fabriki-za-tsigari", "text": "Над половин милиард годишно са загубите от шестте нелегални фабрики. Това обяви председателят на Комисията за борба с контрабандата в парламента Емил Димитров-Ревизоро пред Нова ТВ.  Той показа снимки на фабриката за нелегални цигари, разкрита от Специализираната прокуратура преди около месец. Помещавала се в отдадена сграда, собственост на сина на кмета на Карнобат - Иван, който според твърдения на баща му Георги Димитров не е познавал лично Миню Стайков нито е имал представа от бизнеса му. \"Създадена е изключително стройна организация и затова искаме да установим автора. Това, че фабриките се затворени, е огромен успех, който никога досега не е постиган. Какви ще бъдат присъдите - е друга тема. Днес ще бъдат предявени обвинения\", обясни Ревизоро. \"От доста време в митницата се говори, че част от алкохола, който се продава в България, е по цена по-ниска от себестойността. Това не е рекламна стратегия, трябва от някъде да допълваш тези разходи. За да продаваш под себестойност, значи фалираш. Неслучайно България е рай на алкохолни туризъм. Когато някой падне и под тази цена, се разбира, че я компенсира по друг начин. Пресметнато е, че над половин милиард годишно са загубите от шестте нелегални фабрики\", уточни Емил Димитров. Според него е необходима преоценка защо е допуснато подобно нелегално производство. Две парламентарни комисии - за контрабандата и за икономическата политика, ще изслушат няколко министри за контрабандната. \"Нека да не бъдем максималисти. Да не крием огромния успех с това, че се чакат максимални присъди за всички. Аз също го искам\", коментира Ревизоро.", "date": "2018.09.06", "title": "Ревизоро: Нелегалните фабрики на боса на \"Карнобатска\" ощетили държавата с над половин милиард"}
{"url": "https://www.faktor.bg/bg/articles/ikonomika/biznes/ministar-petkova-otiva-na-energien-forum-v-solun", "text": "Министърът на енергетиката Теменужка Петкова ще участва в енергийния форум на Югоизточна Европа на 7 и 8 септември, в Солун, Гърция. Това съобщиха от пресцентъра на министерството. На събитието се очаква да присъстват енергийните министри на страните от Югоизточна Европа, Държавата Израел и Египет. Ще бъде обсъдено развитието на регионалния енергиен пазар и в частност бъдещето на природния газ в Югоизточна Европа. Форумът се организира от Американо-гръцката търговска камара, Атлантическия съвет и Гръцката асоциация за енергетика и икономика.", "date": "2018.09.06", "title": "Министър Петкова отива на енергиен форум в Солун"}
{"url": "https://www.faktor.bg/bg/articles/anonimen-chlen-v-administratsiyata-na-tramp-se-obyavi-za-chast-ot-saprotivata-sreshtu-nego", "text": "Висш представител на администрацията на Доналд Тръмп публикува анонимна статия в „Ню Йорк таймс“, в която обяснява как се опитва с други хора да се бори отвътре срещу най-лошите наклонности на президента, предадоха световните агенции. Тръмп веднага определи автора като „мекушав“ и заподозря „измяна“ и определи поведението на изданието „много нечестно“. Той настоя в Туитър „Ню Йорк таймс“ да каже на правителството кой стои зад статията, ако има такъв реален човек, като посочи, че това е в интерес на националната сигурност. Публикацията идва в момент, в който издания публикуваха откъси от експлозивна книга на разследващия журналист Боб Удуърд, в която Тръмп е обрисуван като холерик и параноик, когото неговите сътрудници се опитвали да озаптят и дори да заобиколят, за да избегнат негови опасни отклонения. Авторът на текста в „Ню Йорк таймс“, озаглавен \"Аз съм част от съпротивата в администрацията на Тръмп\", подчертава, че не става дума за негова подкрепа на действията на американската левица, а за защита на страната от поведението на нейния 45-и президент. „Мислим, че преди всичко имаме задължение към нашата страна и че президентът продължава да действа по начин, който е вреден за доброто здраве на нашата република“, пише в материала. „Това е причината, поради която ние се ангажирахме да направим онова, което можем, за да съхраним нашите демократични институции, като същевременно възпираме най-неуместните импулси на президента Тръмп, докато дойде време той да напусне поста си“, се допълва още в публикацията.  „Сърцевината на проблема е аморалността на президента“, допълва анонимният автор. Той отчита, че администрацията постигнала известен напредък по фискалната реформа, укрепване на армията и други, но смята, че тези постижения били постигнати „въпреки, а не благодарение“ на Тръмп, чийто управленчески стил е наречен „стиснат“, „импулсивен“ и „неефикасен“. „Ню Йорк таймс“ обясни, че взел решението да публикува анонимна статия по искане на нейния автор и че знае самоличността му. „Този страхливец трябва да направи едно единствено нещо, което се налага, и да подаде оставка“, каза говорителката на Белия дом Сара Сандърс по адрес на автора на публикацията. Държавният секретар на САЩ Майк Помпейо отрече днес да е автор на статията, която нарече тъжна. По време на визитата си в Индия той каза, че ако някой не е в състояние да изпълнява плановете на главнокомандващия, той трябва да напусне.", "date": "2018.09.06", "title": "Анонимен член в администрацията на Тръмп се обяви за \"част от съпротивата\" срещу него"}
{"url": "https://www.faktor.bg/bg/articles/novini/svyat/britanski-ministar-putin-lichno-e-vinoven-za-otravyaneto-na-skripal", "text": "Владимир Путин има \"основна\" вина за отравянето на руския шпионин Сергей Скрипал и дъщеря му. Това заяви британският министър на сигурността Бен Уолъс, цитиран от АП. Британската прокуратура вчера повдигна обвинение на двама руснаци, които са заподозрени за опита за убийство на семейство Скрипал. Обвинението смята, че има съществени доказателства за повдигане на обвиненията на Александър Петров и Руслан Боширов. Вчера британският премиер Тереза Мей заяви официално, че обвинените руснаци са агенти на ГРУ - Главното разузнавателно управление. \"Путин е отговорен дотолкова, доколкото той е президент на Русия и неговото правителство контролира, финансира и ръководи военното разузнаване - ГРУ\", посочва Уолъс. Пред Би Би Си министърът коментира по-рано, че на практика няма човек, който категорично да заяви, че Владимир Путин не е замесен в отравянето с \"Новичок\".", "date": "2018.09.06", "title": "Британски министър: Путин лично е виновен за отравянето на Скрипал"}
{"url": "https://www.faktor.bg/bg/articles/novini/svyat/frantsiya-gotova-da-udari-v-siriya-ako-asad-izpolzva-himichesko-orazhie", "text": "Високопоставен френски военен каза днес, че силите му са готови да нанесат удари по обекти в Сирия, ако бъдат използвани химически оръжия в правителствената офанзива за отвоюване на северната провинция Идлиб, предаде Ройтерс. Началникът на генералния щаб на френските въоръжени сили ген. Франсоа Льокоантр заяви още пред репортери, че до края на ноември групировката \"Ислямска държава\" ще бъде прогонена и от последните зони в Сирия и Ирак, които контролира. Джихадистката групировка, срещу която се бори международна коалиция, оглавявана от САЩ, вече бе прогонена от повечето територии в двете страни, които превзе през 2014 г. Припомняме, че Русия, която е съюзник на сирийския президент Башар Асад, възобнови въздушните удари срещу бунтовниците в Идлиб след седмици на авиобомбардировки и обстрел от проправителствените сили, което изглежда е прелюдия към пълномащабна офанзива срещу последния голям бунтовнически анклав. Най-малко девет цивилни, сред които пет деца, загинаха при руските въздушни удари срещу Идлиб. Анкара вече подсилва военните части по границата със Сирия заради възможна нова бежанска вълна след атака по Идлиб.", "date": "2018.09.06", "title": "Франция готова да удари в Сирия, ако Асад използва химическо оръжие"}
{"url": "https://www.faktor.bg/bg/articles/novini/svyat/skandalno-izkazva-za-hitler-vzrivi-opozitsiyata-v-ukrainskata-rada", "text": "Адолф Хитлер е бил голям демократ, каза председателят на украинския парламент Андрей Парубий, предаде РИА Новости, цитирана от Новини.бг. \"Ние не трябва да забравяме приноса на водача на Нацистка Германия към развитието на прякото управление на държавите. Фюрерът е бил привърженик на пряката демокрация. Аз лично съм изучавал много дълбоко и личността на водача на Третия райх, и механизмите на директното народно управление\", заяви шефът на Върховната рада в ефира на Киевска телевизия. Изказването на Парубий стана повод опозиционният депутат Вадим Рабинович да заведе дело срещу началника си. Шефът на законодателите отговори, че думите са му били извадени от контекста. \"Аз визирах начина, по който Хитлер е провеждал референдуми със събития, които разтърсиха нашата родина, как нацистите са манипулирали общественото мнение и как чрез \"допитване\" през 1938 г. Хитлер е присъединил Австрия\", заяви той. Русия на непризнат от международната общност референдум през март 2014 г. анексира украинския черноморски  полуостров Крим.", "date": "2018.09.06", "title": "Скандално изказване за Хитлер взриви опозицията в украинската Рада"}
{"url": "https://www.faktor.bg/bg/articles/novini/balgariya/borisov-kam-indiyskiya-prezident-poseshtenieto-vi-e-znakovo-za-nas", "text": "Министър-председателят Бойко Борисов се срещна с президента на Индия Рам Натх Ковинд, който е на държавно посещение в България. “Това посещение е много знаково за нас и ще спомогне да увеличим интензитета на нашите отношения в различни сфери”, каза Борисов. Фокус на разговорите бе поставен върху възможностите за задълбочаване на икономическите отношения и сътрудничеството в областта на образованието и науката между двете страни, съобщиха от правителствената пресслужба. “Бихме искали да увеличим значително сътрудничеството в бизнеса, икономиката и инвестициите от Индия в България. Особено в областта на образованието имаме поле за засилване на обмена”, подчерта президентът Рам Натх Ковинд. Той използва случая и да поздрави премиера Борисов по повод 133-ата годишнина от Съединението на България и пожела успех и просперитет на страната ни.", "date": "2018.09.06", "title": "Борисов към индийския президент: Посещението Ви е знаково за нас"}
{"url": "https://www.faktor.bg/bg/articles/novini/balgariya/haos-na-avtomagistrala-trakiya-sled-kato-kamion-razsipa-chakal-na-izhoda-na-stolitsata", "text": "Голямо задръстване на изхода на София към магистрала \"Тракия\". Временно движението е в една лента при км 11 в посока Бургас поради разсипан чакъл от камион, съобщават от АПИ. Движението в района е ограничено. Извършва се почистване. От АПИ призовават шофьорите да се движат с повишено внимание и съобразена скорост. По-рано от МВР съобщиха, че се отклонява движението на тежкотоварните автомобили по АМ \"Тракия\" в района Вакарел през с.Нови хан - стария път за Пловдив посока Вакарел  - детелината на Вакарел посока Бургас, където отново се включват на автомагистралата. Очаква се ограничението да е в сила докъм 21 часа тази вечер.", "date": "2018.09.06", "title": "Хаос на автомагистрала \"Тракия\" след като камион разсипа чакъл на изхода на столицата"}
{"url": "https://www.faktor.bg/bg/articles/novini/svyat/evropeyski-lideri-davat-ramo-na-makedoniya-za-badeshtoto-y-chlenstvo-v-es-i-nato", "text": "Ако подкрепите споразумението за името с Гърция, Македония ще бъде следващата страна-членка на НАТО.“ Това заяви генералният секретар на НАТО Йенс Столтенберг по време на посещението си в Македония в навечерието на референдум за името, съобщи БНР. Македонският президент Георги Иванов изрази увереност, че мястото на страната му е в ЕС и НАТО, но двете организации не трябва да бъдат алиби за един лош договор. През юли НАТО покани официално Македония да започне преговори за присъединяване след предварително споразумение с Гърция. Сега изходът от референдума е следващото препятствие по пътя към членството, смята Столтенберг. „Ние сме готови да ви приемем“, заяви той. И допълни: \"Ако приемете споразумението за името, Македония ще стане следващата страна-членка на НАТО. Така че се надявам, че при следващото си посещение ще бъда на гости в страна от Алианса.\" Столтенберг е първият от серия западноевропейски лидери, които тази седмица са в Скопие с тази цел. Той  разговаря с македонския премиер Зоран Заев и с други политически лидери, за да подкрепи кампанията за приемане на името Северна Македония.  Днес на посещение е и люксембургският външен министър Жан Аселборн.  По време на срещата си с македонския си колега Никола Димитров в Скопие той изтъкна, че на предстоящия референдум Република Македония трябва да избере между миналото и бъдещето, съобщава агенция МИА, цитирана от БТА.  Аселборн е изразил задоволство от споразумението между Атина и Скопие за името на Република Македония. Той е казал, че \"балканският регион е регион на ЕС, но усилия са нужни и от двете страни\" и е заявил, че би било политическа грешка, ако до следващия юни не бъде взето положително решение в тази насока. Според Аселборн сега е моментът да се каже \"да\" на Македония, защото, ако решението бъде отложено за още 2-3 години, това ще даде негативен сигнал за целия регион. Аселборн и Димитров са обсъдили ситуацията в региона и в ЕС и са подписали двустранно споразумение за обмен и взаимна защита на класифицирана информация. Утре в Скопие се очаква канцлера на Австрия, която в момента председателства Съвета на ЕС, Себастиян Курц, а в събота първо официално посещение на германски канцлер от обявяването на независимостта на Македония на 8-ми септември 1991 г. ще направи Ангела Меркел.", "date": "2018.09.06", "title": "Визити на европейски лидери в Македония подгряват бъдещото й членство в ЕС и НАТО"}
{"url": "https://www.faktor.bg/bg/articles/kam-saedinenieto-s-pogled-ot-ukrayna-moskoviyata-osnoven-vrag-na-balgari-i-ukraintsi", "text": "Своя Ден на Обединението (на украински «Злука»), който ние празнуваме на 22 януари, българите отбелязват днес, на 6 септември. Те постигат своето през 1885 година със съединението на Княжество България с Източна Румелия, която тогава е под турски протекторат. А ние – чак през  1919, обединявайки Западноукраинската народна република (ЗУНР) с Украинската народна република (УНР). Разбира се има и разлики  – например при нас се обединяват Изтокът и Западът, а при българите – Северът и Югът. Но има  Основната е, че Московията е била и ще бъде ОСНОВЕН враг, както на България, така и на Украйна.    След  Съединението на България именно Московия е настоявала Турция да й обяви война. Ама тя е «освободителка от турско робство»!    Именно Московия създава «Нормандския» формат, агитирайки Франция и Германия да упражнят натиск върху България. .    Единствен съюзник на България е Великобритания, която спира нахлуването на турците. И немската преса, която заема открита антимосковска позиция (но в Москва вече са си взели поука).    За ПЪРВИ път в историята Московията не получава помощ от агентурата си, заемаща ключови държавни постове. Съединението на България става факт, въпреки че българската армия е пълна с московски офицери, а на чело на българското Министерство на отбраната е стоял техният  «Лебедев»  – Кантакузин (Павел Лебедев е министър на отбраната на Украйна от 2012 до 27 февруари 2014, въпреки че притежава и руски паспорт) ).   Делото на Съединението на България е довършено фактически от МОМЧЕТА: княз Александър е бил на 28 години, министърът на отбраната – на 29, началникът на Генералния щаб – на 24 години (!!!). Малко след Съединението тази троица ще направи невъзможното – спешно ще прехвърлят всички войски от турско направление на север – срещу Сърбия.   След като не успява да насъска турците срещу България, Московия все пак намира глупаци. Война обявява Сърбия, но я загубва. Извод: Москва винаги си остава една и съща.   Москва винаги действа по едни и същи шаблони – сътрудничество с Германия, отслабване на страните от Междуморието, разпалване на войни и стимулиране на интервенции, внедряване на агентура в силовите блокове, пропаганда на лицемерно братство, подкупи, шантажи. Това са тежките черти на нашия исторически враг. Но тяхната еднообразност ни дава възможността успешно да прогнозираме и унищожаваме московската заплаха. Честит празник на страните от Междуморието!", "date": "2018.09.06", "title": "Към Съединението с поглед от Украйна – Московията основен враг на българи и украинци"}
{"url": "https://www.faktor.bg/bg/articles/novini/svyat/rumanskiyat-pravosaden-ministar-posochil-svoya-favorit-za-myastoto-na-laura-kyoveshi", "text": "Прокурорът от Констанца Адина Флоря е предложението на румънския министър на правосъдието Тудорел Тоадер за поста главен прокурор на Националната дирекция за борба с корупцията.  Постът бе вакантен от 9 юли, когато Лаура Кьовеши бе освободена от длъжност с указ на президента в съответствие с решение на Конституционния съд. Решението за назначаване на новия главен прокурор ще бъде взето от президента Клаус Йоханис, припомни БТА", "date": "2018.09.06", "title": "Румънският правосъден министър посочил свой фаворит за мястото на Лаура Кьовеши"}
{"url": "https://www.faktor.bg/bg/articles/novini/balgariya/pozor-vmesto-saedinenieto-v-zlatitsa-bsp-chestva-cherveniya-satrap-valko-chervenkov", "text": "БСП и кадрите й отново доказаха, че са безродници и антибългарска партия. В Златица, за срам и позор в деня на най-величавото народно дело – Съединението, тържествено отбелязаха рождения ден на комунистическия терорист и масов килър Вълко Червенков.  „Лично кметицата от БСП Магдалена Иванова, председателката на БСП в Златица Стоянка Балова, която е и общински съветник и депутатът от БСП Лалко Кирилов поднесоха похвални слова за делата на терориста и венци, най-вероятно платени с общински и държавни пари”, коментира скандалната история политологът Антон Тодоров. В Златица преди две години тихомълком е издигнат паметник на Червенков, въпреки действието на закона, обявяващ комунистическия режим у  нас за престъпен. Вълко Червенков е не само една от най-мрачните фигури, виновни за налагането с насилие на сталинския комунизъм в България, но той лично отговаря и за разбиването на горянските отряди и екзикутирането на водачите им. С честването на сатрапа Червенков БСП дава поредното потвърждение на гражданите, че няма нищо общо с европейската социалдемокрация, а възкресява тоталитарното минало.", "date": "2018.09.06", "title": "Позор! Вместо Съединението, в Златица БСП чества червения сатрап Вълко Червенков"}
{"url": "https://www.faktor.bg/bg/articles/desetki-pochetoha-saedinenieto-s-tsvetya-i-zname-pred-mavzoleya-na-batenberg-v-sofiya-p", "text": "Стотици родолюбиви граждани се стечат пред Мавзолея на княз Александър  І Батенберг за празника на Съединението - 133 години от обединението на Княжество България с Източна Румелия. Тържественото честване в столицата бе пред Мавзолея-костница на княз Александър І Батенберг. Гражданите носеха цветя и български флагове, в двора на мавзолея звучат патриотични песни. Събитието е организирано от Столична община със специално подбрана програма. На тържеството присъстват народни представители от ГЕРБ, както и заместник-кметът на столицата доц. Тодор Чобанов. В програмата участват Националната гвардейска част, вокален ансамбъл „България”. Събитието уважиха народният представител от ПГ на ГЕРБ вицеадмирал Пламен Манушев, депутатът от ГЕРБ Христо Гаджев и др.", "date": "2018.09.06", "title": "Стотици родолюбци почитат Съединението с цветя и знамена пред гробницата на Батенберг в София"}
{"url": "https://www.faktor.bg/bg/articles/novini/balgariya/kmetat-na-karnobat-sinat-mi-raboti-pri-minyu-staykov-no-ne-se-poznava-lichno-s-nego", "text": "Кмет съм на Карнобат, а Миню Стайков е работодател, не сме приятели, но се познаваме добре. Това каза в телефонен разговор по Би Ти Ви кметът на града Георги Димитров.  Вчера прокуратурата влезе във „Винпром Карнобат” по разследване на престъпна група за пране на пари и укриване на данъци в големи размери. Бяха арестувани над 10 души, сред които и бизнесменът Миню Стайков. В основата на арестите и претърсванията е разкритата нелегална фабрика за производство на цигари преди 2 месеца. Собственик на помещението е синът на кмета на Карнобат – 37-годишният Иван. Сградата е отдаденa под наем на фирма преди 2 или 3 г. за складова и производствена дейност. Лично аз не съм виждал договора, каза пред bTV Георги Димитров. По думите му договорът не е сключен с портиера, както се твърди, а с фирма от Стара Загора. Той потвърди, че портиерите на входа на целия обект са работници на сина му и той плаща техните заплати и осигуровки. „Неговите твърдения са, че той никога не е знаел за това производство. Сигурен съм, че Иван не се познава лично със Стайков. Аз се познавам със Стайков”, каза още Георги Димитров. Кметът отбеляза също, че синът му не е виждал помещението отвътре. „Влизал е преди една седмица, след като вече е било опразнено. Машините са били изнесени веднага след проверката, останали са климатици, кашони, вижда се кухненски блок, легла и т.н.”, посочи Георги Димитров. Кметът на Карнобат определи Миню Стайков като коректен данъкоплатец и призна, че бизнесменът е подпомагал общината. Сумите не са големи, за празници част от разходите се поемат от фирмите на Стайков, отбеляза Георги Димитров. Все още се очаква да стане ясно какви обвинения ще бъдат повдигнати на арестуваните след вчерашната акция. Тази сутрин пред „Винпром Карнобат” е спокойно и не се виждат униформени и въоръжени. Винпромът вече работи, мелничният комплекс също.", "date": "2018.09.06", "title": "Кметът на Карнобат: Синът ми работи при Миню Стайков, но не се познава лично с него"}
{"url": "https://www.faktor.bg/bg/articles/izvanredno-zasedava-savetat-za-sigurnost-na-oon-po-sluchaya-skripal", "text": "Съветът за сигурност на ООН заседава извънредно по случая „Скрипал”. Обсъждането е по искане на Лондон. Британският посланик в международната организация иска да информира останалите държави за новите данни от разследването. Преди ден британските власти обявиха, че издирват двама руснаци, заподозрени за опита за убийство на бившия руски шпионин Сергей Скрипал и дъщеря му Юлия. Според разследването те са служители на руското военно разузнаване. Пристигнали на Острова два дни преди опита за отравяне, а часове след инцидента напускат страната. Следи от опасното вещество са открити в хотела, в който са отседнали. Полицията разпространи кадри с двамата заподозрени, както и имената им. Кремъл продължава да отрича обвиненията.", "date": "2018.09.06", "title": "Извънредно заседава Съветът за сигурност на ООН по случая „Скрипал”"}
{"url": "https://www.faktor.bg/bg/articles/yotinger-evropeyskiyat-proekt-e-v-smartna-opasnost-ot-oponenti-van-i-vatre-v-es", "text": "Председателите на Европейската комисия трябва да могат да избират собствен генерален секретар. Това е заявил вчера в Брюксел еврокомисарят по бюджета и човешките ресурси Гюнтер Йотингер, пише \"Политико\". Той е говорил на конференцията Digital Life Design Europe (DLD Europe) в Брюксел. Изявлението на Йотингер е по повод огласените на 4 септември заключения на омбудсмана на ЕС Емили О’Райли. В тях са установени 4 случая на лошо управление при назначаването на Мартин Зелмайр за генерален секретар на Еврокомисията през февруари.  На конференцията Йотингер бил попитан дали ЕК би могла да направи нещо друго, освен да избере бързо Зелмайр. Той отговорил, че председателят на ЕК би трябвало да може да избере някого, когото смята за надежден и способен да организира вътрешните процеси в европейското правителство. И допълнил, че дори членовете на Европейския съвет се чудели защо председателят няма правото да избира генерален секретар. Според сегашните правила човекът на този пост трябва да бъде одобрен с гласуване от еврокомисарите. Вземете за пример моя канцлер, - заявил Йотингер, като имал предвид германската канцлерка Ангела Меркел. (Комисарят е германец – б.р.) - Нима наистина смятате, че когато тя трябва да назначи нов шеф на своя кабинет, тя трябва да пита някого? Това е нейно решение. Разследването на омбудсмана бе преизвикано от недоволството от бързото издигане на Мартин Зелмайр - от шеф на кабинета на председателя на ЕК Жан-Клод Юнкер до генерален секретар на изпълнителния орган на Евросъюза. Гюнтер Йотингер казал също така, че Зелмайр е човек, по отношение на когото \"никой не е неутрален\".  Много хора го харесват и са щастливи да го имат в екипа ни. Но не всички го харесват. Следователно беше ясно, че не всички са щастливи от назначаването му – в парламента, в публичната сфера, дори в Комисията, заявил още еврокомисарят. Но изтъкнал убеждението си, че Зелмайр е компетентен и може да изпълнява задълженията на генерален секретар. Същото мнение изрази в заключенията си за лошо управление и омбудсманът О’Райли. Европейският проект е изправен пред \"смъртна заплаха\" от опоненти отвътре и отвън Европейския съюз, заяви още Йотингер, цитиран от \"Политико\", в коментар за следващия дългосрочен бюджет на ЕС и предстоящото му одобрение от националните лидери и Европейския парламент. Моето виждане е, че проектът се намира в смъртна опасност. Някои хора в Европа искат тя да бъде отслабена или дори унищожена – Полша, Унгария, Румъния, правителството на Италия, заяви той. Еврокомисарят добави, че ЕС е изправен пред риск от автократи, които използват търговските войни и агресията, споменавайки руския президент Владимир Путин, турския президент Реджеп Тайип Ердоган и \"умните китайци\". Йотингер добави и че правителството на собствената му страна, Германия, не показва достатъчен ентусиазъм за ЕС, в частност когато стане въпрос за бюджета. Според еврокомисаря все още остава отворен въпросът дали Берлин иска да се присъедини към групата членки на ЕС, които натискат за по-малък бюджет на Общността.", "date": "2018.09.06", "title": "Йотингер: Европейският проект е в \"смъртна опасност\" заради опоненти вън и вътре в ЕС"}
{"url": "https://www.faktor.bg/bg/articles/novini/balgariya/borisov-da-rabotim-edinni-za-prosperiteta-na-darzhavata-bez-da-chakame-drug", "text": "\"Честваме 133-тата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух.\" Това е написал премиерът Бойко Борисов  на страницата си в социалната мрежа фейсбук по повод днешната годишнина от Съединението на България. „Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник“, е написал още Бойко Борисов.", "date": "2018.09.06", "title": "Борисов: Да работим единни за просперитета на държавата, без да чакаме друг"}
{"url": "https://www.faktor.bg/bg/articles/novini/balgariya/tsvetanov-devizat-saedinenieto-pravi-silata-e-otgovorat-kak-da-izvedem-rodinata-do-svetovni-visini", "text": "Още сутринта зам.-председателят на ГЕРБ Цветан Цветанов отправи поздрав към българите във връзка с 133-годишнината от Съединението.  \"Приятели, днес се навършват 133 години от един от най-дръзките и героични актове на българския народ - Съединението на Княжество България с Източна Румелия\", написа политикът на страницата си във фейсбук.  \"Преди 133 години нашите деди ни завещаха най-свещената и българска идея за национално единение и този идеал звучи така актуално и днес. Ето защо всички днес сме длъжни да се вслушаме в мъдростта на вековете и всички българи да се стремим повече към нещата, които ни обединяват, а не към тези, които ни разделят. Националният девиз, който е изписан на Народното събрание - \"Съединението прави силата\", не е просто постулат, а отговор на въпроса как да изведем нашата Родина до онези световни висини. Нещо, което преди 133 години нашите предци, със своя политически разум и родолюбие, успяха да прозрат. Още веднъж - честит празник!\", написа още Цветанов. Председателят на ПГ на ГЕРБ и парламентарният шеф Цвета Караянчева присъстваха на молебена в Пловдив, отслужен от митрополит Николай по случай Съединението. В храма \"Св. Богородица\" са и кметът на града Иван Тотев и областният управител Здравко Димитров. Със звън на камбани започна тържественият молебен в църквата \"Св. Богородица\" по случай 133-годишнината от Съединението на България, написа пловдивското издание \"Марица\". На литургията дойдоха още депутатите Славчо Атанасов, Атанас Ташков, Теодора Халачева, Иво Христов и Спас Гърневски, по чието предложение по времето на правителството на Иван Костов датата 6 септември беше обявена от НС за национален празник. Тук бе и председателят на Общинския съвет в Града под тепетата Савина Петкова.", "date": "2018.09.06", "title": "Цветанов: Девизът \"Съединението прави силата\" е отговорът как да изведем Родината до световни висини"}
{"url": "https://www.faktor.bg/bg/articles/novini/balgariya/razpitaha-minyu-staykov-ochakva-se-da-mu-povdignat-obvinenie", "text": "Повече от 2 часа е разпитван собственикът на \"Винпром Карнобат\" Миню Стайков в СДВР, съобщи БНТ. По информация на телевизията обвинения ще бъдат повдигнати днес, след като бъдат прецезирани. Собственикът на Винпром \"Карнобат\" Миню Стайков бе задържан за 24 часа. Специализираната прокуратура разследва бизнеса му за данъчни престъпления и пране на пари. Сред задържаните е и синът на кмета на Карнобат. В сряда сутрин разследващи влязоха в офиси на \"Винпром Карнобат\", \"Сис Индустрийс\" и \"Топаз Мел\". Това е вторият удар срещу крупен бизнесмен у нас само за седмица.  Специализираната прокуратура разследва бизнеса на Стайков за данъчни престъпления и пране на пари. Сред задържаните още 9 души е и синът на кмета на Карнобат.  До влизането на прокурори и следователи в офиси и заводи на \"СИС Индъстрийс\" се стига по разследване срещу Миню Стайков, което е започнало в средата на юли. Тогава в родния му Карнобат е разкрита нелегална фабрика за цигари. В помещенията са само работници, шофьор на ТИР с 1000 мастербокса и двама души, които правят отцепка на пътя, по който трябва да премине товарния камион. Тогава няма арестувани.", "date": "2018.09.06", "title": "Разпитаха Миню Стайков, очаква се да му повдигнат обвинение"}
{"url": "https://www.faktor.bg/bg/articles/novini/balgariya/ninova-patetichna-udari-chasat-da-potarsim-dneshnoto-edinenie-za-utreshna-balgariya", "text": "\"Честит празник, българи! Съединението на Княжество България с Източна Румелия е велико дело на големи родолюбци. Даваме им своята почит и признание. Гордеем се, че сме техни наследници, но сме и техни длъжници\". Това написа в свой пост на личния си профил Фейсбук лидерът на БСП Корнелия Нинова по повод Деня на Съединението, който тържествено отбелязваме всяка година на 6 септември. По думите й днес сред българите е поставена граница, разделени сме от противоборства и вина за това носят политиците у нас, убедена е Нинова. \"Но е ударил часът за днешното Съединение. Знам, че всеки има своите мечти, тревоги, успехи или болки. Всеки избира и своите политически възгледи. Нормално е да сме различни. Но над нашите различия стоят общочовешки и общобългарски ценности. В тяхно име и със силата на националната енергия, можем да потърсим днешното обединение за утрешна България\", пише още червеният лидер. На днешния тържествен ден Корнелия Нинова пак заговори за някакво митично единение на нацията, но мълчи за вината на русифили, работили против Съединението, за позорния факт, че по времето на БСП този акт е неглижиран от комунистите, а историческата истина за това родолюбиво дело е били фалшифицирана.", "date": "2018.09.06", "title": "Нинова патетична: Удари часът да потърсим днешното единение за утрешна България"}
{"url": "https://www.faktor.bg/bg/articles/novini/balgariya/rumen-radev-i-ram-nath-kovind-otkrivat-pametnik-na-mahatma-gandi-v-sofiya", "text": "Президентите на България и Индия ще открият днес в София паметник на Махатма Ганди. Индийският държавен глава Рам Натх Ковинд е на официално посещение у нас по покана на българския президент Румен Радев. Паметникът е направен от скулптора Иван Русев, който е реализирал много свои творби в Индия. Той решава да изобрази индийския духовен водач Махатма Ганди заедно с неговата коза. В духа на разбирането си за света, Ганди отива с нея на кръгла маса в британския парламент в Лондон за независимостта на Индия през 1931-ва година. Монументът е от бронз и бял мрамор и е поставен в Южния парк, близо до паметника на Роналд Рейгън.", "date": "2018.09.06", "title": "Румен Радев и Рам Натх Ковинд откриват паметник на Махатма Ганди в София"}
{"url": "https://www.faktor.bg/bg/articles/novini/balgariya/tsveta-karayancheva-nedopustimo-e-ninova-da-naricha-1-2-miliona-balgari-ubiytsi", "text": "„С последното изявление на президента той се определи като единствената опозиционна сила, но пък каза, че избори засега не са необходими, което значи, че той все още не е готов със своя политически проект”. Така председателят на парламента Цвета Караянчева разтълкува в посланието на президента Румен Радев в началото на новия политически сезон желанието му вероятно да направи политически проект пред Би Ти Ви. „Може би подготвя политически проект след мандата си, това е  негово право, но за тези 5 г., които е избран, трябва да е институция обединител на българската нация”, изтъкна тя. Според нея Радев не се справя с това да обединява нацията и трябва да поработи повече в тази посока. „Трябва да не се вслушва много в съветниците, които му пишат словата, а да говори от сърце”, препоръча Караянчева. „Очаквах да го видя в парламента и там да отправи своето послание, но той има право да го прави и по телевизията. Посланието някак си ме смути, защото като държавници трябва да си говорим по друг начин. Може да имаме лично отношение един към друг, но когато си институция, трябва да говориш по друг начин”, смята Караянчева. Подадените три министерски оставки ще бъдат обсъдени в понеделник на коалиционен съвет и може би в сряда или четвъртък другата седмица ще влязат в Народното събрание, каза още шефът на парламента. „С оставките, които бяха подадени, се пое политическата отговорност. Така се постъпва, и тримата министри са изключителни професионалисти и мъже на честта”, допълни тя. „В един момент трябва да поемеш политическата отговорност, а дали ще ти приемат оставката, това вече е тема на друг разговор – коалиционен съвет, Народното събрание, как ще гласуват парламентарните групи”, категорична беше Караянчева. На въпрос дали очаква още рокади в кабинета, тя отговори, че това е в правомощията на премиера. „Той избира министрите и съответно следи дали те се справят със задълженията си”, отбеляза председателят на парламента. Според нея министрите от кабинета се справят добре, но ако министър-председателят има забележки към работата им, това е негово право. „Не по всичко сме съгласни с предложенията на колегите от Обединени патриоти или те с нашите, нормално е да прехвърчат искри”, отбеляза Караянчева. Според нея проблемът е комуникацията и може би в последните няколко месеца коалиционните съвети не са се провеждали регулярно, както би трябвало. Председателят на парламента беше категорична, че в никакъв случай не е подложена на натиск или обаждания в работата си. „С министър-председателя се чуваме по повод на това дали ще идва в парламента или да съгласуваме определени мероприятия, но решенията, които трябва да вземам като председател на НС, ги вземам сама, без да съгласувам с никого”, подчерта тя. Лидерът на БСП Корнелия Нинова малко прекали, като обвини цяла парламентарна група, че са убийци, и затова наложих наказание „забележка”, обясни Караянчева по повод вчерашните скандали в парламента. „По този начин така се окачествяват и над 1,2 млн. български граждани, които са гласували за тази партия”, подчерта тя. „Но в никакъв случай не искам някой да си помисли, че ако от партия ГЕРБ някой използва обидни квалификации, няма да бъде наказан”, предупреди шефът на НС. „Ако БСП сега са се сетили да вървят сред народа, са закъснели”, коментира Караянчева намерението на повечето депутати от левицата да не ходят в парламента, а да се срещат с хората. По думите ѝ от ГЕРБ са непрекъснато сред хората.", "date": "2018.09.06", "title": "Цвета Караянчева: Недопустимо е Нинова да нарича 1.2 милиона българи \"убийци\""}
{"url": "https://www.faktor.bg/bg/articles/novini/balgariya/sled-aresta-na-minyu-staykov-razpitite-i-sledstveni-deystviya-prodalzhavat", "text": "Продължават разпитите по разследването срещу алкохолния бос Миню Стайков. В сряда той и още 10 негови служители бяха арестувани. Разследващите влязоха в три от фирмите на бизнесмена в София и Карнобат. Акцията на спецпрокуратурата е срещу схеми за пране на пари и данъчни престъпления. Претърсванията бяха свързани с разкритата нелегална фабрика за производство на цигари преди около месец.", "date": "2018.09.06", "title": "След ареста на Миню Стайков разпитите и следствени действия продължават"}
{"url": "https://www.faktor.bg/bg/articles/novini/balgariya/balgariya-chestva-133-godini-ot-saedinenieto", "text": "България чества 133 години от Съединението на Княжество България и Източна Румелия. След Берлинския конгрес от 1878 година България е разделена на Княжество България и Източна Румелия (в пределите на Османската империя). Останалото под османска власт българско население се стреми към обединяване с освободените българи. Така през 1880 година е създаден Българският таен централен революционен комитет (БТРЦК), чиято основна задача е да осъществи обединението на Княжеството с Източна Румелия. През есента на 1885 година двете части на страната се обединяват. Съединението на Княжество България с Източна Румелия се извършва след бунтове в различни градове на Източна Румелия, последвани от военен преврат, който е подкрепен от българския княз Александър I Батенберг. За да се координира работата с месното население, се учредяват и комитетите \"Съединение\". През февруари 1885 година начело на революционния комитет застава Захари Стоянов, който подкрепя идеята Съединението да стане под скиптъра на княз Александър Батенберг. След разпокъсването на територията на страната от Берлинския договор борбата за пълно национално освобождение и обединение е основен стремеж на българския народ. Подготовката за обединението на Княжество България и Източна Румелия започва още от есента на 1885 година. Подкрепа и участие към каузата взимат и висши военни. На 6 септември бунтовници стигат в Пловдив и свалят от власт назначения от султана генерал-губернатор Гаврил Кръстевич. Съставено е временно правителство, начело с Георги Странски и е обявено Съединението. То е посрещнато с радост от българския народ. Международната общност обаче не се съгласява с извършеното обединение. Съединението получава своето дипломатическо и международно признание едва когато е подписана българо-турска спогодба и Топханенският акт на Великите сили, а сливането на Княжество България и Източна Румелия е утвърдено окончателно с признаването на българската независимост през 1908 година.", "date": "2018.09.06", "title": "България чества 133 години от Съединението"}
{"url": "https://www.faktor.bg/bg/articles/novini/balgariya/toplo-s-promenliva-oblachnost-i-kratki-prevalyavaniya-na-mesta", "text": "Днес облачността над страната ще е променлива и на отделни места, главно в източните райони ще има превалявания. Ще духа до умерен северозападен вятър. Максимални температури между 25° и 30°, в София около 25°. Атмосферното налягане ще се задържи почти без промяна - по-ниско от средното за месеца. Такава е прогнозата за времето на Националния институт по метеорология и хидрология (НИМХ), съобщава \"Фокус\". По Черноморието ще бъде ветровито – ще духа умерен северозападен вятър. Облачността ще е променлива и на отделни места ще превали слабо. Максималните температури ще са между 26° и 28°. Температурата на морската вода е 25-26°. Вълнението на морето ще бъде 2-3 бала. Над планините ще има променлива облачност и на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 19°, на 2000 метра – около 12°.", "date": "2018.09.06", "title": "Топло, с променлива облачност и кратки превалявания на места"}
{"url": "https://www.faktor.bg/bg/articles/novini/svyat/ruska-mediya-otkri-sledite-na-predpolagaemite-otroviteli-na-skripal", "text": "След като Великобритания публикува имената на предполагаемите отровители на Сергей Скрипал и дъщеря му Юлия, сайтът fontanka.ru откри следите им в Русия, съобщава dir.bg. \"Въпреки възрастта им, биографичните данни за Александър Петров и Руслан Боширов са оскъдни и пълни с фалшиви данни и бели петна, което не изключва британската версия\", пишат руските журналисти. По официални данни двамата са излетели на 2 март от летище Шереметиево, Москва за летище Гетуик, Лондон. Полетът е изпълняват от Аерофлот, той е с номер SU2588  и на борда на самолета е имало 150 пътника. Двамата са имали задгранични паспорти, с еднаква серия-65 и разлика само в последната цифра на номера-единия завършва на 1297, другия-на 1294. С тези паспорти двамата са били в Амстердам, Женева, Милано и Париж. Петров и Боширов са имали обратни билети и то за два различни полета. Единият е бил късно вечерта на 4 март, другият-на следващата дата-5 март. Според британските власти, те са хванали първия полет.", "date": "2018.09.06", "title": "Руска медия откри следите на предполагаемите отровители на Скрипал"}
{"url": "https://www.faktor.bg/bg/articles/novini/svyat/sled-uragana-moshtno-zemetresenie-udari-yaponiya", "text": "След урагана „Джеби” мощно земетресение с магнитуд 6.7 по скалата на Рихтер удари японския остров Хокайдо преди минути, съобщи Европейският сеизмологичен център.  Осем души са загинали, а други 32 се издирват. Над 120 са ранените. Епицентърът се е намирал на 10 километра под земната кора на 62 километра югоизточно от град Сапоро. Само петнайсетина минути след това втори трус с магнитуд от 5.3 отново е разтресъл района на остров Хокайдо, а епицентърът му е бил недалеч от Ацума. Сред най-пострадалите е град Ацума. Има разрушения, активирали са се и свлачища. При началото на земетресението прекъсва електрическата мрежа и над 5 млн. домакинства останаха без ток. Токът спря и в атомната централа Томари. Наложило се е трите реактора да бъдат охлаждани с помощта на система за аварийно захранване. Заради труса са отменени и над 200 полета. Земетресението стана в момент, когато Япония се възстановява от преминаването на урагана \"Джеби\", отнел живота на 11 души.", "date": "2018.09.06", "title": "8 жертви и 32 в неизвестност след мощно земетресение в Япония (обновена)"}
{"url": "https://www.faktor.bg/bg/articles/uvolniha-politsaya-napisal-akta-za-intsidenta-s-bashtata-na-prezidenta", "text": "Полицаят, който е изготвил протокола от катастрофата в Харманли с участието с Георги Радев - баща на президента, е дисциплинарно уволнен тази вечер. Това съобщиха за Би Ти Ви от полицията в Хасково. Вътрешна проверка на Областната дирекция на МВР е показала, че младши автоконтрольор Митко Станков не е изпълнил служебните си задължения. Случаят се проверяваше от две дирекции на вътрешното министерство, но министър Валентин Радев подаде оставка в деня, в който резултатите трябваше да бъдат оповестени. В интервю пред медията министърът на МВР в оставка заяви, че полицаят е действал неграмотно и некомпетентно. Информация за катастрофата, при която бащата на президента с кола и мъж в електрическа триколка се блъскат на кръгово кръстовище, излезе 9 дни по-късно, след като в интернет беше публикуван видеоклип от инцидента.", "date": "2018.09.06", "title": "Уволниха полицая, написал акта за инцидента с бащата на президента"}
