{"url": "https://www.faktor.bg/bg/articles/g-20-se-razbraha-shte-se-boryat-s-klimatichnite-promeni-sasht-bie-otboy", "text": "Лидерите от Г-20 са постигнали споразумение по проект за финално комюнике на срещата им в Буенос Айрес, който включва ангажимент за \"основан на правила международен ред\", предаде ДПА и БТА. Страните от Г-20, които са подписали Парижкото споразумение за климата, обещават да продължат да се борят с климатичните промени и едновременно с това да насърчават устойчивото развития и икономическия растеж, предаде Ройтерс, цитирайки проектодекларацията. Съединените щати са потвърдили решението си да се оттеглят от Парижкото споразумение за климата и да използват всички енергийни източници и технологии, като с едновременно с това са обещали да пазят околната среда. Текстът включва още обещания за заемане с проблема с източниците на бежански потоци и за реформиране на Световната търговска организация. Според източници на ДПА преговарящите са постигнали компромисни формулировки с цел превъзмогване на разногласията по важни теми като търговията, климатичните промени и миграцията.", "date": "2018.12.01", "title": "Г-20 се разбраха - ще се борят с климатичните промени, САЩ бие отбой"}
{"url": "https://www.faktor.bg/bg/articles/yanush-bugayski-v-konflikta-mezhdu-rusiya-i-ukrayna-putin-pokaza-na-zapada-che-mozhe-da-si-pravi-kakvoto-pozhelae-v-azovsko-more", "text": "Владимир Путин изпробва реакцията на Украйна и Запада. Това каза Януш Бугайски от Центъра за анализ на европейската политика във Вашингтон.   \"Не мисля, че подкрепата за Украйна намалява, но има едно нежелание да се отива твърде далеч в случай на сериозна конфронтация с Москва\", отбеляза Бугайски пред БНР. На въпрос кой печели от противопоставянето около Керченския проток, анализаторът обясни: \"Предполагам, че засега победител е президентът Путин. Руснаците нагло завзеха три украински кораба, нараниха някои от моряците, плениха ги и ги държат за заложници. Това е демонстрация пред украинците и пред Запада, че Русия може да прави каквото си пожелае в Азовско море.\"  Бугайски смята, че все пак няма да се стигне до по-мащабна конфронтация, въпреки че и това е възможно: \"Не вярвам да се стигне до това точно сега. Руснаците се опитват всячески да дестабилизират Украйна, да подбуждат политически конфликти. Вероятно ще изчакат изборите догодина, за да видят кой ще е следващият президент. Междувременно ще се месят в изборния процес, за да разделят страната. Не мисля, че на този етап ще предприемат пълномащабна атака срещу Украйна, която ще им струва доста скъпо.  \"Няма друго решение, освен Белград да признае Косово\", каза още Бугайски, коментирайки отношенията на Балканите.  На въпрос дали процесът на нормализация на отношенията между Белград и Прищина може да бъде възобновен, той отговори че това е само въпрос на врем. \"Не мисля, че на процеса са нанесени непоправими вреди. Повтаряме това всяка година. Няколко месеца няма никакво раздвижване, после изниква идеята за размяна на територии и всички стават оптимисти. Сега заради митата всички стават песимисти. Ще има успехи и неуспехи, но мисля, че е неизбежно в даден момент Сърбия да вземе решението, което отлага, и да признае Косово. Дали това ще стане след година, две или пет, никой не знае. Не мисля, че новите мита ще изкарат преговорите от релси - може да ги отложат, да ги затруднят, но друг изход няма.\" Бугайски отбеляза също, че \"Косово е склонно да следва американския интерес и да се вслушва в американските съвети. От друга страна обаче, правителството не може да си позволи да отстъпва твърде много пред Сърбия. Иначе ще изглежда слабо. Може да се стигне до избори и политическа нестабилност.  Затова косовските власти са в трудна ситуация. Може да се стигне до някакъв компромис - намаление на митата наполовина, допускане на някои продукти. Но митата са символ на недоволството на косоварите, че от 10 години стоят в задънена улица заради Сърбия и Русия.\"", "date": "2018.12.01", "title": "Януш Бугайски: В конфликта между Русия и Украйна Путин показа на Запада, че може да си прави каквото пожелае в Азовско море"}
{"url": "https://www.faktor.bg/bg/articles/novini/balgariya/krasimir-dachev-radev-podklazhda-negativni-emotsii-ne-olitsetvoryava-edinenieto", "text": "В никакъв случай Румен Радев не е олицетворение на единението. Той подклажда негативни емоции и не би трябвало да бъде такъв човек. Тази позиция изрази безнесменът Красимир Дачев в интервю за Канал 3. Идеята е да направим държавническа линия и няма никакво значение отделните политически играчи в монета. Тези сега се бият помежду си и губят посоката. Обществото не трябва да протестира против всичко. Нещо са недоволни и неоправдани, но не знаят от какво. Има едно чувство за несправедливост. Искаме да направим така, че да помогнем на политиците, биейки се помежду си да имат поведенческа линия, да не се обижда България. Това е обидно и трябва да спре , категоричен беше Дачев. Нашата идея беше да се съберем едно ядро, малка критична маса, която да търкулнем в България и да изчистим най-важните неща. Трябва да има човеколюбие. Нищо хубаво не ми се е случвало карайки се. Не трябва да ни разединява миналото, а да ни събира бъдещето, убеден е бизнесменът. По думите му икономиката добре върви. На нея й трябва много малко, за да разберат всички, че тя е тази, която пълни кошницата. Правителството почва да работи по този въпрос. Улицата казва, че са й малко парите, но като произвеждаме малко, няма как. Ние трябва да започнем да продаваме скъпи стоки, за да имаме повече пари, смята още Красимир Дачев.", "date": "2018.12.01", "title": "Красимир Дачев: Радев подклажда негативни емоции, не олицетворява единението"}
{"url": "https://www.faktor.bg/bg/articles/novini/balgariya/ninova-kam-bsp-sofiya-sled-kongresa-prez-yanuari-otivame-na-predsrochni-izbori", "text": "След конгреса през януари БСП да се готви за предсрочни избори, заяви пред столичните социалисти лидерът на партията Корнелия Нинова, която участва в градската конференция на организацията, съобщава Канал 3.  На форума бе приета \"Визия за България\", макар и с бележки и редакции, които БСП-София постави на вниманието на НС на БСП.  \"Тази визия трябва да придобие вид на конкретна програма, но с ясното съзнание, че поемаме ангажименти, които можем да изпълним\", каза в словото си Нинова.  \"Никакви лъжи и обещания, които знаем, че след избори не можем да изпълним\", предупреди тя червените. И ги призова \"с енергия и самочувствие да отидем на този конгрес, да кажем ясно - какво, кога и как\" ще правим.  \"И тръгваме на избори, които смятам, че ще бъдат предсрочни. Не само смятам, необходими са, всеки ден на това управление е път надолу и влошаване на състоянието на българския народ\", подчерта Нинова. \"Предсрочни избори и победа на БСП, в която вярвам\", завърши тя изказването си. Нинова повтори тезата си за промяна на модела на управление, който сега бил авторитарен.  Нинова настоя да се върне държавността и спазването на Конституцията. Социалистите ще търсят бъдещите партньори само въз основата на политики, а не на аритметика колко гласа биха им трябвали за мнозинство. Нинова изключи ГЕРБ от потенциална коалиция и постави въпроса за ДПС, без да даде категоричен отговор, но с акцент върху разминаванията помежду им. \"Напоследък социолозите ни дават или равенство с ГЕРБ около 1 процент, но въпросът не е те да се махнат, ние да седнем и да продължаваме по старому. Като спечелим - с кого ще управляваме? Дали ще управляваме с ГЕРБ, е ясен отговорът. Вторият въпрос - ще правим ли коалиция с ДПС? Ясно е на всички, че коалициите искат компромиси, правили сме го няколко пъти и знаем резултата. Нека да говорим за политики, а не с аритметика. Пазарлъкът кой с колко гласове без никаква мисъл за програма - виждате Патриотите с ГЕРБ какво стана, коментира тя. \"Искам да поговорим за коалиция с ДПС, но за политики\", продължи Нинова. И сравни няколко основни приоритета, по които се разминават и от които нито една от двете партии няма да отстъпи. \"ДПС никога няма да отстъпят от плоския данък, а ние от прогресивния данък. Как се съвместяват тези работи? С броене на депутатски гласове няма да стане\", заключи тя. И продължи със здравеопазването, където отново двете партии имат различна визия. Според нея социалистите трябва да търсят съвместимост на политики, когато избират партньора си. \"Да предложим на българския народ три-четири цели, около които да се обединим, призова Нинова. \"И аз мисля, че изчезването на българския народ може да бъде тема, която да ни събере. И втора цел - образована, здрава нация, която произвежда\", предложи тя. \"Демография, здравеопазване, образование и икономика\", обобщи приоритетите, около които партията да търси съгласие за евентуално управление. Според нея няма да има български гражданин, който да не е съгласен, че това са най-важните неща. \"Средствата са въпрос на разговор с всеки. Който и да спечели, трябва да следва тези цели\", очерта принципите, около които ще търси коалиционен партньор Корнелия Нинова.", "date": "2018.12.01", "title": "Нинова към БСП-София: След конгреса през януари отиваме на предсрочни избори"}
{"url": "https://www.faktor.bg/bg/articles/znamenata-v-sasht-spusnati-na-polovina-30-dni-v-pamet-na-bush-starshi", "text": "Знамената в САЩ ще бъдат спуснати наполовина през следващите 30 дни в памет на бившия президент Джордж Буш-старши, който почина на 94-годишна възраст вчера. Президентът Доналд Тръмп е разпоредил мярката в прокламация, която е подписал днес, предаде Асошиейтед прес, цитирана от БТА. Тръмп освен това обяви сряда, 5 декември, за ден на национален траур. По-рано говорителката на Белия дом Сара Сандърс съобщи, че президентът на САЩ и първата дама Мелания Тръмп ще присъстват на държавното погребение на Буш-старши в Националната катедрала във Вашингтон. Тя не уточни на коя дата ще се състои церемонията.", "date": "2018.12.01", "title": "Знамената в САЩ спуснати на половина 30 дни в памет на Буш-старши"}
{"url": "https://www.faktor.bg/bg/articles/prof-pavlov-balgari-i-makedontsi-sa-edin-narod-bez-znachenie-kakvo-misli-makedoniya", "text": "Българи и македонци са един народ, независимо какво твърди Македония. Това каза в интервю за „Фокус“ историкът проф. Пламен Павлов по повод заседанието на съвместната мултидисциплинарна комисия по историческите и образователните въпроси между България и Македония. Според него трябва да се знаят конкретните теми за преговор между двете страни и по кои от тях са различията, защото до момента никой не е представил подобен доклад, а такъв се очаква до края на годината. Професорът поясни, че няма нищо спорно в историята и че историческата пропаганда в Македония явно надделява.  „Това от македонска страна очевидно не се признава и няма никаква надежда, че там скоро историческата истинност ще надделее над пропагандата. Те имат антибългарската реторика, която на практика не се променя и с козметичните корекции, които ще благоволят да предложат“, добави той.  Проф. Павлов уточни, че се надява Македония да бъде приета в ЕС, но се опасява да не се получи ефектът на бумеранга и тя след това да се обърне срещу България.  Той препоръча на членовете от българска страна в комисията да не бъдат отстъпчиви и толерантни както до сега и ги призова да защитят историята ни.", "date": "2018.12.01", "title": "Проф. Павлов: Българи и македонци са един народ, без значение какво твърди Македония"}
{"url": "https://www.faktor.bg/bg/articles/novini/svyat/poroshenko-stresnat-rusiya-strupva-80-000-po-granitsata-s-ukrayna", "text": "Президентът на Украйна Петро Порошенко каза днес, че Русия е развърнала войски с численост 80 000 души по границата си с Украйна, в окупирания от нея Кримски полуостров и в сеператисткия Донбас. Руските сили включват 1 400 артилерийски и ракетни системи, 900 танка, 2 300 бронирани машини, повече от 500 самолета и 300 хеликоптера, каза Порошенко на церемония по предаване на нова техника на украинската армия, цитиран от радио \"Свобода\". По думите му в Черно, Азовско и Егейско море се намират повече от 80 руски бойни кораби и осем подводници. Междувременно българският национален авиопревозвач \"България еър\" обяви, че прекратява полетите от София и Одеса и обратно до 16 декември заради обявеното в 10 украински области военно положение.", "date": "2018.12.01", "title": "Порошенко алармира: Русия струпва 80 000 войници по границата с Украйна"}
{"url": "https://www.faktor.bg/bg/articles/novini/svyat/vapreki-ledovete-tramp-i-putin-s-improvizirana-sreshtata-na-g-20-v-buenos-ayres", "text": "Президентът на САЩ Доналд Тръмп е имал \"неформални разговори\" с руския си колега Владимир Путин в кулоарите на срещата на върха на Г-20 в Буенос Айрес, потвърди говорителката на Белия дом Сара Сандърс, цитирана от ДПА и БТА. По-рано помощникът на Путин Юрий Ушаков съобщи, че руският президент е имал кратка среща с Тръмп. Самият Ушаков се е срещнал със съветника на американския президент по въпросите на националната сигурност Джон Болтън. Според него Москва и Вашингтон са готови да продължат контактите. Не съм сигурен кога може да се състои следващата среща между Путин и Тръмп, допълни Ушаков. Вчера американският президент обяви, че няма да се срещне с руския си колега в кулоарите на Г-20 заради инцидента със задържаните от Русия украински кораби и моряци. Припомняме, че страните от Г-20, които са подписали Парижкото споразумение за климата, обещаха да продължат да се борят с климатичните промени и едновременно с това да насърчават устойчивото развития и икономическия растеж. САЩ пък са потвърдили решението си да се оттеглят от Парижкото споразумение за климата и да използват всички енергийни източници и технологии, като с едновременно с това са обещали да пазят околната среда.", "date": "2018.12.01", "title": "Въпреки \"ледовете\" Тръмп и Путин с импровизирана срещата на Г-20 в Буенос Айрес"}
{"url": "https://www.faktor.bg/bg/articles/skandal-raztrese-skopie-podslushvali-telefonnata-sistema-na-sada-i-prokuraturata", "text": "Цялата вътрешна телефонна система в Главната прокуратура на Република Македония е била подслушвана. Това е ставало поне от 2016 година, съобщи македонският премиер Зоран Заев, който уточни, че подобна система за послушване е имало и в Основния съд в Скопие, предава БГНЕС.  \"Аз съм информиран от вътрешния министър за цялостното разследване от самото начало, което е започнало през пролетта. Повече подробности по случая ще даде главният прокурор\", каза Заев.  Според него \"Това е поредното доказателство за това, до каква степен е била унищожена Република Македония\" по време на режима на избягалия в Унгария Никола Груевски.  \"Става въпрос за сериозни неща. Това не са играчки. Става въпрос за личния живот на хората. Доколкото съм информиран, цялата вътрешна комуникация е била под наблюдение - подслушвана, включително и тази на прокурорите, следователите и всички, които работят в тези институции\", поясни още Зоран Заев.  От Главната прокуратура днес съобщиха, че \"имат данни, че телефонните са били подслушвани от 2013 година, когато е била доставена и монтирана новата система\".  От Прокуратурата уточниха, че са намери два хард диска, които са поставени на 30 септември 2016 г.", "date": "2018.12.01", "title": "Скандал разтресе Скопие: Подслушвали телефонната система на съда и прокуратурата"}
{"url": "https://www.faktor.bg/bg/articles/novini/balgariya/na-shestata-godishnina-na-npsd-liderat-orhan-ismailov-otseche-postavyame-osnovite-za-nova-koalitsiya", "text": "На 1 декември ръководството и активът на НПСД се събраха, за да отбележат шестата годишнина от създаването на партията. Председателят Орхан Исмаилов изрази притеснението си от нарастващото обществено напрежение и липсата на реформи в държавата. Той определи като крайно недопустимо поведението на Валери Симеонов и призова за преосмисляне на участието на патриотите във властта. Според Исмаилов на България е нужна нова национално отговорна коалиция, която да тласне страната към нов път – път към икономическо развитие, повишаване на доходите, конкурентна бизнес среда и реформи във всички проблемни обществени сектори. „Ние ще поставим основите на тази коалиция“, категоричен бе Исмаилов. Ето какво още каза Исмаилов: Точно преди шест години - на 01.12.2012 г., ние заявихме непоколебимото си желание да тръгнем по пътя на непреходните човешки ценности - свобода, достойнство, толерантност. Направихме това, водени от вярването, че всички български граждани трябва да имат възможност за равен жизнен път в собствената си държава. Шеста година ние заедно отстояваме демократичния и цивилизован път на развитие на България. Постигнахме не малко, но по пътя дадохме и много свидни жертви. Борбата със стожерите на задкулисната държава ни изхабиха, много пъти ни отслабваха, но ние не се отказахме. През март 2017 г. на парламентарните избори над 120 000 хиляди наши сънародници подкрепиха коалицията, в която се предоставихме на парламентарните избори. Приятели, колеги, братя ние имаме дълг към хората, които ни повярваха и подкрепиха. Днес ние казваме ясно и отчетливо, Народна партия свобода и достойнство ще търси допирни точки с всички доказали се демократични партии в дясно и център-дясното политическо пространство за създаване на един силен политически блок, който да ни даде възможност за ефективно участие в политическия живот в страната и така необходимото ЕДИНЕНИЕ на здравите сили в нашето общество. Днес обявявам най-тържествено пред вас, че започва един нов етап от развитието на нашата Народна партия свобода и достойнство.", "date": "2018.12.01", "title": "На шестата годишнина на НПСД лидерът Орхан Исмаилов отсече: Поставяме основите за нова коалиция!"}
{"url": "https://www.faktor.bg/bg/articles/novini/svyat/kogato-se-rodi-yugoslaviya-edin-nezhelan-ot-nikogo-praznik", "text": "До 1929 година Югославия е \"Кралство на сърбите, хърватите и словенците\". Отделните ѝ съставни части трудно биха могли да са по-различни - като култура, етнос или религия. В този съюз влизат две (от 1878 г.) независими държави (Сърбия и Черна гора), обединени с области или региони, които дълго време са били или част от Хабсбургската монархия (Хърватия, Словения и Войводина), или - до 1912 г. - от Османската империя (Македония, Косово, Санджак). Босна и Херцеговина пък - османска още от 1463 г. - се управлява след 1878 от Австро-Унгария, за да бъде по-късно (1908) анексирана. Далмация (дълги години част от Венеция) преминава през 1815 окончателно към Австрия. Голямо е културното, етническото и религиозното разнообразие в новата държава, а то носи със себе си и значителни различия - в социално-икономическо развитие, в правото, образованието и здравеопазването. Единственият общ признак между тези иначе твърде хетерогенни области е фактът, че в тях живеят основно южни славяни, откъдето всъщност произхожда и името на държавата Югославия. Първата световна война създава възможност за ново разбъркване на картите - в цяла Източна Европа. И сърбите се възползват от този исторически шанс: окрилени от първите военни победи срещу Австро-Унгария, на 7 декември 1914 те обявяват една от военните си цели: \"Освобождаването и обединяването на всички наши несвободни братя - сърби, хървати и словенци\". До края на войната обаче южнославяните от районите, които са част от Австро-Унгария, остават верни на Дунавската монархия, и чак на 29 октомври 1918 година те провъзгласяват \"Държава на словенците, хърватите и сърбите\", която на 1 декември 1918 година се обединява в един още по-голям съюз, включващ вече Сърбия и Черна гора.   Между двете световни войни Югославия се сблъсква с огромни проблеми - интегрирането на толкова различни народи и региони се оказва Херкулесова задача. Те се усложняват и от етническата структура на населението - всички източноевропейски страни имат малцинства, които им създават допълнителни проблеми. Но най-големият проблем на Югославия е този, че в новосъздадената държава нито един от етносите не представлява доминиращо мнозинство: при създаването на съюза, сърбите са съставлявали около 40% от цялото население, следвани от хърватите (23%) и словенците (8 процента). Към тях се прибавят и редица други по-малки или направо незначителни народностни групи. Но в държавни съюзи като Югославия, състоящи се от отделни национални държави, е от изключителна важност да има една водеща нация. В случая с Югославия това се постига чрез създаването на една имагинерна славянска нация от три народности групи, към която са прикачени също и мюсюлманите, македонците и черногорците, които по онова време не са били признати за народностни групи. Това по-късно се оказва огромна илюзия, тъй като сърбите, хърватите и словенците вече са успели да развият в достатъчна степен своя национализъм, от който обаче те не желаят да се отърсят в новата държава.  А в нея всички се оказват недоволни: сърбите се смятат за нейни основатели, дали и най-много жертви във войната в името на нейното създаване. В този смисъл те очакват от другите народи в общата им държава да им признаят лидерството, както и тяхната благодарност за това, че са освободили другите народи от чужди зависимости. Вместо благодарност обаче те срещат враждебно отношение: хърватите се чувстват политически ощетени и икономически експлоатирани; македонците и албанците пък бързо установяват, че са дискриминирани и с орязани възможности за равноправно участие в процесите; словенците - за разлика от хърватите - демонстрират по-висока степен на сътрудничество и донякъде успяват да прокарат някои от своите интереси. Но и мюсюлманите се възползват от системата, опитвайки се да дърпат конците така, че и на тях да им бъде отредена някаква роля в процесите. След войните (1941-1945) социализмът създава идеологическата формула за интеграция в нова Югославия: федералното устройство на съюзната държава трябва да потуши националните недоволства от периода преди войната. Но още в началото на 1960-те години отново лъсват различните интереси на отделните съюзни републики - както и между двете световни войни, отново икономически въпроси играят централна роля. Тогава тези разногласия все още не поставят под въпрос съществуването на съюзната държава. Голямата криза от осемдесетте години на миналия век обаче отваря широко вратите на недоволството, недоверието и взаимните обвинения на етническа основа, а краят на Студената война и на политическите блокове в Европа правят така, че твърде различните интереси на отделните републики отново излизат на преден план. Останалото е добре известно: разпадът на Югославия преминава през кървави войни за независимост - между 1991 и 1995 и след това през 1999-а. Днес толкова много граници разделят южните славяни, колкото никога преди в историята.  (източник: Дойче веле)", "date": "2018.12.01", "title": "Когато се роди Югославия: един нежелан от никого празник"}
{"url": "https://www.faktor.bg/bg/articles/ninova-pak-se-hvana-za-borisov-premierat-da-kazhe-goranov-negov-ministar-li-e-ili-ne", "text": "Премиерът Бойко Борисов да излезе и да каже Владислав Горанов негов министър ли е или не. За това призова  лидерът на БСП по време на 4-ото заседание на XIII Конференция на Софийската градска организация на БСП, предаде \"Фокус“.  „Борисов смята, че ще се отърве от този ангажимент като каже - той (Владислав Горанов - б.ред.) е голям човек и да излезе да отговаря. Да, но това не ти е Валери Симеонов, с който да се оправдаваш с коалиционните партньори, той е твой министър или може би не е? На кой е, кой е назначил Горанов и кой ще носи отговорност за това? Според Конституцията и правилата това е премиерът, но да излезе и да го каже ясно: „Горанов е министър на ГЕРБ и аз отговарям за това“ или „Горанов е назначен от друг и ми е трудно да понеса отговорността за това“, патетично призова Нинова.  „Горанов е ярък белег на това, което искаме да променим“, посочи още партийният лидер и заяви, че с „Визия за България“ БСП искат да променят модела на управление, в който институциите не работят.  „Живеем в авторитарна държава, имаме една власт на един човек. Заслужава си да мислим за промяната на това фактическо състояние“, дефинира модела на сегашното управление Нинова. Никак не е правилно синдикатите да хвалят бюджет, в който са замразени всичките 12 социални плащания, каза още Корнелия Нинова.  \"Не е нормален модел, в който едрият бизнес е поставен на натиск, да застава редом до управляващите и да плаши майки на деца, че ще изкара на улиците работници срещу тях“, каза още партийният лидер.  Нинова подчерта, че това са неща, които искат да дискутират, защото ние най-често говорим за неравенство.  \"Не е нормално, когато половината ти народ е на улицата, защото няма възможност да си платят сметките и при пенсия от 219 лв. при праг на бедност 348 лв., политиците в държавата да си увеличават заплатите автоматично на всеки три месеца. Това е сбъркан модел. Да не се окаже накрая, че смяната на модела, която очакваме, всъщност означава връщане на нормалността и модела на Конституцията - правова държава, разделение на властите, които тотално през последните години бяха потъпкани и заличени от всичките управления на Бойко Борисов“, посочи още тя.  Ако се проведат предсрочни избори и БСП ги спечели, ще спрем сделката на Гинка Върбакова с ЧЕЗ, обяви още Корнелия Нинова - теза, която тя лансира още по време на срещата с представители на Вишеградската четворка.  „Идвам от срещата на колегите от леви партии във Вишеградската четворка-Полша, Унгария, Чехия и Словакия, плюс България и Хърватия. Там имах среща с евродепутати и им заявих категорично нашата позиция. Ако се проведат предсрочни избори и БСП ги спечели, предайте на чешкото правителство, че ще заявим, че държавата ни иска да участва в процедурата за ЧЕЗ и ще направи всичко възможно да я купи\", обясни Нинова.  По думите ѝ след нейното изказване, десните партии са я нападнали с аргументи, че тя иска да налага стари модели на управление.  „Този спор си заслужава. ГЕРБ не е наш идеологически опонент, тези хора нямат идеология, те са във властта заради пари. Според мен десните извън парламента са наши идеологически опоненти\", атакува управляващото мнозинство червеният лидер.", "date": "2018.12.01", "title": "Нинова пита: Премиерът да каже Горанов негов министър ли е или не"}
{"url": "https://www.faktor.bg/bg/articles/novini/svyat/tachi-tsyalostno-sporazumenie-s-belgrad-shte-zatvori-kutiyata-na-pandora-na-balkanite", "text": "Цялостно споразумение със Сърбия ще затвори Кутията на Пандора на Балканите. Това заяви президентът на Косово Хашим Тачи по време на разговорите в Атлантическия съвет във Вашингтон, съобщава македонския информационен портал A1 On. Тачи смята, че двете страни са \"готови и нетърпеливи да стигнат до споразумение\", посочва \"Фокус\". Той каза още, че настоящият момент е прецедент за региона и че тъй като \"двете суверенни държави искат споразумение\", те се нуждаят от компромис. \"Понякога може би сте прави 100%, но ако искате да постигнете споразумение, трябва да сте готови за компромис\", каза Тачи. Той посочи, че времето изтича и че сега е моментът за действие и постигане на решения. „Сега е исторически момент. Всеки ще бъде победител - Косово, Сърбия, Европейския съюз, региона, но ако не го направим, всички ще бъдем губещи“, каза Тачи. Той посочи, че Белград и Прищина търсят окончателно мирно споразумение и че проучват възможни идеи, но нищо не е постигнато. „Белград и Прищина знаят, че не могат да продължат сегашния път и че статуквото не е устойчиво и замразеният конфликт нанася вреди и на двете страни“, посочи косовският президент. Той изрази увереност, че когато бъде постигнато споразумение за взаимно признаване, Косово ще бъде признато и от онези пет държави-членки на ЕС, които в момента не признават бившата сръбска автономна област.", "date": "2018.12.01", "title": "Тачи: Цялостно споразумение с Белград ще затвори Кутията на Пандора на Балканите"}
{"url": "https://www.faktor.bg/bg/articles/stanishev-pripali-balgariya-i-rumaniya-nezabavno-v-shengen-drugoto-e-skandalno", "text": "Президентът на ПЕС Сергей Станишев разкритикува управляващите, че са доволни да падне само една от шенгенските граници. Според него вече е скандално България и Румъния да не бъдат приети в Шенген по всички граници вече седем години. \"България и Румъния трябва незабавно да бъдат приети в Шенген по всички граници, защото виждам, че правителството е склонно да им се хвърли един кокал - да им кажат \"ето, приемаме ви по въздух\" и дълго да се отложи приемането ни за сухопътните граници, което е много по-важно за българската икономика, за българския износ, а и за българските потребители\", заяви Станишев на градската конференция на БСП-София, съобщи \"Канал 3\". Той обяви, че в началото на декември предстои Европейският парламент да гласува негов доклад за незабавното приемане на нашата страна заедно с Румъния по всички граници. Докладът е минал през вътрешната комисия с 36 гласа \"за\" и 4 \"против\", очаква се и пленарната зала да го одобри. Това ще бъде ново ниво в позицията на ЕП, за първи път ще се приеме такъв доклад на Европарламента, отбеляза лидерът на европейските социалисти. Той предупреди БСП, че на битката на евроизборите предстои битка на два фронта - единият са ЕНП, а вторият са крайните националисти. \"Нашата битка на предстоящите евроизбори ще бъде на два фронта, които са един - срещу статуквото на ЕНП, десницата, която със своето нежелание да отговори на очакванията на хората, със своята арогантност подкопава ЕС и доверието в него, и от другия фронт, фронтът на крайните националисти, които по принцип искат да разрушат Европа, което за България ще бъде крайно пагубно\". Станишев разкритикува идеята за Европа на две скорости, като изтъкна, че сред нейните застъпници са френският президент Еманюел Макрон и германския канцлер Ангела Меркел. \"За България това би било много тежък удар. Европейските социалисти категорично се противопоставят на този сценарий, но това не означава, че той не е пробутван постоянно от неговите апологети\", отбеляза Станишев. Позицията на някои държави, като тези от Вишеград, които казват, че ще се спасим поотделно, само налива масло в огъня на онези на Запад, които искат реализацията на двойните стандарти, подчерта бившият лидер на БСП. \"Ние сме първите за втората категория членство, когато ще получаваме негативите, но не и позитивите\", напомни Станишев. И похвали колегата си евродепутат Момчил Неков за кампанията му срещу двойните стандарти при храните за гражданите на Изтока в ЕС.", "date": "2018.12.01", "title": "Станишев припали: България и Румъния незабавно в Шенген, другото е скандално"}
{"url": "https://www.faktor.bg/bg/articles/bsp-obsazhda-tri-kandidaturi-za-kmet-na-sofiya", "text": "БСП-София оглежда няколко кандидатури за кмет на София, сред които е и омбудсманът Мая Манолова, потвърди лидерът на столичните социалисти Калоян Паргов пред Канал 3, въпреки че на градската конференция местните избори не са тема в дневния ред. \"Имаме проне три-четири имена, които се измерват по рейтинг с Йорданка Фандъкова и сред тях е Манолова, но има и други\", заяви Паргов. Именно Свиленски, който е друг от спряганите за номинация, намекна от парламентарната трибуна преди няколко дни по време на обсъждането на бюджета, че Мая Манолова може да е номинацията на социалистите. Това стана преди гласуването на мнозинството да й отнеме колата на НСО. Какво ще правите, ако Мая Манолова стане кмет, попита тогава Свиленски, който също се оказа в списъка на червените за кандидат-кмет на столицата. Освен Манолова и Свиленски в градската организация се коментират като потенциални кандидати говорителят на парламентарната група Елена Йончева, депутатите Петър Кънев и проф. Георги Михайлов, както и евродепутатът Петър Курумбашев. \"Много имена се спрягат, и вътре и вън от партията\", коментира Паргов. По думите му, БСП ще изчака да види резултата от евровота и едва след това ще посегне към темата кметски избори в столицата. През юни ще решим, каза още лидерът на БСП-София. \"Това важи за всички потенциални кандидатури, с които водим разговори, а те дали ще приемат, е друга тема\", добави той. Паргов направи коментара в кулоарите на градската конференция на БСП-София, на която беше приета \"Визия за България\" с бележките и редакциите на столичните червени.", "date": "2018.12.01", "title": "БСП обсъжда три кандидатури за кмет на София"}
{"url": "https://www.faktor.bg/bg/articles/novini/balgariya/rumen-ovcharov-neka-parvo-gazprom-rezervira-kapatsitet-pak-togava-shte-postoim-trabata-ot-turski-potok", "text": "Противоположни реакции в БСП пробуди опцията \"Турски поток\" да мине през България след вчерашното съобщение на \"Газпром\" и коригираната Енергийна стратегия. Докато бившият соцлидер и президент на ПЕС Сергей Станишев е готов да поздрави премиера Бойко Борисов, ако това се случи, то ексшефът на столичната организация на БСП Румен Овчаров се показа скептик относно необратимостта на процеса и го нарече пиар акция. \"Всеки резултат, който дава на България възможност да бъде транзитен център за газ, е добре дошъл. Знаете аз винаги съм действал национално, винаги съм поздравявал този, който постига максимален резултат. Нямам подробна информация, но ако успеем повече транзит да минава през България, това е добре за нас и финансово, и като геополитическа тежест\", коментира пред Канал 3 Сергей Станишев . \"Защото има принцип - когато през теб минават тръби, когато при теб има големи обекти, например атомна електроцентрала, твоята сигурност става по-голяма, защото тя е важна и за други\", каза президентът на ПЕС и допълни: \"Ако това се случи, никакъв проблем за мен да го поздравя\", добави той по адрес на Борисов. -\"Аз съм го поздравявал и за други неща, за някои съм го критикувал и мисля, че това е нормално. Политиката в България много често отива в едно личностно ожесточение и се прекрачват граници, които не бива да бъдат прекрачвани. Всички с различията си трябва да мислим за националния интерес\", каза още Станишев. Бившият му енергиен министър Румен Овчаров обаче е скептичен относно случването на \"Турски поток\" и критикува редактирането на Енергийната стратегия преди да е подписан какъвто и да било документ по проекта. \"За да се радваме, трябва да бъде документирано по съответния начин, а то ще бъде документирано след завършването на третата фаза на маркетингово проучване. То още не е станало. Така че, ние всички с вас участваме в една проста пиар акция за спасяване рейтинга на премиера\", отсече Овчаров. По думите му руснаците и българите по този въпрос не от вчера. Според него няма логика да бързаме с промяна в Енергийната стратегия преди да е приключило маркетинговото проучване. \"Нека вместо да казва \"Газпром\", че ще резервира капацитет, да го резервира. И тогава ние ще построим тръбата\", а не обратното, критикува енергетикът от БСП. \"Поне от това, което до момента имаме, като документи, аз не виждам необратимост в процеса. Ние имаме желание от наша и от руска страна, най-вероятно и от страна на Сърбия и Унгария, но това не е завършил процес, за да ангажираме НС да приема стратегия и да стартира процедура за провеждане на обществени поръчки\", категоричен е Румен Овчаров.", "date": "2018.12.01", "title": "Румен Овчаров: Нека първо \"Газпром\" резервира капацитет, пък тогава ще построим тръбата от \"Турски поток\""}
{"url": "https://www.faktor.bg/bg/articles/novini/svyat/atmosfera-na-grazhdanska-voyna-sblasatsi-i-boy-mezhdu-politsiya-i-protestirashti", "text": "Има атмосфера на гражданска война в Париж, като oт една страна е един силен световен лидер в лицето на Еманюел Макрон, който забогатя като инвестиционен банкер, а от друга, са все по-голямата маса от протестиращи, които изпитват неудовлетворение и презрение, съобщава TIME, посочва news.bg. Протестиращите \"жълти жилетки\" се сблъскаха с полиция в Париж, арестувани са над 120 души, френската полиция използва сълзотворен газ, гранати за зашеметяване и водни оръдия срещу протестите на Шанз-Елизе в Париж, третия митинг срещу високите цени на горивата, съобщава \"Ройтерс\". Френският премиер Едуард Филип заяви, че демонстрантите са между 5000 и 5500. \"Тази висока цифра показва степента на насилие срещу правоохранителните органи\", обясни той. По думите му общо 36 000 души участват в протестите във Франция. Крайно десни и крайно леви групи се инфилтрират в движението \"жълти жилетки\", спонтанното народно недоволство срещу увеличението на данъци, горива и високата цена за живот. Повече от две седмици \"жълтите жилетки\" блокираха пътища в протести във Франция, като поставиха едно от най-големите и най-устойчиви предизвикателства, пред които Еманюъл Макрон се изправи в своето 18-месечно председателство. Преди седмица хиляди протестиращи, организирани онлайн, превърнаха Шанз-Елизе в бойна зона, когато се сблъскаха с полицията. \"Ние се притесняваме, че малки групи от протестиращи, които не са жълти жилетки, ще се промъкнат, за да се борят със силите за сигурност и да се противопоставят на властта на държавата\", коментира Денис Якоб, генерален секретар на Дружеството за алтернативна полиция. \"Като се има предвид високото ниво на сигурност около булеварда, сме притеснени, че бунтуващите се ще отидат на други места\", допълва той. Длъжностни лица коментират, че около 5 000 полицаи и жандармерия охраняват Париж, докато миналата събота те са 3 000. Други 5 000 души ще бъдат разположени в други части на Франция за други протести на \"жълтите жилетки\". Работниците издигат метални бариери и дъски от шперплат на стъклените фасади на ресторанти и бутици, покриващи най-известния булевард в Париж. Шанз-Елизе е бъде затворен за движение, а пешеходците се пропускат чрез контролно-пропускателни пунктове. \"Има много подстрекателства в социалните медии и очакваме много насилие\", каза Давид Мишо от полицейския съюз на UNSA. Френският президент се приземи в Аржентина за годишната среща на върха на Г-20, като един от най-важните лидери на групата. Но това е почивка в сравнение с бъркотията във Франция, допълва TIME. Протестите привличат огромен брой хора, появяват се барикади, блокират се пътища за достъп, разбиват се прозорци и се замерват полицаите охраняващи Шанз-Елизе. \"Има атмосфера на гражданска война. Макрон има голяма отговорност сега. Той може или да успокои ситуацията, или да я възпламени. Президентът може да е в Аржентина, но той не е в изгнание\", коментира Тиери Пол Валет, говорител на движението. \"Макрон е мразен, той не обсъжда, той не дебатира, той е авторитарен\", а дали Макрон ще спечели втори мандат като президент през 2022 г., \"това е невъзможно, това ще е чудо\", допълва Валет, 42-годишен художник и писател. Припомняме, вчера стотици \"жълти жилетки\" блокираха трафика на булеварди в Брюксел и няколко ключови магистрали, водещи до центъра на столицата. Протестиращите скандираха \"Макрон - подай оставка! Мишел (б.р. министър-председател на Белгия) - подай оставка!\" По официална информация в протестите са участвали 500 души, а според информация от социалните мрежи и участниците, в протестите са участвали хиляди. И белгийската полиция използва водни оръдия и сълзотворен газ, след като бяха обърнати два полицейски микробуса.", "date": "2018.12.01", "title": "Атмосфера на гражданска война, сблъсъци и арести на протестиращи в Париж"}
{"url": "https://www.faktor.bg/bg/articles/evropeyski-doklad-ulichi-andrey-babish-v-konflikt-na-interesi", "text": "Ключово становище на правната служба на ЕС уличава министър-председателя на Чехия Андрей Бабиш в конфликт на интереси като ръководител на правителството и неговия бизнес, предаде Агенция \"Франс прес\". Очаква се документът, видян от агенцията, да окаже допълнителен натиск над премиера милиардер, който миналата седмица оцеля при вот на недоверие в парламента, поискан заради предишни твърдения за измами със субсидии от ЕС, припомня БНР. В поверителният доклад с дата от 19 ноември адвокатите на съюз заключили, че бизнес връзките на Бабиш нарушават законите на ЕС и могат да послужат за основание да се поиска от чешкото правителство да връща евросубсидии. В същото време обаче адвокатите на Еврокомисията посочили, че според европейското законодателство първо националните власти трябва да разрешават такива конфликти. Последните обвинения се фокусират върху средства от ЕС, платени през 2018 г. на холдинга „Агроферт“ на Бабиш. Адвокатите на ЕК смятат, че двойствената ми роля като премиер и бизнесмен  „представлява конфликт на интереси“, тъй като лица на публични длъжности не трябва да решават за плащания от ЕС на компании, върху които имат контрол. Еврокомисията започна разследване на „Агроферт“, след като чешки активисти за прозрачност на управлението настояха, че Бабиш остава фактическия собственик на конгломерата, въпреки неговите ходове за дистанциране от неговия бизнес. Бабиш отхвърли днес обвиненията, като каза пред чешката агенция ЧТК: „Не съм в конфликт на интереси. Действам стриктно според закона, както е приет от парламента“. „Не управлявам или контролирам доверителните фондации“, добави той. Европейската „Зелена партия“ призова Бабиш да прекрати всички връзки с „Агроферт“ и разреши конфликта на интереси, като посочи, че ако не го направи трябва да подаде оставка като премиер. В изявлението ѝ се настоява ЕС да се заеме със случая. „Колко е реалистично чешките чиновници да постановят нещо срещу техния премиер“, пита партията. Европейската комисия отказа да коментира изтеклата информация от поверителния доклад, която първо се появи в британския в. „Гардиън“ и френския в. „Монд“. Но посочи, че отблизо следи жалбата срещу чешкия премиер и е в контакт с властите в Прага. „Макар националните власти да са първата инстанция за предприемане на необходимите мерки Комисията също има отговорност за защитата на финансовите интереси на съюза“, добави ЕК", "date": "2018.12.01", "title": "Европейски доклад уличи Андрей Бабиш в конфликт на интереси, той отрича"}
{"url": "https://www.faktor.bg/bg/articles/raznoglasiya-v-slovashkoto-pravitelstvo-za-kupuvaneto-na-f-16", "text": "Спор избухна в правителството на Словакия между премиера Петер Пелегрини и министъра на отбраната Петер Гайдош по договор за купуване на американски изтребители F-16, смятан за най-голямата военна инвестиция на тази страна от НАТО, предаде Франс прес. Словашкото министерство на отбраната обяви, че е сключило три споразумения за купуване на 14 изтребителя F-16 заедно с боеприпаси и програма за обучение за милиард и половина евро. Всички самолети трябва да бъдат доставени до края на 2023 г.  Само няколко часа по-късно премиерът Пелегрини заяви, че тези договори не са получили одобрение от финансовото министерство и са невалидни. Спорът около самолетите е изненадващ, тъй като правителството на Пелегрини реши официално през юли да ги закупи, отбелязва агенцията, но според анализатори той се дължи на вътрешна борба в управляващата коалиция.", "date": "2018.12.01", "title": "Спор избухна в словашкото правителство по договора за F-16"}
{"url": "https://www.faktor.bg/bg/articles/moskov-styaga-nov-politicheski-proekt-kani-patriotite-v-nego", "text": "Петър Москов ще направи опит да създаде нов политически проект, в който да се събере с Патриотите на Валери Симеонов. Това се разбра от думите на бившият здравен министър и партиен функционер от интервюто, което даде пред БНТ.  Москов каза, че той заедно с група съмишленици работи върху възможността да \"установим, реализираме десен политически проект, който да не е \"още веднъж от същото\".  На въпрос за намеренията му към Националния фронт за спасение на България /НФСБ/ и лидера на партията Валери Симеонов, към който Москов неколкократно изрази добро отношение, бившият министър сподели: \"Харесвам не конкретно Симеонов, не конкретно НФСБ, не конкретно идеята, че българският национален интерес трябва да бъде пред всичко. Аз харесвам хора, които могат да стоят зад действията си\". В тази връзка Москов няколко пъти даде примери с поведение на Симеонов, което показвало, че той е човек, който може да върши работа. Петър Москов определи Симеонов като остракиран и представен като демонът на нацията и допълни, че това е типично за българската политика, защото той също бил в подобна ситуация. \"Алтернативата трябва да бъде наистина с дясна икономическа политическа програма, с отказ от продължаване на либералния разказ за социалното и мултикултурно общество и с ясна защита на националния интерес. Мисля, че проевропейски настроените патриоти имат място в такова обединение\", каза още Петър Москов в отговор на въпрос за сътрудничество с НФСБ. Допълни, че досегашните партии вдясно били \"още веднъж от същото\", притоплящи либералния дневен ред. Москов коментира положително и друг партньор в \"Обединени патриоти\" - лидерът на ВМРО Красимир Каракачанов. Но направи рязко разграничение на лидерите на НФСБ и ВМРО по отношение на председателят на \"Атака\" Волен Сидеров, с което даде да се разбере, че не симпатизира на атакиста.", "date": "2018.12.01", "title": "Москов стяга нов десен политически проект, кани Патриотите в него"}
{"url": "https://www.faktor.bg/bg/articles/evroparlamentat-nastoyava-da-skasa-sporazumenieto-za-satrudnichestvo-s-rusiya", "text": "Европейският парламент предлага да бъде преустановено действието на Споразумението за партньорство и сътрудничество с Русия и да се премине към обем на сътрудничество \"само по теми, които са от взаимен интерес \", като същевременно признава, че \"Русия ще остане един от ключовите партньори на ЕС в обозримо бъдеще\". Това се посочва в доклада на Европейския парламент за отношенията с Русия, публикуван в петък, който ще бъде гласуван през март 2019 г., предава \"Фокус\".  \"Отношенията между Русия и ЕС трябва да бъдат преформулирани и трябва да продължат само в области, които са необходими и от взаимен интерес, за да се гарантира сигурността и мирният европейски ред\", се казва в документа.  В същото време той изброява всички обвинения, които до този момент са известни срещу Русия. В същия документ Европейският парламент признава, че \"Русия и ЕС ще останат ключови партньори в обозримото бъдеще, но проектът „Северен Поток-2“ увеличава зависимостта на ЕС от руския газ и застрашава единния енергиен пазар на ЕС\". Споразумението за партньорство и сътрудничество беше подписано през 1998 г. През 2007 г. започнаха преговори за ново споразумение, тъй като дори и тогава икономическите отношения между Русия и Европейския съюз, според руския постоянен представител на ЕС Владимир Чижов, \"отдавна са изпреварили този документ\". Преговорите по това споразумение бяха прекъсвани четири пъти по инициатива на Европейския съюз: през 2008 г. в резултат на кризата с Русия, забраняваща доставките на замърсено полско месо на своя пазар, след операцията на Русия срещу Грузия, шест месеца по-късно, след размразяването, те всъщност спряха преди присъединяването на Русия към СТО и последният път, когато бяха прекратени от ЕС през 2014 г. след анексирането на Крим към Русия. По този начин настоящото споразумение за партньорство и сътрудничество е действало в продължение на 20 години и въпреки кризата обемът на търговията между Русия и ЕС започва да расте отново след спада в периода 2014-2015 г. от 2016 г. Освен това Европейският парламент предложи Европейската комисия да обмисли изграждането на финансова подкрепа за активисти на гражданското общество, независими медии, разследващи журналисти и неправителствени организации в Русия.  \"Европейският парламент настоява Европейската комисия да предвиди по-амбициозно финансиране за гражданското общество в Русия чрез съществуващите финансови инструменти на ЕС в областта на външната политика\", се посочва в документа.  \"Европейският парламент подчертава необходимостта от продължителна финансова подкрепа за активисти на гражданското общество, независими медии, разследващи журналисти и неправителствени организации. Този призив бе направен по време на интензивна дискусия в институциите на ЕС и между страните на Общността относно параметрите на следващия седемгодишен бюджетен план на ЕС за периода 2021-2027 г., в който бюджетните приходи значително ще намалеят, особено в резултат от излизането на Обединеното кралство. Европейският парламент призовава също така за всестранно разширяване на контактите между хората, по-специално чрез активното използване на програмата на ЕС за обмен на студенти \"Еразмус Мундус\", като подчерта, че ЕС може да предложи на Русия най-широките възможности \"за студентска мобилност\" сред останалите си партньори.", "date": "2018.12.01", "title": "Европарламентът настоява да скъса споразумението за сътрудничество с Русия"}
{"url": "https://www.faktor.bg/bg/articles/novini/svyat/rusiya-prizna-che-boyna-aviatsiya-e-izpolzvana-sreshtu-ukrainskite-kateri", "text": "Русия призна, че е използвала не само граничари, но и въоръжените си сили срещу трите малки украински кораба, чиито екипажи тя обвинява, че са нарушили морската и граница край Крим на 25 ноември. “Благодарение на ефективното взаимодействие на Граничната служба на Федералната служба за сигурност на Русия, на Росморречфлота и силите на Южния военен окръг (подчертаването е на Клуб Z - б.р.) на 25 ноември бяха прекъснати провокационните действия на кораби на Военноморския флот на Украйна, незаконно нахлули в териториалните води на Руската федерация”, заявява началникът на Националния център за управление на отбраната на Руската федерация Михаил Мизинцев, цитиран от агенция “Интерфакс”. Агенцията припомня, че на 25 ноември е цитирала осведомен източник в Крим според, който Русия е вдигнала по тревога щурмови самолети Су-25 и хеликоптери Ка-52.", "date": "2018.12.01", "title": "Русия призна, че бойна авиация е използвана срещу украинските катери"}
{"url": "https://www.faktor.bg/bg/articles/maya-manolova-kandidat-za-kmet-na-sofiya", "text": "Четвъртото заседание на XIII-ата Конференция на Софийската градска организация на БСП ще се проведе днес в салона на \"Позитано\" 20, съобщиха от БСП-София.  Форумът стартира в 10 часа с доклад на председателя на най-голямата структура на партията Калоян Паргов. Отчет пред столичните социалисти за работата на евродепутатите в ПЕС ще направи лидерът й Сергей Станишев.  За работата на родните народни представители пък ще се отчита Георги Свиленски, който в края на септември по предложение на лидера на Корнелия Нинова оглави предизборния щаб на левицата. Извън отчета към него се очакват и горещи въпроси по темата \"Мая Манолова кандидат за кмет на София\", която Свиленски обяви в пленарна зала в четвъртък при обсъждането на бюджета и отнемането на колата от НСО на омбудсмана.  Какво са свършили общинските съветници от БСП в СОС ще докладва Милка Христова, която е и зам.-председател на Столичния общински съвет.  Очаква се на форума да присъства и лидера на партията Корнелия Нинова, която обаче няма предвиден доклад пред участниците в Конференцията. На форума ще се обсъжда програмата на БСП \"Визия за България\".", "date": "2018.12.01", "title": "Столичните социалисти ще обсъждат днес искат ли Мая Манолова за кмет на София"}
{"url": "https://www.faktor.bg/bg/articles/novini/svyat/ruski-analizator-es-tryabva-da-se-e-nauchil-che-diplomatsiyata-s-rusiya-ne-vodi-do-nikade", "text": "В конфликта с Украйна целта на Москва е да установи господстващо положение в Черно море. Това коментира за БНР ръководителят на Центъра за изследвания на Русия и Източна Европа  д-р Щефан Майстер По думите му стана ясно, че руският президент Владимир Путин тества реакциите на Запада с инцидента в Керченкия пролив.  Майстер смята също, че отново става ясно, че ЕС не е единен и този факт силно влияе на поведението на Москва. “Точно това очакваше Путин. Нови санкции на ЕС срещу Русия няма да има. Редица страни-членки искат да развиват отношенията си с Русия и не биха се съгласили с нова конфронтация с Москва. На този фон повечето страни в ЕС залагат на дипломацията при разрешаването на конфликта между Русия и Украйна, въпреки че би трябвало вече да са се научили, че това не води до никъде“, каза още руският анализатор.", "date": "2018.12.01", "title": "Руски анализатор: ЕС трябва да се е научил, че дипломацията с Русия не води до никъде"}
{"url": "https://www.faktor.bg/bg/articles/obama-bush-starshi-slozhi-kray-na-studenata-voyna-bez-nito-edin-izstrel", "text": "Президентът на САЩ Доналд Тръмп и съпругата му Мелания поднесоха съболезнования за кончината на Джордж Хърбърт Уокър Буш, възхвалявайки неговата \"добра преценка и невъзмутимо лидерство\", предаде АП. Буш вдъхнови поколения американци за обществена служба, посочва в изявление президентската двойка. Семейство Тръмп също така отбелязва заслугата на Буш за превеждането на страната и света към \"мирен и победен край на Студената война\". Буш остана скромен въпреки постиженията си, \"следвайки тихия призив да служи, който му даваше ясно усещане за посока\", допълва първото семейство на САЩ. Офисът на бившия президент Барак Обама и съпругата му Мишел също разпространи изявление, в което се посочва, че \"животът на Буш бе свидетелство за идеята, че обществената служба е благородно, носещо радост призвание. А той се справи изключително добре по време на пътуването\". Семейство Обама го похвалиха за \"разширяване на обещанието на Америка до новите имигранти и хората с увреждания. Ограничаване на напастта на ядрените оръжия и изграждането на широка международна коалиция за изгонване на един диктатор от Кувейт. А когато демократични революции разцъфтяха в Източна Европа, неговата стабилна, дипломатична ръка направи възможно постижение, което някога бе немислимо - край на Студената война без дори един изстрел\".", "date": "2018.12.01", "title": "Обама: Буш-старши сложи край на Студената война без нито един изстрел"}
{"url": "https://www.faktor.bg/bg/articles/avstriyskite-vlasti-arestuvaha-otnovo-zapodozryaniya-v-shpionazh-za-rusiya", "text": "Австрийските власти отново са арестували полковника от резерва, който преди няколко седмици бе заподозрян, че е шпионирал за Русия в продължение на над 20 години, предаде ДПА, цитирайки австрийската агенция АПА. 70-годишният бивш военен е бил задържан в Залцбург и е в предварителен арест. Той бе пуснат на 13 ноември, след като съд в Залцбург отхвърли искането на прокуратурата той да остане в ареста.Тя обаче обжалва пускането му и вчера съд в Линц уважи жалбата на прокурорите. Според тях делото е поверително и те не могат да дадат повече подробности по него.", "date": "2018.12.01", "title": "Австрийските власти арестуваха отново заподозряния в шпионаж за Русия"}
{"url": "https://www.faktor.bg/bg/articles/egipet-se-otkaza-ot-ruskite-ka-52-kupuva-amerikanski-helikopteri", "text": "Държавният департамент на САЩ одобри да продаде на Египет хеликоптери AH-64 Apache, 24 1700-GE-701D двигатели, резервни части и друго оборудване на стойност един милиард долара. Решението на републиката да купи AH-64 Apache се обяснява с изразеното от египетската армия разочарование от  руските хеликоптери Ka-52. \"Новият Ka-52 има технически проблеми с двигателите, авионика, навигационните системи и системите за нощно виждане. При горещ климат, какъвто е този в Египет, двигателят на Ka-52 значително губи силата си по време на различни полетни режими. Освен това авиационната техника и навигационните системи дават неточни данни, биха могли да предизвикат инциденти, което прави хеликоптерите ненадеждни \", пише lenta.ru.", "date": "2018.12.01", "title": "Египет се отказа от руските Ка-52, купува американски хеликоптери"}
{"url": "https://www.faktor.bg/bg/articles/novini/balgariya/zashto-balgarskiyat-darzhaven-glava-se-darzhi-kato-ruski-diversant", "text": "Недопустимо и позорно е българският държавен глава и главнокомандващ да се държи като руски диверсант! Президентът Радев много добре знае, че Черно море е милитаризирана зона, в която Руската федерация има значително превъзходство на въоръжението спрямо НАТО. Той много добре знае, че единствената гаранция, за да има мир в региона е адекватното присъствие на НАТО в Черно море, особено когато става въпрос за възпиране на болните амбиции на агресивния и брутален режим в Кремъл. В този смисъл, неговото изявление, че ние нямаме интерес от милитаризация на Черно море, не е проява на некомпетентност или глупост, а   срещу българския национален интерес и срещу Алианса, в който членуваме. Европа е длъжна да защити Украйна, защото само така може да защити своите ценности и сигурност, а ние в никакъв случай не трябва да търпим да сме заложници на руската резидентура, защото това е предателство към саможертвата на тези, които воюваха и загинаха за Родината ни и към нашите потомци!", "date": "2018.12.01", "title": "Защо българският държавен глава се държи като руски диверсант?"}
{"url": "https://www.faktor.bg/bg/articles/novini/svyat/tramp-razporedi-federalna-pomosht-sled-silniya-trus-v-alyaska", "text": "Президентът на САЩ Доналд Тръмп е разпоредил отпускане на федерална помощ за пострадалата инфраструктура след силното земетресение в Аляска.  \"Президентът инструктира американското министерство на вътрешната сигурност и Федералната агенция за управление при извънредни ситуации съвместно да координират усилията си за оказване на помощ след бедствието\", се казва в изявление на Белия дом, цитирано от  \"Фокус\".  \"По-специално, Федералната агенция за управление на извънредни ситуации има правомощията да използва по свое усмотрение оборудването и ресурсите, необходими за справяне с последиците от извънредната ситуация\", се казва в документа.  Земетресение с магнитуд 7.0 стана в петък в 08:29 часа в Аляска (19:29 българско време). Епицентърът на труса е бил на около 13 км северно от Анкъридж, на дълбочина 40.9 км.  Сеизмологичният център на Аляска е отчел около 40 вторични труса през първите три часа след силното земетресение.  Губернаторът на Аляска Бил Уокър обяви извънредно положение в щата.", "date": "2018.12.01", "title": "Тръмп разпореди федерална помощ след силния трус в Аляска"}
{"url": "https://www.faktor.bg/bg/articles/harizanov-nay-lesniyat-nachin-da-bade-uyazven-gerb-e-da-se-komentira-che-dps-neofitsialno-upravlyava-stranata", "text": "Очакват ни още много публични скандали, но това по никакъв начин не се отразява на качеството на работа на управляващото мнозинство. Това каза в интервю за „Фокус“ политическият анализатор Георги Харизанов.  Той добави, че сегашното управление не е най-доброто, което може да бъде, но под натиска на протестите то трябва да се подобрява непрекъснато.  Харизанов каза още, че няма как случилото се с министъра на финансите Владислав Горанов да бъде скандал, защото преди 6 години той е декларирал имота, около който се развихри скандалът, и ако това е най-големият проблем в сектора на финансите, то тогава имаме проблем, поясни Харизанов.  Той добави, че поредицата от скандали и около Обединени патриоти и около управляващата партия няма да са единствените.  „Сюжетът около предизборната кампания ще се нажежи много, а също така и обстановката след това, идват и местни избори - не забравяйте, че в кампания всички са по-остри. Партньори започват да се конкурират и да спорят, съкоалиционни лидери на партии започват да се борят за това, кой да сложи повече хора в листата и кой да оглави някоя листа. Като цяло мисля, че и по отношение на Обединени патриоти и по отношение на цялостната политика ни очаква гореща пролет“, поясни той.  Харизанов каза още, че най-лесният начин да бъдат уязвени ГЕРБ е да продължава да се коментира, че ДПС неофициално управляват страната. Той добави, че е трудно да бъде доказан отрицателен факт и затова тази линия на атака е много лесна.", "date": "2018.12.01", "title": "Харизанов: Публичните скандали не влияят на качеството на управление в страната"}
