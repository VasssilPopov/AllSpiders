{"url": "https://www.faktor.bg/bg/articles/hristo-gadzhev-kade-byaha-bsp-i-radev-kogato-izborite-na-maduro-byaha-priznati-za-nelegitimni", "text": "Борбата за власт във Венецуела между президента Николас Мадуро и лидера на опозицията Хуан Гуайдо скара президента Румен Радев и премиера Борисов. Още в понеделник Радев зае проруската позиция, че не бива да се намесваме. Правителството от своя страна отвърна като подкрепи повечето държави от ЕС, които признаха Гуайдо за временен президент. \"През месец май 2018 г., спечелените от Мадуро президентски избори, бяха признати за нелегитимни както от България, така и от всички останали страни членки на Европейския съюз. Настояваше се за провеждането на ново гласуване. Позицията на страната ни оттогава до днес не се е променила. Но е интересно къде бяха БСП и президента Радев по онова време\", отсече в студиото на \"Денят ON AIR\" депутатът от ГЕРБ Христо Гаджев. Toй обясни, че страната ни иска да има обща позиция на Европейския съюз и страните от Латинска Америка, която да бъде гарант за провеждането на честни и демократични избори във Венецуела. \"В момента текат преговори за постигане на такава позиция. Става въпрос за принципи и ценности. Трябва да решим в какъв свят предпочитаме да живеем\", допълни още Гаджев. Русия към момента е единствената държава, която открито подкрепя режима на венецуелския президент.  Припомняме, че вчера премиерът Борисов свика Съвета по сигурност към Министерския съвет, който прие позиция, че България застава на страната на опозицията, водена от Хуан Гуайдо, както вече направиха останалите европейски държави.", "date": "2019.02.06", "title": "Христо Гаджев: Къде бяха БСП и Радев,  когато изборите на Мадуро бяха признати за нелегитимни"}
{"url": "https://www.faktor.bg/bg/articles/novini/svyat/bukuresht-shte-povdigne-vaprosa-za-priemaneto-na-balgariya-i-rumaniya-v-shengen", "text": "Румънският министър на вътрешните работи Кармен Дан заяви, че ще постави въпроса за присъединяването на Румъния към Шенген в рамките на неофициалната среща на Съвета по правосъдие и вътрешни работи, която ще се състои в Букурещ в края на тази седмица, съобщава информационният сайт Зиаре. \"Това е една изключително важна среща - първата в тази сфера, която ще ръководя под румънското председателство. В кулоарите на неформалната среща ще имам и двустранни срещи с министрите, които трайно се противопоставят на присъединяването. Бих искала да обсъдим тази тема, защото моментът е подходящ, за да кажем, че Румъния е изпълнила абсолютно всички технически критерии за присъединяване\", посочи Кармен Дан. \"Знам каква е ситуацията на Румъния, знам каква е ситуацията на България и знам, че тази ситуация се протака от 2011 г. несправедливо\", подчерта още румънският вътрешен министър. Тя обаче отбеляза, че на предстоящата неофициална среща на Съвета по правосъдие и вътрешни работи няма да има гласуване по тази тема, \"но бихме могли да получим това заключение и да отговорим на въпросите\" на страните, които се противопоставят.", "date": "2019.02.06", "title": "Букурещ ще повдигне въпроса за приемането на България и Румъния в Шенген"}
{"url": "https://www.faktor.bg/bg/articles/danail-kirilov-1", "text": "БСП искат да прехвърлят топката в полето на президента с избора на нов състав на ЦИК, това е тактическа причина, заяви Данаил Кирилов, председател на правната комисия в Народното събрание. Вие си си спомняте, че по време на дебата на кодекса на Мая Манолова беше предвидена една изключително сложна система за избор, при който Народното събрание избира само три члена -председател, зам.председател и секретар. Другите 20 членове се определят с указ на президента по една неясна процедура. Припомняме, че БСП внесоха в парламента предложение за откриване на процедура по избор на нов състав на Централната избирателна комисия. Социалистите определиха като несъстоятелни твърденията на мнозинството, че сегашният състав работи добре, а нова и неподготвена Избирателна комисия може да създаде проблеми при вота. \"Не мога да знам защо от опозицията искат да сменят сегашния състав на ЦИК, тъй като това е орган, в който те имат мнозинство. Може би от БСП се готвят за партизанска война, с която да саботират изборния процес или пък сегашните членове от комисията са от опозицията на Нинова и тя иска да ги смени\", обясни той. ,,Промените в Изборния кодекс не произтичат от нас като парламентарна или политическа сила, а от доклада на ЦИК. Ние не отстъпваме от нито един от видовете гласуване. Правото на жалби в изборния процес остава, то няма да бъде отнето, както алармира Корнелия Нинова. В крайна сметка по никакъв начин не можем да променим съдебната практика на Върховния административен съд. Изглежда, че госпожа Нинова въобще не разбира, че Изборният кодекс урежда 4 вида избори, като за местните има съвсем друг регламент'', обясни председателят на правната комисия. ,,С промените в Наказателния кодекс ще се фокусираме върху защитата от домашното насилие. Вече ще има ясна дефиниция за домашното насилие за нуждите на наказателното законодателството. Въпросните промени ще бъдат гласувани в утрешния ден като втора точка от дневния ред на парламента'', сподели Данаил Кирилов.", "date": "2019.02.06", "title": "Данаил Кирилов: От БСП се готвят за партизанска война, ще саботират изборния процес"}
{"url": "https://www.faktor.bg/bg/articles/novini/balgariya/veche-shte-imame-dostap-do-zdravnite-si-dosieta-v-chuzhbina", "text": "\"Създаването на общ формат на медицинските досиета има за цел всеки пациент да бъде по-ефикасно лекуван, в която и да е страна от ЕС. В случай на инцидент в чужбина, лекарите нямат достъп до медицинските ни данни, като например от какво сме боледували или какви алергии имаме. В много случаи, за да се направи консултация в чужбина е необходимо да се отиде на място в съответната болница, въпреки че това може да стане и електронно, ако лекарят има достъп до медицинското досие на пациента. С днешната препоръка към страните членки Европейската комисия предлага решение на тези проблеми\", заяви българският еврокомисар Мария Габриел на пресконференция в Брюксел.  \"Гражданите бяха много ясни – те искат да могат да контролират своите здравни данни. Над 80 процента от хората участвали в проведената обществена консултация, заявяват, че споделянето на здравни данни може да подобри лечението и превенцията на заболявания. В момента има различни стандарти на здравни досиета в страните членки – здравна документация на пациента, електронни рецепти, резултати от лабораторни анализи, резултати от образна диагностика и епикризи\", каза още тя.  \"След като гражданите могат да се движат свободно в рамките на Европейския съюз, не трябва ли техните здравни данни да се движат заедно с тях също. Водещото в нашия подход е поставянето на пациента в неговия център\", допълни Габриел.  Тя уточни, че обменът на данни трябва да бъде съобразен с изискванията за кибер сигурност, с регламента за електронна идентификация и с регламента защита на личните данни.  Важно е и здравните данни да бъдат изчерпателни, да подлежат на проверка – пациентът да знае кой е искал информация по неговото досие, както и да са достъпни 24 часа в денонощието. По този начин пациентите биха могли да получават навременно и по-висококачествено здравеопазване, когато пътуват в чужбина.", "date": "2019.02.06", "title": "Вече ще имаме достъп до здравните си досиета в чужбина"}
{"url": "https://www.faktor.bg/bg/articles/novini/svyat/za-kakvo-se-dogovoriha-tsipras-i-erdogan", "text": "Президентът на Турция Реджеп Тайип Ердоган се срещна с гръцкия премиер Алексис Ципрас, който е на двудневно посещение в страната.  \"Ние вече си сътрудничим в толкова важни енергийни проекти като Трансадриатическия газопровод, но бихме искали да имаме по-широко сътрудничество за \"Турски поток\", заяви гръцкият премиер, който за пореден път обявява желанието на Атина да се включи в газопровода, за който се говори усилено, че ще мине от турска територия към България и после през сръбска територия.  \"Ние говорихме и за това, че енергетиката трябва да се превърне в мост на сътрудничество, а не препятствие, не повод за стълкновения в региона“, каза още Ципрас.  Ципрас и Ердоган обсъдиха Кипърския въпрос като отбелязаха напредък в преговорите. Ципрас каза, че е била дискутирана необходимостта за намиране на справедливо решение в рамките на резолюциите на ООН, което да бъде \"в полза на целия кипърски народ, на кипърските гърци и турци\".  Основен фокус на разговорите беше и темата за осемте турски офицери, избягали на гръцка територия след проваления преврат през 2016 година.  По време на съвместната пресконференция след двучасовите преговори на четири очи, Ердоган призова Гърция да не приема бегълци на своя територия Ципрас от своя страна отговори, че Атина се съобразява със съдебните решения в Гърция, но това не означава, че приема терористи.  Каква точно ще бъде съдбата на осмината военнослужещи не стана ясно.  Ердоган прояви силен интерес по отношение на мюсюлманите в Западна Тракия. Той настоя за преки избори на мюфтии.  Друга дискутирана тема беше тази за миграцията. Ердоган критикува ЕС като заяви, че до момента Турция е спазила всички условия по договора с Брюксел за мигрантите, подписан през 2016 г., но общността – не е.  Ципрас изрази увереност, че диалогът между Атина и Анкара през последните години е станал откровен и е важен не само за двете държави, но за целия регион.  По отношение на Егейския въпрос, гръцкият премиер е изразил също и силна тревога за опасната военна ситуация. Двете страни планират да предприемат мерки за изграждане на доверие и да се върнат към модела на предварителните разговори по отношение на демилитацията на Егейския континентален шелф. Анкара твърди, че де факто има достъп до по-малко от 10% от ресурсите на шелфа.", "date": "2019.02.06", "title": "За какво се договориха Ципрас и Ердоган"}
{"url": "https://www.faktor.bg/bg/articles/novini/svyat/sasht-i-rusiya-provedoha-novi-raketni-izpitaniya", "text": "Ракетни тестове в Русия и САЩ след излизането на двете страни от Договора за ликвидиране на крилатите ракети със среден и малък радиус на действие. Русия изстреля от космодрума Плисецк междуконтинентална балистична ракета Ер Ес - 24 \"Ярс\", която е достигнала целта си на полигона Кура в Камчатка. Москва започва и разполагането на ПВО-комплекси Ес-350 \"Витяз\" с радиус на действие 60 километра. Витяз е по-евтин вариант на ЕС-400 при еднакви радар и пускови установки. През следващите две години тези комплекси ще заменят по-стария модел ЕС-300, който е гръбнак на противовъздушната отбрана в северната и западната част на страната.  Пентагонът изстреля междуконтинентална ракета Минитмън 3 от база Ванденберг. Поразена е била мишена в централната част на Тихия океан. Вашингтон обяви, че ще започне разработка на въоръжения забранявани досега от договора от 1987 г., но подчерта, че диалогът с Русия остава важна част от политиката по контрол на арсеналите и ядрено разоръжаване.", "date": "2019.02.06", "title": "САЩ и Русия проведоха нови ракетни изпитания"}
{"url": "https://www.faktor.bg/bg/articles/novini/balgariya/katastrofa-mezhdu-dva-avtobusa-na-gradskiya-transport-v-sofiya-zaradi-buystvasht-patnik", "text": "Два столични автобуса по линиите 280 и 94 са се блъснали в \"Студентски град\" заради буйстващ пътник. Това съобщи ръководителят на отдел „Организация, координация, контрол и безопасност на обществения транспорт“ към ЦГМ Лъчезар Пеков. Има един пострадал.  Предното стъкло на автобус 280 е счупено. Пътникът се е заяждал със шофьора. Ритал седалката му и е дръпнал волана. Това е причината водачът да изпусне управлението и да се удари в автобус 280. Счупеното стъкло е наранило ръката на шофьора. Той е прегледан от Бърза помощ и е освободен. Мъжът, причинил инцидента, е задържан от 7-мо РПУ.", "date": "2019.02.06", "title": "Катастрофа между два автобуса на градския транспорт в София заради буйстващ пътник"}
{"url": "https://www.faktor.bg/bg/articles/novini/svyat/verni-na-maduro-voenni-blokiraha-humanitarnata-pomosht-za-venetsuela", "text": "Верни на Николас Мадуро военни блокираха моста, който свързва Венецуела с Колмубия, за да не допуснат хуманитарната помощ да влезе в страната. Камионите с храна и лекарства бяха поискани от временния президент Хуан Гуайдо. Според опонента му, обаче, хуманитарната помощ е оправдание на чуждите държави да нахлуят във Венецуела.  Какута - от няколко седмици в колумбийския град се продава и купува всичко. Селището е най-близкото до Венецуела. Всеки ден в него идват около 50 хиляди венецуелци в търсене на храна и лекарства. Ходят пеш, заради забрана на Мадуро отпреди три години границата да бъде преминавана с автомобили. По молба на временния венецуелски президент Съединените щати изпратиха за страната храни и лекарства. Верните на Мадуро военни, обаче, блокираха моста, който свързва Какута с Венецуала с цистерна и контейнери.  \"Ако хуманитарната помощ не пристигне, 300 000 души са застрашени от смърт\", заяви Гуайдо. Но за опонента му Николас Мадуро хуманитарна криза във Венецуела няма, а чуждите страни я използват като оправдание за инвазия.  Според статистика на ООН всеки ден около 5 хиляди души бягат от Венецуела.  От 2015-та година 4 милиона души са напуснали страната.", "date": "2019.02.06", "title": "Верни на Мадуро военни блокираха хуманитарната помощ за Венецуела"}
{"url": "https://www.faktor.bg/bg/articles/oon-severna-koreya-izpolzva-tsivilni-saorazheniya-za-sglobyavane-i-testvane-na-balistichni-raketi", "text": ". Нов доклад на ООН, представен пред Съвета за сигурност, показва, че Северна Корея заобикаля международните санкции и предприема мерки, за да гарантира, че арсеналът й не може да бъде поразен при въздушни удари, предава Voice of America. Поверителният доклад на ООН, който се появи в медийното пространство по-рано тази седмица, установява, че Северна Корея използва цивилни съоръжения, включително летища, за сглобяване и тестване на балистични ракети с цел ефективно предотвратяване на евентуални удари.  Освен това в доклада от 317 страници се казва, че Северна Корея „продължава да се противопоставя на резолюциите на Съвета за сигурност чрез масирано увеличаване на незаконните трансфери на петролни продукти и въглища от кораб до кораб\", което прави последните санкции на САЩ неефективни. Наблюдателите от САЩ включиха в доклада доказателства за тайна петролна сделка на стойност над 5,7 милиона долара. В доклада Северна Корея също е обвинена в нарушаване на ембарго върху въоръженията, наложено от САЩ, като се е опитала да продаде „широка гама от военно оборудване на въоръжени групировки и правителства в Близкия изток и Африка“. Пхенян също е ангажиран с продажби на малки оръжия и леки оръжия за Либия, Судан и шиитските бунтовници в Йемен, става ясно още от секретния документ.  Северна Корея продължава и тенденцията да използва кибератаки за „незаконно принудително прехвърляне на средства от финансови институции и борси за криптовалути“, за да избегне финансовите санкции. Констатациите подкрепиха американските разузнавателни оценки, че е малко вероятно Северна Корея да се откаже оръжейните си програми.", "date": "2019.02.06", "title": "ООН: Северна Корея използва цивилни съоръжения за сглобяване и тестване на балистични ракети"}
{"url": "https://www.faktor.bg/bg/articles/sasht-shte-rakovodyat-borbata-sreshtu-islyamska-darzhava-vapreki-izteglyaneto-si-ot-siriya", "text": "САЩ ще продължат да ръководят борбата срещу групировката \"Ислямска държава\" въпреки изтеглянето си от Сирия, увери американският държавен секретар Майк Помпейо, цитиран от Франс прес, при откриването във Вашингтон на среща на международната антиджихадистка коалиция, предаде БТА.      С почти пълния териториален разгром на ИД в Ирак и Сирия естеството на битката е на път да се промени, отбеляза той пред представители на 74-те страни и петте многонационални организации, участващи в коалицията.     Занапред борбата ни няма да бъде непременно и на първо място с военен характер. Поради това обявеното от президента Тръмп изтегляне на американските войници не означава край на американското участие в борбата, подчерта той.     Изненадващо огласеното от Доналд Тръмп през декември изтегляне на американските сили от Сирия поставиха съюзниците на САЩ пред множество проблеми. За да оправдае изтеглянето, Тръмп най-напред заяви, че ИД е победена, но това прибързано изявление беше поставено под съмнение от всички страни.     \"Ислямска държава\" продължава да е заплаха, призна Помпейо и призова коалицията да \"препотвърди набелязаната цел за окончателен разгром\" на джихадистката групировка, която в последните години извърши кървави атентати в Европа, организирани от бившите й укрепления в Сирия.     Помпейо отново призова също останалите страни да участват във финансовата страна на борбата с джихадистите.", "date": "2019.02.06", "title": "САЩ ще продължат да ръководят борбата срещу  \"Ислямска държава\""}
{"url": "https://www.faktor.bg/bg/articles/obshtestvo/zakon-i-red/razbiha-banda-za-razprostranenie-na-narkotitsi", "text": "Специализираната прокуратура привлече като обвиняеми шест лица за участие в организирана престъпна група за разпространение на наркотици в София. Това съобщиха от пресцентъра на Специализираната прокуратура. Те са задържани на 31 януари 2019 г. при операция на ГДБОП и Специализираната прокуратура в столичния ж.к. „Дружба“. Събраните по досъдебното производство доказателства сочат, че групата е била сформирана на 1 август 2017 г. Всеки от участниците е изпълнявал строго определени функции по доставянето, разфасоването на дози и разпространението на наркотичните вещества – предимно кокаин, амфетамини и марихуана. По време на специализираната операция са претърсени 14 адреса, ползвани от участници в групата. В 13 от тях са намерени и иззети различни количества наркотици, както и електронна везна. Двама от обвиняемите складирали и съхранявали готовата за продажба разфасована дрога в противопожарните табла на междуетажните стълбищни площадки в жилищните си блокове. Групата е била следена от служители на ГДБОП около 6 месеца. В хода на разследването са използвани специални разузнавателни средства, разпитани (в т.ч. пред съдия) са множество свидетели, сред които и наркозависими купувачи. На 2 февруари 2019 г., по искане на Специализираната прокуратура, Специализираният наказателен съд определи мярка за неотклонение „Задържане под стража“ за всеки от шестимата обвинени. Съдът прие, че е налице обосновано предположение да са извършили престъпленията, за които са обвинени, както и че могат да се укрият или да извършат друго престъпление. Определените мерки за неотклонение могат да бъдат обжалвани пред Апелативния специализиран наказателен съд.", "date": "2019.02.06", "title": "Разбиха банда за разпространение на наркотици"}
{"url": "https://www.faktor.bg/bg/articles/zadarzhanite-v-burgas-razbivali-kasi-obirite-za-nad-300-000-leva-1", "text": "Двама души остават в ареста след вчерашната спеициализирана полицейска операция за задържането на престъпна група, извършвала кражби в Бургас.  Обирите са за над 300 000 лева, като основно са разбивани каси, от които са откраднати златни накити и пари, съобщава БНР.", "date": "2019.02.06", "title": "Задържаните в Бургас разбивали каси, обирите - за над 300 000 лева"}
{"url": "https://www.faktor.bg/bg/articles/zapochva-onlayn-nablyudenie-na-dvizhenieto-na-gorivata", "text": "На съвещание с всички служби - данъчни, митници, прокурори, проведохме заседание във връзка с горивата. Това каза в началото на днешното заседание на Министерски съвет премиерът Бойко Борисов. Извели сме сигналите от Морска администрация, Гранична полиция, рафинериите. Изграждаме и в петък ще покажем изцяло онлайн наблюдение - от движението на даден танкер до продажбата в бензиностанциите как се контролира движението на горивата. За да се елиминира човешкият фактор, всички сигнали са изведени в контрабандния сектор. Ще покажем какво се прави, за да спрат тези басни, които се говорят, заяви Борисов. Всеки квадратен метър се наблюдава от камерите в този момент, подчерта министър-председателят.", "date": "2019.02.06", "title": "Борисов: Ще покажем какво се прави, за да спрат тези басни"}
{"url": "https://www.faktor.bg/bg/articles/rannite-zapisvaniya-na-ruski-turisti-za-balgariya-sa-namaleli-tazi-godina-s-25", "text": "Ранните записвания на руски туристи за България са намалели тази година с 25%, отчитат в Министерството на туризма. Ресорният министър Николина Ангелкова замина за Москва в опит да засили интереса на руснаците към страната ни като туристическа дестинация. В българската делегация участват петима депутати от всички представени в парламента партии. Явор Нотев каза, че присъствието им в Москва цели да покаже политическото съгласие по въпроса за значението на туризма и политическия ангажимент да се работи за преодоляване на съществуващите проблеми. В интервю за БНР министър Ангелкова посочи целите на посещението си в Москва. „Една от основните цели на моето посещение е да засилим все повече интереса към България като туристическа дестинация. Да покажем максимално какво правим в сектор туризъм и да засилим интереса към нашата страна. Поставили сме си като цел да задържим нивата на руските туристи, които посещават България и при възможност да ги увеличим в годините напред“. Освен с руския заместник-министър на икономиката с ресор туризъм Сергей Галкин Николина Ангелкова разговаря и с представители на български и руски туроператорски фирми. Домакин на срещата беше посолството ни в Москва. „Ключово за нас е да засилим интереса към детския туризъм и отдих. Бихме искали да ползваме експертизата на Руската федерация в това направление, така че максимално нашите детски лагери да отговарят на условията и качеството, което се търси“, коментира Ангелкова. Тя посочи като друг фокус оздравителния, културно-историческия, както и религиозния туризъм. Министър Ангелкова потвърди тенденцията към намаляване на интереса на руските туристи към страната ни. Според нея причината за спада на ранните записвания е невъзможността България като член на Европейския съюз пряко да субсидира туризма - нещо, което конкурентните пазари извън съюза правят. „За миналата година спадът на руски туристи е 8% при подобни очаквания на ранните записвания. Независимо от този спад, за миналата година България е посрещнала над 9,2 млн. чуждестранни туристи и имаме ръст от около 5% на годишна база“. Министърът на туризма увери, че страната ни прави всичко възможно да улесни процедурата за издаване на визи на руските туристи. Посещението на Николина Ангелкова в Москва продължава и днес. Програмата й предвижда среща с ръководителя на Федералната агенция по туризъм Олег Сафонов.", "date": "2019.02.06", "title": "Ангелкова в Москва в опит да привлича руснаци"}
{"url": "https://www.faktor.bg/bg/articles/ikonomika/ministerstvo-na-energetikata-balgariya-nyama-da-se-otkazhe-ot-vaglishtnite-tsentrali", "text": "Страната е заложила тецовете да продължат да работят поне до 2030 г. въпреки завишените екологични изисквания.  България планира да запази работата на въглищните централи, защото те са базисни за страната. Това съобщи по време на дискусия зам.-министърът на енергетиката Жечо Станков. По думите му, запазването на ролята на местните въглища са заложени в Интегрирания национален план на страната за енергетика и климат до 2030 г. с хоризонт до 2050 г. В момента България иска отсрочка от Европейската комисия на въвеждането на по-високи критерии за екологичност на въглищните си централи в маришкия басейн. Там работят както частните американски тецове - AES Гълъбово и Контур Глобал Марица изток 3, така и държавната \"Марица изток 2\". Според изчисленията на международни консултанти, изпълняването на новите критерии е икономически необосновано за България и ако те не могат да бъдат отсрочени, централите ще бъдат затворени. Целта на българския план за енергетиката е да бъдат постигнати общоевропейските цели, а именно 32% дял на енергията от възобновяеми източници в брутното крайно потребление на енергия, 32,5% подобрение на енергийната ефективност и минимум 15% междусистемна свързаност. В момента България продължава да влага, включително европейски средства за развитието на енергийната си инфраструктура и свързване със съседните държави.", "date": "2019.02.06", "title": "Министерство на енергетиката: България няма да се откаже от въглищните централи"}
{"url": "https://www.faktor.bg/bg/articles/obshtestvo/radev-i-karayancheva-edin-do-drug-na-kontsert-za-tarnovskata-konstitutsiya", "text": "Президентът Румен Радев и председателят на парламента Цвета Караянчева седнаха един до друг на тържествения концерт на Софийската филхармония в зала \"България\", посветен на 140-годишнината на Търновската конституция.   Тържественият концерт бе под патронажа на Цвета Караянчева, която лично посрещаше гостите.   Сред тях бяха президентът Румен Радев, вицепрезидентът Илияна Йотова, депутати, министри, представители на съдебната власт, на Конституционния съд, посланици, бивши председатели на парламента, кметът на Велико Търново Даниел Панов, областният управител на Велико Търново проф. д-р Любомира Попова, представители на БАН и на медиите.  В приветствието си председателят на Народното събрание отбеляза, че през 1879 г. само за два месеца, въпреки горещите страсти, препирните и политическите различия, участниците в Учредителното събрание успяват заедно да създадат един документ, с който основателно се гордеем до днес. Тя подчерта, че изстраданата жажда за свобода и собствена държава са водили съвестта им на всяка крачка през тези малко повече от два месеца между 10 февруари и заветното подписване на Конституцията на 16 април.   Цвета Караянчева цитира, по думите й, най-красивия текст, залегнал в документа, който синтезира тези чувства: „Всекой роб от какъвто пол, вера и народност да бъде, свободен става, щом стъпи на Българска територия“.  Председателят на парламента припомни, че за откриването на първия български парламент във Велико Търново се стича възрожденският елит на България. Като наблюдатели на събитието и водени от желанието си да помогнат на Княжеството в първите му стъпки на самостоятелна държава, в Търново пристигат дипломатическите представители на Руската империя, Високата порта, Европа.  Според Цвета Караянчева всеки, които се е зачитал в дневниците на Учредителното събрание, може да обори твърдението, че първите ни законотворци са били хора с неособено голям опит в политическия дебат. Дневниците са преди всичко доказателство за това как един искрен оратор може да промени хода на събитията, въоръжен само с думи, логика и пламенна лоялност към собствените си убеждения, посочи тя.  Заседанията на Учредителното събрание са били не единствено политика, но и повод за радост и честване, защото са дали на българите, или поне българите от Княжеството по това време, толкова дългоочакваната възможност да се усетят свободни граждани, отбеляза председателят на парламента. Заседанията са били съпроводени от театрални постановки, концерти, политически салони. България е започвала да гради не само собствен парламентаризъм, но и своя съвременна европейска култура, подчерта Цвета Караянчева. Тя припомни, че специално заради откриването на събранието по Дунав пристига чешки духов оркестър, за да покаже на младата ни държава, че никое събитие не може да е достатъчно тържествено, ако няма музика.  В програмата на концерта бяха включени „Празнична увертюра“ на Веселин Стоянов, „Ръченица“ на Петко Стайнов, „Българска рапсодия „Вардар“ на Панчо Владигеров, из „Жар птица“ на Игор Стравински и „Рапсодия в синьо“ на Джордж Гершуин.   Концертът беше под диригентството на директора на Софийската филхармония Найден Тодоров, а на пианото – носителят на множество престижни отличия Людмил Ангелов, който събра възторзите на публиката и нестихващи аплодисменти.", "date": "2019.02.06", "title": "Радев и Караянчева един до друг на концерт за Търновската конституция"}
{"url": "https://www.faktor.bg/bg/articles/avariya-ostavi-bez-tok-kozloduy", "text": "Поради авария по съоръжение, собственост на Електроенергийния системен оператор (ЕСО), в 14.50 часа ще бъде изключено електрозахранването на град Козлодуй. Това съобщиха от пресцентъра на ЧЕЗ. Изключването ще продължи до приключване на ремонтните дейности на ЕСО. \"ЧЕЗ Разпределение\" осигурява алтернативно електрозахранване на болницата в град Козлодуй. От дружеството все още не могат да кажат до кога хората в града ще останат без ток.", "date": "2019.02.06", "title": "Авария остави без ток Козлодуй"}
{"url": "https://www.faktor.bg/bg/articles/spetsaktsiya-na-gdbop-v-kardzhali", "text": "ГДБОП и Жандармерията осъществяват спецакция в района на Кърджали и околните места, информира БНР. По непотвърдени данни действията на органите са по залавянето на организирана престъпна група, която действала от много време в региона. Маскирани служители на ГДБОП извършват обиски на определени адреси. На изходите на града има разположени патрулни автомобили. Униформените спират за проверка преминаващите коли, най-вече такива с чужди регистрации, допълват от общественото радио. Очакват се официални данни след приключване на акцията.", "date": "2019.02.06", "title": "Спецакция на ГДБОП в Кърджали"}
{"url": "https://www.faktor.bg/bg/articles/iskat-zadarzhane-pod-strazha-za-dvamata-kasorazbivachi-zadignali-nad-6-kg-zlato-za-250-000-lv", "text": "Окръжната прокуратура в Бургас ще поиска най-тежката мярка за неотклонение \"задържане под стража\" за двамата касоразбивачи, задигнали над 6 кг. злато за 250 000 лв. от заложна къща в Айтос, пише 24 часа\" .  Злати И. и Пенчо М. се разследват и за други кражби, като общата стойност на откраднатите пари, злато, алкохол и цигари е на стойност над 322 хил.лв., уточниха от прокуратурата. Както \"24 часа\" пръв съобщи по-рано днес, двамата изпечени касоразбивачи са разследват за четири кражби, извършени на територията на Бургас и Айтос. На брифинг в прокуратурата стана ясно, че те ще бъдат проверявани и за подобни престъпления на територията на цялата страна, както и в чужбина. Злати и Пенчо са с дебели крими досиета, съдени са за документна измама и кражби. Действали са изключително конспиративно, като са разузнавали дълго време набелязаните обекти, каза старши комисар Калоян Калоянов, директор на Областната дирекция на МВР Бургас. И при четирите удара касоразбивачите пробивали дупки в стените на търговските обекти. Със специална техника заглушавали СОТ-а на помещенията, а в два от случаите разбивали касите, използвайки технология с газ пропан-бутан и кислород, чрез която буквално стопявали сейфовете. С прокурорско постановление на двамата е наложена мярка за задържане за срок до 72 часа. Делата за мерките  най-вероятно ще се гледат утре в Бургаския окръжен съд.", "date": "2019.02.06", "title": "Искат \"задържане под стража\"  за двамата касоразбивачи, задигнали над 6 кг. злато"}
{"url": "https://www.faktor.bg/bg/articles/obshtestvo/zakon-i-red/spetsialen-zakon-shte-zashtitava-targovskata-tayna", "text": "Депутатите гласуваха на първо четене Законопроекта за защита на търговската тайна, който въвежда по-добра правна закрила срещу незаконното ѝ придобиване, използване и разкриване, съобщава Нова телевизия. Съгласно действащото към момента законодателство в тази област, търговската тайна не се счита за интелектуална собственост и не е защитена като такава. Не съществуват и специални правила за присъждане на обезщетения за нарушаване на търговски тайни. Чрез законопроекта, чийто вносител е Министерският съвет, се дават определения за понятията \"търговска тайна\", \"притежател на търговска тайна\", \"нарушител\" и \"стоки - предмет на нарушение\". Регламентират се производството и мерките за защита на търговска тайна по съдебен път. БСП се въздържаха при гласуването и не дадоха подкрепата си за законопроекта. Тезата на опозицията разви от парламентарната трибуна народният представител Пенчо Милков, а едно от основните причини БСП да се въздържи бе твърдението, че законът не дава прецизна дефиниция за търговска тайна, което според тях може да доведе до противоречива съдебна практика. „Българските търговци имат нужда от защита и от гаранция, че техните достижения ще получат правна помощ“, защити предложенията Данаил Кирилов, депутат от ГЕРБ и председател на Правната комисия. Със законопроекта управляващите се надяват предложените правни механизми да сведат до минимум рисковете от незаконно присвояването на ноу-хау и други ценни данни, представляващи търговска тайна, пред които са изправени предприятията и научноизследователските организации. По този начин ще се създадат гаранции, че конкурентоспособността на българския бизнес, която се основава на такъв вид информация, е адекватно защитена. Целта е подобряване на средата за развитие и използване на иновации и трансфер на знания в рамките на целия вътрешен пазар на ЕС. Вносителите изразяват и очакване законопроектът да доведе до нарастване на иновациите и печалбите за предприятията.", "date": "2019.02.06", "title": "Специален закон ще защитава търговската тайна"}
{"url": "https://www.faktor.bg/bg/articles/2-godishno-e-nevredimo-v-kola-propadnala-po-skat-do-zhp-liniya", "text": "2-годишно дете оцеля невредимо по чудо в кола, пропаднала до жп линията в Русе. Инцидентът е станал по обед в близост до болницата. Автомобилът е бил спрян по наклон и е тръгнал назад на собствен ход. В този момент майката е била извън колата, за да прибере свой близък от болницата и да прибере багажа му. 35-годишната жена е видяла с ужас как колата пропада по ската, докато детето е вътре. До инцидента най-вероятно се е стигнало, тъй като колата е била с работещ двигател, но не е била дръпната ръчната спирачка, съобщава Русе Медиа. Пръв на помощ се е притекъл Ивайло Кьосев, който в този момент е минавал оттам. Той разказа, че е видял празния автомобил да пресича пътя и да се спуска засилен по наклона, след което е пропаднал. Майката е тичала, викайки, че детето е вътре. Заедно с Ивайло Кьосев са слезли надолу до автомобила, чиято инерция по наклона е спряна от гъстата растителност и храсталаци на 7-8 метра от жп линията. Двамата са извадили момченцето и са се изкачили обратно, подавайки си го от ръка на ръка. В този момент са пристигнали и два екипа на пожарната, които са се включили в спасителната операция. Макар детето видимо да не е пострадало, то беше откарано от екип на \"Спешна помощ“ за преглед в болницата.", "date": "2019.02.06", "title": "2-годишно е невредимо в кола, пропаднала по скат до жп линия"}
{"url": "https://www.faktor.bg/bg/articles/arhitekt-ostavi-nad-90-hil-lv-na-alo-izmamnitsi", "text": "71–годишният архитект Светослав Стоилов дал на ало измамниците 91 540 лева, защото бил убеден, че участва в полицейска операция за тяхното залавяне. Това разказа съкрушеният мъж, който едва вчера осъзнал какво му се случило. Мошениците му позвънили на 25 януари и се представили като служители на ДАНС и полицията. После го убедили, че се нуждаят от неговата помощ, за да бъде заловена банда ало измамници, пише \"Трафик\".  Мъжът събрал наличните в дома си златни накити и над 90 000 лева, които изтеглил от банка. После по предварителна уговорка прибрал в плик парите и бижутата и ги оставил до паднало дърво в близката градинка до Транспортна болница. В един момент измамниците започнали да го заплашват. \"В един момент ставаше въпрос не само за парите, а за живота ми\",  заяви възрастният мъж. Той притежава още няколко имота в столицата, а мошениците се опитали да го накарат да им прехвърли апартамента, в който живее.  Сега Стоилов се надява измамниците пак да се обадят, за да бъдат заловени след като във вторник е разказал цялата история на полицията.  Този път истинската. От началото на 2019 г. в София всеки ден има заявени между 1 и 2 телефонни измами, съобщи главен инспектор Иво Величков от \"Криминална полиция\" към СДВР. Според него измаменият пенсионер е разбрал, че е жертва на измама след репортаж по медиите. \"Искам да кажа, че полицията, прокуратурата и другите държавни институции не искат пари по телефона\", посочи Величков. Той предупреди потенциалните жертви на телефонни измами да не се притесняват от закани на мошениците за физическа разправа.  СДВР продължава да издирва  мошениците, измамили архитект Стоилов.", "date": "2019.02.06", "title": "Архитект остави над 90 хил. лв. на ало-измамници"}
{"url": "https://www.faktor.bg/bg/articles/otlozhiha-razglezhdaneto-na-deloto-za-tsarskite-konyushni", "text": "Специализираният наказателен съд отложи разглеждането на делото за „Царските конюшни”. Обвиняеми по него са бившият областен управител на София Веселин Пенев и лицензираният оценител Юлия Димитрова. Причина за отлагането стана депозирана молба за самоотвод на съдебния заседател Живка Иванова с мотив, че в следващите месеци ще отсъства и моли да бъде освободена като заседател по това дело. Съдът уважи молбата и очаква да бъде назначен нов съдебен заседател. Кога ще стане това обаче не се знае и поради тази причина съдията не назначи нова дата за разглеждане на делото. Самият Пенев каза, че вече 3 години продължава тази сага, в която се внасят документи с измислени оценки и скалъпени обвинения. Според него казусът може да не се разреши до въвеждането и на ново законодателство. Именно такова преместило делото в Специализирания съд, обясни бившият областен управител на София. На 17 януари Спецсъдът върна на прокуратурата делото. Дотогава то два пъти бе връщано за доразследване на прокуратурата от Софийския градски съд. След промените в НПК в сила от 5 ноември 2017 г. делото беше внесено в Специализирания наказателен съд. Апелативният спецсъд обаче по-късно отмени определението на първоинстанциония съд и така делото можеше да започне на 6 февруари 2019 г. Обвиняемият Веселин Пенев беше предаден на съд за няколко престъпления. Едното обвинение е за сключена неизгодна сделка, т.нар. „царски конюшни”. Щетата е над 10 млн. лв. и е формирана от разликата между продажната цена и реалната пазарна стойност на имота. Другото обвинение е за умишлена безстопанственост, в резултат на което също са настъпили вредни последици и за областната администрация, и за българската държава.   Т.нар. „царски конюшни” - 7 декара и половина на пъпа на София – на 100 метра от паметника на Васил Левски, са били продадени за сумата от 658 870 лв. Тоест, по 90 лв. на квадратен метър.", "date": "2019.02.06", "title": "Отложиха разглеждането на делото за „Царските конюшни”"}
{"url": "https://www.faktor.bg/bg/articles/donald-tusk-ima-spetsialnoto-myasto-v-ada-za-tezi-koito-vikaha-za-brekzit", "text": "Председателят на Европейския съвет Доналд Туск в сряда осъди тези, които искат Брекзит, но нямат идея как да го осъществят и отбеляза, че стиска палци за британския премиер Тереза Мей, която имала „реалистичен план“, предава AFP. „Чудя се как ли изглежда специалното място в Ада за тези, които викаха за Брекзит без дори да имат скица на план, как да го осъществят безопасно“, заяви Туск.", "date": "2019.02.06", "title": "Доналд Туск: Има специалното място в Ада за тези, които викаха за Брекзит"}
{"url": "https://www.faktor.bg/bg/articles/navodni-se-podlezat-na-gara-sofiya-sever", "text": "Подлез на столичната жп гара София Север е наводнен, а преминаването по него е истинско препятствие за хората. Проблемът е от вторник сутрин, но все още не е решен. В подлеза вече има осветление, след като заради водата и то бе изключено вчера. Отстраняването на аварията продължава, информира Bulgaria ON AIR.", "date": "2019.02.06", "title": "Наводни се подлезът на гара София Север"}
{"url": "https://www.faktor.bg/bg/articles/ekspert-kabinetat-vze-pravilnoto-reshenie-za-venetsuela", "text": "\"Откакто стана член на ЕС България трябва да говори с гласа на своите европейки партньори, но от друга страна ние трябва да имаме становище за всеки един международен въпрос или конфликт, защото премълчаването дава сигнал, че сме безгласна буква. Това обясни в интервю за предаването \"12+3\" на БНР бившият заместник-министърът на външните работи Милен Керемедчиев в коментар на различните позиции за Венецуела, изразени от президента и правителството.  „Смятам, че изразяването на позиция - такава, каквато изразява правителството, е правилното решение, а от друга страна - изразяването на две различни позиции е типично българска, леко шизофренна, черта на нашата външна политика, което вече от няколко години е факт“, добави Керемедчиев и изтъкна, че в много други държави в Европа има различни позиции по темата.  Според него президентът Румен Радев „има право да бъде коректив на управлението и има право на свое мнение“, но „официалната позиция на страната се изказва от избрано от мнозинството в парламента правителство“. „Президентът като ляво ориентиран политик, избран с подкрепата на тази политическа сила и гласоподаватели с тази ориентация, по-скоро прие позицията на левите сили в света - Русия, Китай, лейбъристите, левичарите и с това се противопостави на политиката на кабинета, която поддържа общата световна тенденция, започваща от САЩ и преминаваща през Европа, за демократични промени съответно в страната“, коментира още Милен Керемедчиев, както и напомни, че „България, както останалите членки на ЕС“ не е признала „легитимността на изборите през 2018-а поради големия брой нарушения, натиск върху гласоподавателите и върху опозиционните сили“: „В момента България има правилна позиция, т.е. следвайки позицията на ЕС за непризнаване на легитимността на изборите и легитимността на избирането на Николас Мадуро за президент на Венецуела, съответно да продължава да указва съмнение в крайния резултат на това, което се случва като политически живот във Венецуела“. Според Керемедчиев 35-годишният Хуан Гуайдо „не е най-добрата алтернатива“ за Венецуела, но тъй като е единствената, „в момента получава такава широка подкрепа“. „Това, което се случва във Венецуела вече не е просто вътрешен проблем на хората срещу управлението на страната, а се превърна в глобален проблем на световните леви срещу демократите или срещу републиканците на САЩ, т.е. в един момент това се превърна в световно противостоене на убеждения, което включи големите играчи. Тази битка се превърна в битката \"Мадуро срещу Тръмп\", а това не е така, всъщност е битката на хората срещу едно управление, което те не приемат“, добави Керемедчиев, според когото в страната трябва да се проведат „нови избори“ – „такива, каквито предлага опозицията“.  „Не е страшно, че има такъв разнобой“, добави в коментар по темата в ефира на „Хоризонт“ доц. д-р Александър Сивилов - специалист по съвременна история и преподавател в Софийския университет „Свети Климент Охридски“. „Правителството изразява официалната позиция и е нормално един политик като президента Радев да може да отстоява своите възгледи и е съвсем нормално това да се случи в една демократична държава, но по-страшното е едно изказване на министър Екатерина Захариева“, подчерта доц. Сивилов, според когото казаното от българския вицепремиерът и министър на външните работи, че нямаме „геостратегически интереси“ във Венецуела е недопустимо, „при положение, че нашата страна има дипломатически отношения с Венецуела“.  „Ние нямаме реална представа какво се случва във Венецуела, тъй като виждаме само половината от информацията - тази, която идва от привържениците на Хуан Гуайдо“, коментира още доц. Александър Сивилов и обясни, че голяма част от медиите в страна са опозиционни. „Във Венецуела има голяма част от обществото, която подкрепя Николас Мадуро и по-скоро подкрепя политиката, която водеше Уго Чавес“, допълни историкът и  изтъкна, че една ли изборите преди са били манипулирани, след „като е възможно опозицията да вземе връх в някои от органите“, давайки за пример Националното събрание, оглавявано от Хуан Гуайдо. „Ситуацията във Венецуела е изключително тежка, като причина за това са икономическите проблеми, които има страната, както и фактът, че е изцяло зависима от нефта. Проблемът там тръгна с падането на цените на нефта“, обясни историкът, според когото „нещата във Венецуела са силно поляризирани“, а „обществото там започва да се разцепва“ и то „с помощ, идваща от вън“:  „В момента намесата на Великите сили и най-вече на САЩ, но и на Русия, и на Китай, които застанаха от другата страна - ще доведат вероятно до пълното противопоставяне там и в крайна сметка до военен сблъсък“.", "date": "2019.02.06", "title": "Експерт: Кабинетът взе правилното решение за Венецуела"}
{"url": "https://www.faktor.bg/bg/articles/makedonskiyat-prezident-privetstva-podpisvaneto-na-protokola-za-chlenstvo-na-makedoniya-v-nato", "text": "Държавният глава на югозападната ни съседка Георги Иванов приветства подписването на Протокола за членство на Македония в НАТО, предава скопската телевизия „Канал 5“, цитиран от \"Фокус\". От кабинета му подчертаха, че Иванов винаги се е застъпвал за стратегическите цели на страната.  „Македонският президент смята, че за съжаление, остава фактът, че подписването на протокола предшества подписването на споразумение за промяна на конституционното наименование на Република Македония, което доведе до трайно увреждане на македонските национални интереси“, гласи прессъобщението. Тридесетото място в Алианса за Република Македония е заслужено, като се има предвид, че стандартите за отбрана и военна готовност на армията на Република Македония отдавна са изпълнени, се казва още в съобщението.", "date": "2019.02.06", "title": "Македонският президент приветства подписването на Протокола за членство на Македония в НАТО"}
{"url": "https://www.faktor.bg/bg/articles/toma-bikov-pozitsiyata-ni-za-venetsuela-podkrepya-nashi-partnyori-v-es", "text": "„Нашата позиция не е анализаторска, не е и публицистична. Наясно сме, че Българската държава едва ли може да окаже влияние върху решаването на тази социална, финансова, конституционна, икономическа криза във Венецуела. Тази позиция е позиция, която подкрепя наши партньори и съюзници в ЕС”. Това заяви пред Нова ТВ депутатът от ГЕРБ Тома Биков. Коментарът след новините” позицията на България да признае за временен президент на Венецуела Хуан Гуайдо. По думите му с това решение България подкрепя страни, с които имаме добър диалог. „Страни, с които се опитваме да сформираме коалиции по различни въпроси в ЕС, в това число и коалиция по въпроса за българските транспортни работници”, обясни Биков. „Ние нямаме стратегически интерес във Венецуела, не губи нищо от тази позиция, но печелим доверие и авторитет в тези страни, които са наши партньори”, поясни депутатът.  Биков коментира и скандалите в парламента заради делата срещу България в Страсбург. И определи думите на лидера на БСП от парламентарната трибуна като „опит за оригиналност, неуспешен”. „Нито беше смешно, нито забавно. Две години повтаря една и съща реч”, заяви Биков. „Виждам през последните месеци излишно нахъсване на БСП и опит да се сведе ситуацията до кална игра, в която ГЕРБ да понесе повече щети от БСП и така БСП да излезе на първо място. Няма как да се случи”, коментира депутатът.  Тома Биков коментира и скандалите за ЦИК и състава й. „Имаме притеснение, че БСП са тръгнали в една посока – да делегитимират изборите като елемент на политическата система”, заяви Биков.", "date": "2019.02.06", "title": "Тома Биков: БСП излишно се нахъсва и иска да вкара ГЕРБ в калната си игра"}
{"url": "https://www.faktor.bg/bg/articles/evrokomisiyata-vbesi-germaniya-i-frantsiya-s-veto-na-gigantsko-slivane", "text": "Европейската комисия наложи вето върху подготвеното между немския концерн \"Сименс“ и френската корпорация \"Алстом“ сливане, което щеше да създаде недосегаем за конкуренцията в Европа гигант в железопътния транспорт. Въпреки свирепия натиск на администрациите на двете най-влиятелни и мощни страни в ЕС, европейският комисар за конкуренцията Маргрете Вестагер бе непреклонна и днес наложи вето на сливането. \"Отрицателният ефект за конкуренцията беше очевиден“, отсече Верстагер, след като определи като \"ограничени“ последните отстъпки на двете фирми, направени с надежда са спасят сделката. Тя устоя на огромния натиск на правителствата на Германия и Франция, съгласни за създаването на „европейски шампион“, който да се бори със световните гиганти в жп бранша китайската CRRC (China Railway Rolling Stock Corporation) и канадската  Bombardier Transportation. Подготвяното още от септември 2017 г. Сливане трябваше да създаде европейска мегаструктура с общ годишен оборот от 15,3 милиарда евро и над 60 000 служители. Еврокомисията обясни наложеното вето така: \"Сливането би навредило на конкуренцията на пазара на железопътни системи и високоскоростни влакове“. Вестагер изтъкна, че \"не е проблем компанията да е голяма“, но добави, че създадената нова групировка \"би била най-голямата компания, която нямаше да има конкуренция на някои пазари“.  От Франция и Германия отхвърлят аргументите на еврокомисаря, като посочват, че със сливането европейците биха имали повече шансове на световния пазар, където китайската държавна CRRC държи дял от над 71%, срещу едва 10% за \"Сименс“ и \"Алстом“. Вестагер опонира, че така Европа има два големи играча на световния пазар, а не само един (ако сделката бе осъществена). Реакцията бе много остра. Малко след като бе оповестена официалната позиция на Брюксел, френският министър на икономиката и финансите Брюно льо Мер изригна в Туитър: \"Европейската комисия отказа сливането Алстом-Сименс. Това е икономическа грешка: критериите, посочени от Комисията, не са правилни. Това е и политическа грешка – ролята на Комисията е да защитава икономическите интереси на Европа”. Той се закани, че Германия и Франция ще предприемат съвместна офанзива за промяна на начина на взимането на решения за големите сливания в Европа, за които отговорност носи само Еврокомисията от 1989 г. \"Сега трябва да погледнем в бъдещето и да обновим европейските правила за конкуренцията. С моя германски колега Петер Алтмайер ще направим предложенията си“, добави Льо Мер пред Франс 2.", "date": "2019.02.06", "title": "Еврокомисията вбеси Германия и Франция с вето на гигантско сливане"}
{"url": "https://www.faktor.bg/bg/articles/blok-se-sruti-v-istanbul-ima-zaginali-izdirvat-pone-20-dushi", "text": "Жилищен блок, който според едни информации е 6-етажен, а според други 8-етажен, се е срутил в квартал \"Картал\" на азиатския бряг на Истанбул. По първоначални данни на турските медии най-малко един човек е загинал, има и ранени, но не е известно точно колко. Спасители се опитват да извадят четирима души, които са останали под развалините, съобщи за БТА журналистката Нахиде Дениз. Световните агенции съобщават за над 20 души, които се издирват.  Инцидентът е станал на централен булевард. Част от сградата рухнала изведнъж с гръм и трясък, разказаха очевидци. В блока има 12 апартамента, като в повечето не е имало хора, понеже са на работа. На мястото на инцидента са изпратени линейки, пожарни коли, полицейски екипи. Не се съобщава причината за рухването на сградата. Не липсват обаче твърдения за възможна експлозия, която да е причинила срутването. Картал е район с над 500 хиляди души население, който се простира по крайбрежието на Мраморно море. В този квартал живеят и много преселници от България. Според кмета на махала \"Джевизли\", където се е разиграла трагедията, сградата е била стара, на около 60-70 години, предаде БНР. Държавната телевизия ТРТ Хабер съобщи, че на първия етаж се е помещавало шивашко ателие, в което са работели около 20 души. Не е известно дали и колко от тях са останали под останките.", "date": "2019.02.06", "title": "Блок се срути в Истанбул, има загинали, издирват над 20 души под руините"}
{"url": "https://www.faktor.bg/bg/articles/novini/svyat/broyat-na-zhertvite-na-gripa-v-rumaniya-dostigna-89-dushi", "text": "Броят на смъртните случаи в резултат на грипния вирус в Румъния достигна 89 души, съобщава Аджерпрес, позовавайки се на данни на Националния център за наблюдение и контрол на заразните болести в рамките на Института за обществено здраве. Последните две жертви на грипа за мъж на 51 години от южния окръг Прахова и жена на 94 години от Букурещ. И двамата не са били ваксинирани срещу грип.", "date": "2019.02.06", "title": "Броят на жертвите на грипа в Румъния достигна 89 души"}
{"url": "https://www.faktor.bg/bg/articles/ekaterina-zaharieva-prezidentat-reshi-pred-mediite-da-obyavi-pozitsiiyata-si-za-venetsuela", "text": "Президентът реши пред медиите да обяви позиция си за Венецуела и не изчака решението на Съвета по сигурност . Това заяви вицепремиерът и външен министър Екатерина Захариева в предаването \"Лице в лице\" на btv. Ние наистина търсихме диалог с президента, още в събота вечерта, в момента, в който излезе проектът на декларацията, инициирана от 5 държави“, заяви още министърът на външните работи.  Захариева каза, че Съветът по сигурността е бил свикан в понеделник от премиера, преди президентът Румен Радев да обяви своята позиция. Той предпочел да не изслуша експертите и представителите на службите. Съветът за сигурност беше опит за намиране на обща позиция. Той се състои от министри, членове на службите и двама представители на президентството, каза още тя.  \"Не бих казала че комуникацията с президента е лесна. В крайна сметка решението за признаване на Хуан Гайдо за президент на Венецуела е на Министерски съвет, но в никакъв случай не сме търсили конфронтация, напротив, изпратих цялата информация в президентската институция\", заяви вицепремиерът. \"Никой не признава изборите за президент във Венецуела, всички считаме, че единственият легитимен орган е Националната асамблея. Да припомним, че на изборите за парламент на Венецуела партията на Мадуро загуби катастрофално, с две трети. Взеха по малко от една трета от местата в парламента. Венецуелският народ иска избори\", смята Захариева.  „Българското правителство подкрепя венецуелския народ в стремежа му за демокрация. Ние бяхме 20-ата държава членка на ЕС, която се присъедини към тази позиция. Нито сме бързали, нито сме взели неинформирано решение. От миналата година Венецуела ескалира с все по-голям интензитет“, заяви вицепремиерът.", "date": "2019.02.06", "title": "Екатерина Захариева: Президентът не изчака решението на Съвета по сигурността  за Венецуела"}
{"url": "https://www.faktor.bg/bg/articles/novini/svyat/otmeniha-premierata-na-noviya-film-na-liam-niysan", "text": "Нов скандал разтърси Холивуд. Отмениха премиерата на най-новия филм на Лиъм Нийсън заради негови расистки изявления. Той беше залят от критики, след като сподели, че искал да убие \"който и да е чернокож\". Причината - негова приятелка била изнасилена.  Самият Нийсън нарече реакцията си \"ужасна\" и увери, че не е расист. Междувременно стана ясно, че за първи път от 30 години насам и едва за втори път в историята на \"Оскар\"-ите церемонията ще бъде без водещ. Дотук се стигна, след като актьорът Кевин Харт се отказа да е водещ заради бурната реакция около негови хомофобски коментари от миналото.", "date": "2019.02.06", "title": "Отмениха премиерата на новия филм на Лиъм Нийсън"}
{"url": "https://www.faktor.bg/bg/articles/balgari-zasipvat-makarov-s-vaprosi-radev-na-ruska-zaplata-li-e-shte-ni-izbavite-li-ot-robstvoto-na-gerb-sasht-i-es", "text": "В навечерието на Деня на дипломатическия работник, който се отбелязва в Русия на 10 февруари,  Руското посолство в София стартира акция  . „Ако отдавна сте искали да попитате Посланика за нещо, ето ви шанс! Оставяйте свои въпроси под този пост, а ние в неделя ще изберем най-интересните от тях! Отговори ще публикуваме тук, на нашата страница”, обясняват от дипломатическата мисия, без да уточняват по какъв критерий ще бъдат отсяти „интересните” от „безинтересните”. Ние естествено се досещаме, но ще изчакаме до 10 февруари, когато първият дипломат на Руската федерация у нас трябва да публикува отговорите. Инициативата стартира вчера, а до този момент на фейсбук страницата на мисията са отправени  вече над 180 въпроса. Бегъл анализ на зададените въпроси и изразените мнения показва, че могат да бъдат разделени в две основни групи – „българофилски” и „русофилски”. Прави впечатление, че повече от 50% от въпросите са остри и критични - търсят отговори на исторически истини и несправедливости към нашия народ. Това недвусмислено показва, че през последните години  и настоява бъдещите отношения между двата народа да се градят на базата на взаимното уважение и равнопоставеност. Най-често задаваните въпроси в групата на „българофилските” питания са: кога ще отпаднат руските визи за българи, кога ще ни върнат откраднатите архиви, кога ще си получим обратно задигнатия по време на съветската окупация златен резерв, ще спре ли Русия хибридната война срещу България, кога ще се премахнат руските и съветски паметници от страната ни, кои са платените руски агенти у нас и т.н. „Русофилските” въпроси и коментари потвърждават за пореден път, че част от обществото ни продължава да бъде подвластно на руските митове и легенди и отказва да направи трезв прочит на историята ни, но и на настоящите ни отношения. До голям степен те издават отношение на роб към господар, безпрекословно преклонение към Русия и Съветите, носталгия по годините на соца и комунизма, безродие, което не се лекува. Много от сънародниците ни се интересуват как могат да получат руско гражданство, но да продължат да живеят в България, тоест на територия на ЕС. Други открито призовават Русия да изчисти ГЕРБ и американското влияние от България. Трети директно декларират желание за нова окупация на страната от Русия и питат – кога ще ни гостува Путин? Най-важното е, че българите са се отърсили от страховете си и директно и публично, чрез профилите си във фейсбук поставят без страх остри теми и въпроси. Faktor.bg подбра по-интересните въпроси до този момент. Nikolay Marinchev Кога ще отпаднат визите за българи посещаващи Русия? Georgi Jigov Кога Руската държава ще признае българските си корени? Защо постоянно повтаряте, че сте взели християнство и култура и език от Византия, след като Българи създадоха Русия (Урус-Булгар; Руский-Болгар)???? Да ви напомня, че ,,византия\" е просто синоним, никога не е съществувала държава с това име. Ако сте взели от тях религия и култура, значи сте без род и без култура, защото такава държава (византия) никога не е съществувала. Помислете си отново и се обърнете към българските си корени, докато не е сталао късно. 2030 наближава, басма на никого повече няма да цепим. Опичайте си акъла, братушки!!! Nikolay Atanasov Защо в Русия целуват \"икони\" на сталин, при по положение, че той е един от най-големите анти-христи в човешката история? Atanas Karinkov Кога ще върнете откраднатите от съветската армия БЪЛГАРСКИ архиви? Димитър Георгиев Г-н Посланик - 41% от младите руснаци искат да емигрират на Запад - вярно ли е че планирате да ги заместите с русофили? Владимир Симеонов кога ще си ходите обратно в мадър ръша заедно с вальо, румката, корни, волен, 6и6и, боката и другите шумкари? Milena Gigova Колко плащате на Костя Копейкин, Болен Лидеров и останалата паплач?  Мерси. Георги Начков Кога ще ни върнете откраднатото Българско “Царско” злато (1945-46), и ще се извините официално за начина по който налагате “братската” си власт в същия период? Jasmina Ivanova Говорите ли български език? За Трети март ще поздравите ли българския народ за Националния празник със стих на български език, както направиха други посланици миналата година? Бойко Калайджиев След като ни подарихте красивата новогодишна елха с големите червени петолъчки, бихте ли приели от българския народ да ви подари за 9 май Паметника на съветската армия, за да си го монтирате в Москва? Благодаря! Zahari Stoilov румен радев(президент) на заплата ли е при вас или получава хонорар за всяка публикувана кретения? Sergey Zdravkov Кога Лукойл и Газпром ще спрат да ни ограбват? Dimo Dimov Кога ще ни освобождавате пак, и ще има ли концлагери, а народен съд? Ще избиете ли интелигенцията отново, ще назначите ли пастири и овчари на ръководни постове? След последното \"освобождение\" ни взехте златния резерв, при следващото какво планувате? Mitko Kurtev Защо имаме такова голямо, отрицателно за нас търговско салдо, защо пречите всячески и умишлено на износа на български продукти в страната ви? Rumiana Yvanova До кога Русия ще води агресивна политика и хибридна война срещу моята Родина България, кога най - после ще се извини на българския народ за 45 - годишната окупация и за проведения терор още с влизането на генерал Толбухин на българска територия, в качеството си на наследница на великия и неразрушим СССР? Борислав Димитров Има ли възможност за валутен борд с рублата при евентуално напускане на ЕС. Nikolay Marinchev Кога ще отпаднат визите за българи посещаващи Русия? Dilyana Vasileva Уважаеми г-н Макаров , кога Русия ще измести геноцидното американско влияние от последните 30 години на Балканите. Считате ли ,че имаме шанс некадърници и престъпници като Борисов да отидат където им е мястото, а именно в лудница със строг режим като в Царев брод Шуменско. Dimitar Parov Ваше превозходительство, Россия и СЩА естественные союзники. В природе любой их конфликт искусственный или нецелесообразен. Россия во все века была донором ума и красоты для США, а Америка по своему помогала России!  Болгария любит Россию и высоко ценит потенциал США. Не может ли Болгария стать, той маленькой точки конструктивного пересечения интересов и доверия этих великих сил? Без компромиса етих структуроопределяющих гегемонов, старой Европе не найти добра. Просто ЕС не будет прежним, ровно как и перспективы перед Болгарии. С уважением, Димитър Паров anya Krasteva Господин президента Владимир Владимирович Путин ще дойде ли в България? Господин посланик на 09.05.2019.г.по покана да присъства те за честване на загиналите войници през втората световна война ще присъства те ли като ви поканим в моя роден град? Ivelin Ivanov Blagodaria na Ruskia narod i na vas Gospodin Poslanik koga ste si varnete vlianieto v Balgaria Алина Недева Г-н Посланик, България изживява много трудни моменти, помогнахте да се избавим от турско робство, не може ли да ни помогнете да се избавим и от робството на ГЕРБ, САЩ и ЕС...знам, че не можете", "date": "2019.02.06", "title": "Българи засипват Макаров с въпроси: Радев на руска заплата ли е? Ще ни избавите ли от робството на ГЕРБ, САЩ и ЕС?"}
{"url": "https://www.faktor.bg/bg/articles/6-trusa-tazi-sutrin-v-cherno-more-na-30-km-ot-burgas", "text": "6 слаби труса са регистрирани тази сутрин в Черно море, на около 30 км от Бургас и на около 15-20 км от нос Емона и Слънчев бряг, съобщи „Фокус”. Трусовете са слаби - с магнитуд между 2,4 и 2,2 по Рихтер. Първият е регистриран в 05.50 часа, като продължават и в момента. Дълбочината им е различна, но земетресенията са плитки - между 3 км и 6км.  Няма данни някой от трусовете да е усетен.  Четири земетресения отчете Европейският сеизмологичен център тази сутрин. Два от трусовете бяха регистрирани в Гърция. Първият беше с магнитуд 5,4 по Рихтер и разтърси северозападната част на южната си съседка. Земетресението е станало в 4.26 часа, а епицентърът му е бил на 19 километра от крайбрежния град Превеза и на 294 километра северозападно от Атина. Земетресението също така е усетено в град Янина, където местната противопожарна служба инспектира района за възможни щети по пътищата или друга инфраструктура. Кметът на Превеза Христос Баилис заяви за радио Скай, че зоната е била разтърсена неотдавна от друг трус с магнитуд от 4,4. Няколко часа по-късно беше регистриран втори трус с магнитуд от 5,2 по Рихтер. Той беше усетен около 4.30 часа българско време в Югозападна Гърция, в близост до Лефкада. Дълбочина - 5 км. И при двата труса нямаше пострадали или нанесени сериозни щети.   Трети трус отчете Европейският сеизмологичен център тази сутрин. Земетресение от 4,2 степен по Рихтер е било регистрирано в окръг Малатия, Югоизточна Турция. По данни на сеизмологичната обсерватория Кандилли в Истанбул трусът е станал в района на град Аргуван в 8.17 часа на дълбочина от 5 километра. Земетресение беше регистрирано и в сеизмологичния район Вранча, Румъния. Tрусът е бил с продължителност няколко секунди и е усетен в Русе и в населени места на областта. В крайдунавския град най-осезаемо е било по високите етажи на сградите. Земетресението е било с магнитуд от 3,9 по Рихтер.", "date": "2019.02.06", "title": "Балканите се тресат - 6 труса тази сутрин в Черно море, на 30 км от Бургас"}
{"url": "https://www.faktor.bg/bg/articles/maya-manolova-toplofikatsiya-sofiya-raboti-kato-edna-sekretna-sluzhba", "text": "През 2016 поискахме от \"Топлофикация София\" да покаже колко точно хората плащат за юрисконсулти. По наши сметки от дела досега са 10-15 милиона. За удоволствието да бъдат осъдени гражданите плащат два пъти - заплатата на юрисконсултите, калкулирани в сметките, и втори път по заведено дело. Хванахме \"Топлофикация\" да съдят хиляди хора за стотинки, граждани, дължащи от 1 до 10 лева, за да приберат тези големи юридически суми. Дружеството работи като една секретна служба, конкурираща се с ДАНС. Това заяви омбудсманът Мая Манолова в сутрешния блок на БНТ. \"Големият спор е дали \"Топлофикация\"следва да дава на граждани информацията как се харчат техните пари. Сагата е публична. Миналата седмица е приет новият бизнес план на дружеството, което отново не е прозрачно\", каза още тя.  \"На сайта на \"Топлофикация\" пише, че през юни те могат да поискат нова цена. В момента цената в историята на \"Топлофикация\" е най-висока. Проблемът е в столичния общински съвет, но и не само\", допълни омбудсманът.  \"Отправих и препоръки за променя на цените на ВиК услугите. Жителите на село Троица, Шуменско, плащат по-високи сметки от хората на жълтите павета в София\", завърши Мая Манолова.", "date": "2019.02.06", "title": "Манолова: Хванахме \"Топлофикация\" как срещу стотинки дълг прибира огромни юридически суми"}
{"url": "https://www.faktor.bg/bg/articles/bivsh-poslanik-v-chili-balgariya-da-priznae-zakonniya-prezident-na-venetsuela-huan-guaydo", "text": "В този момент България трябва да признае законния президент на Венецуела Хуан Гуайдо, заяви пред БНР дипломатът Петър Атанасов – бивш посланик в Чили. „Изборите, с които беше избран Николас Мадуро, бяха абсолютно незаконни, абсолютно фалшифицирани. По силата на същата Конституция, писана от хората на Чавес, Хуан Гуайдо имаше пълното право да поеме властта“, обясни той. Атанасов изрази надежда страната ни да започне да говори еднакво по този въпрос и да се присъединим към страните, подкрепили Гуайдо. По думите му у нас такова решение може да се вземе от Министерския съвет. Дипломатът подчерта, че към момента има близо 4 млн. емигрирали венецуелци. Бежанци от Венецуела вече има и в България, отбеляза той. Петър Атанасов припомни, че посолството на страната ни във Венецуела е било затворено по времето на Николай Младенов. Тогава е затворено и посолството ни в Чили и на други места. Според него по този начин България губи позиции на тези места.", "date": "2019.02.06", "title": "Бивш посланик в Чили: България да признае законния президент на Венецуела Хуан Гуайдо"}
{"url": "https://www.faktor.bg/bg/articles/iztochili-elektromeri-za-8-miliona-leva", "text": "Електроенергия за 8 милиона лева е открадната в страната през 2018 г. В киловатчасове това излиза колкото месечното потребление на един град от 100 000 души с околните села, изчислиха експерти, пише в. \"Телеграф\". 12 897 незаконни връзвания към ел.мрежата, шунтирания и манипулации на измервателни уреди са хванали трите електроразпределителни дружества на Енерго Про, ЕВН и ЧЕЗ през 2018 г. Загубите от консумираната и неплатена енергия е по-голяма, като се добавят и неразкритите незаконни посегателства. ЕРП-та освен това  могат да дотаксуват загубената заради кражба енергия само за три месеца назад, а посегателството може да е продължило по-дълго. 3500 са установените случая на незаконно потребление в Североизточна България и заради тях са дотаксувани 17 000 мвтч. за над 2,5 млн. лева. 2751 кражби на 7 589,8 мвтч. електроенергия за 1,12 милиона лева са хванати в Югоизточна България. 6646 са констатираните посегателства в Западна България, заради които са начислени 4,9 млн. лева санкции. Кражбата на ток с помощта на квалифицирани специалисти е вече организиран бизнес, съобщиха електроразпределителните дружества. На клиентите се предлагат не само услуги за манипулации на електромера или заобикалянето му. На пазара за \"икономисване\" на ток могат да се получат технически съвети, информация за нормативната база, за писане на жалби до институциите и дори осигуряване на юридическа подкрепа при съдебен спор, обясниха от ЧЕЗ. Най-много са крадците на ток сред битовите клиенти, но откраднатият от фирмите и бизнеса ток е в пъти повече, твърдят дружествата.", "date": "2019.02.06", "title": "Източили електромери за 8 милиона лева"}
{"url": "https://www.faktor.bg/bg/articles/nepalnoleten-e-ubil-naematelya-na-zhilishte-v-kazanlak", "text": "Непълнолетният Карло К., който е роден през 2002 г., е задържан за убийството на 60-годишния Моньо К. от Казанлък, потвърдиха от полицията днес. Инцидентът е битов, до него се стигнало след пиянски запой. Жертвата и нападателят са от ромски произход и са живеели в съседство в общински жилища на централната казанлъшка улица \"Княз Александър Батенберг\", но не са роднини.  Смъртта на възрастния мъж е настъпила още в неделя вечер, обаче трупът му е открит във вторник към 17 часа. Той живеел сам, работел като градинар на местните гробища и като служител на общината ползват и нейно жилище. За него казват, че бил трудолюбив човек, но със слабост към чашката. Моньо живеел бедно на втория етаж в общинска къща, прозорците му дори били без пердета. На първия етаж в същия имот е разположен клуб на политическа партия \"Атака\".", "date": "2019.02.06", "title": "Непълнолетен е убил наемателя на жилище в Казанлък"}
{"url": "https://www.faktor.bg/bg/articles/todor-kavaldzhiev-sled-blizo-30-g-v-balgariya-se-nastani-plutokratsiyata-ray-za-chervenite-shamani-dovcherashni-grobokopachi-na-kapitalizma", "text": "На 85 години от този свят си отиде Тодор Кавалджиев - виден земеделец, политически затворник и вицепрезидент на Петър Стоянов.  Прекарва повече от 11 години по комунистическите лагери и затвори, през 1989 година той е един от възстановителите на БЗНС „Никола Петков“. Избран е за народен представител във Великото народно събрание, а през 1996 година – за вицепрезидент на Петър Стоянов.  Тръгнал си от президентството непобеден, с гордо вдигната глава, последните години от своя живот Кавалджиев прекарва скромно, но достойно, за да ни покаже, че истинският патриот и демократ никога не би използвал служебното си положение за лични облаги. Ето какво споделя Тодор Кавалджиев в едно от последните си интервюта, което даде за  Faktor.bg: Мечтата на демократа Тодор Кавалджиев, който с личния си живот и обществена дейност е пример на достойнство и патриотичен дълг, бе \"да види България една свободна, независима и просперираща страна, да видя усмивки по лицата, усмивки на устата на българските граждани, но не усмивки, богато платени от естрадата\".", "date": "2019.02.06", "title": "Тодор Кавалджиев: След близо 30 г. в България се настани плутокрацията - рай за \"червените шамани\", довчерашни гробокопачи на капитализма"}
{"url": "https://www.faktor.bg/bg/articles/georgi-papakochev-za-konflikta-v-kolumbiya-radev-zabravi-che-prez-1997-g-zapadat-ni-spasi-ot-krizata", "text": "\"При цялото ми уважение към възрожденския интерес на българина към глобалните проблеми и световната политика, за мен остава една загадка. Как така през 1997 година не друг, а Западът спаси България от хиперинфлацията с почти задължителното налагане на валутния борд, а днес, по повод устремената стремглаво към дълбочините на финансовото дъно далечна Венецуела, се води поредната, този път „Латиноамериканска битка“, между президентската и изпълнителната власт в Балканска София?\". Това написа във Фейсбука си журналистът Георги Папакочев.  \"Да, същият този Запад /САЩ, Канада и ключово важните страни от ЕС/ сега се опитва да спаси масово емигриращите от богатата на нефт Венецуела нейни жители от сиромашията на десетки милиони проценти инфлация! При това с помощта на „деликатни“ и все още демократични политически предложения! В същото време, в посткомунистическа София, една от властите с васален ентусиазъм пледира в подкрепа на социализма на Мадуро, главният виновник за сегашното „дережде“ в латиноамериканска държава! Впрочем, вдъхновяваните навремето от някогашните СССР и неговите сателити социалистически експерименти в Куба, се оказаха достатъчно красноречиви в това отношение. Резултатите там и днес са повече от убийствено ясни. Е, и? Въпрос, въпроси и още по-нови въпроси…\", написа още Папакочев", "date": "2019.02.06", "title": "Георги Папакочев за конфликта във Венецуела: Радев забрави, че през 1997 г. същият този Запад ни спаси от кризата"}
{"url": "https://www.faktor.bg/bg/articles/ukrayna-razsledva-za-darzhavna-izmyana-politik-blizak-do-putin", "text": "Украинското правосъдие съобщи, че е започнало разследване за \"държавна измяна\" срещу политик, смятан за близък с руския президент Владимир Путин, и призовавал да се даде автономия на проруската сепаратистка Източна Украйна, предаде AFP. Шестдесет и четири годишният Виктор Медведчук е обвинен в \"накърняване на териториалната цялост на Украйна и \"държавна измяна\", заяви говорителят на украинската прокуратура. Разследването под ръководството на украинската служба за сигурност е предизвикано от изявления на Медведчук на конгрес на проруската партия \"Опозиционна платформа - за живот\". На форума той предложил в териториите, контролирани от проруските сепаратисти в Източна Украйна, да се създаде автономен район със свое правителство и парламент. Според него създаването на такъв район би позволило да се възстанови мира и да се сложи край на бойните действия в конфликт, който днес е до голяма степен замразен и чието политическо уреждане е в мъртва точка, но за пет години е взел близо 13 000 жертви. Партия \"Опозиционна платформа\" разкритикува в комюнике обвиненията, поръчани, според нея, от прозападните власти преди изборите на 31 март. Медведчук, ръководител на украинската президентска администрация между 2002 и 2005 г., е един от представителите на Киев в преговорите с проруските сепаратисти и Москва, които се водят под егидата на ОССЕ. Обект на американски санкции, Медведчук е смятан за приближен на Владимир Путин, с когото поддържа добри отношения. В резултат именно на негови предложения, през ноември 2017 г., Путин разговаря за първи път с водачите на сепаратистите в Източна Украйна. През 2014 г. Москва изрази публично задоволството си от участието му в преговорите. Според украински медии Медведчук е единственият украинец, чийто самолет има позволение да изпълнява преки полети между двете държави независимо от въведената през 2015 г. забрана.", "date": "2019.02.06", "title": "Украйна разследва за държавна измяна политик, близък до Путин"}
{"url": "https://www.faktor.bg/bg/articles/novini/balgariya/detsata-chiyto-maychin-ezik-ne-e-balgarskiyat-shte-vzimat-dopalnitelni-urotsi", "text": "Децата, чийто майчин език не е българският, ще посещават допълнителни уроци. Детските градини в страната ще имат възможността да организират до още 200 часа по български език, а училищата - и по други предмети. Това каза министърът на образованието и науката Красимир Вълчев, цитиран от БТА. Средствата за допълнителните уроци по български език ще бъдат осигурени по два стартиращи проекти по оперативната програма \"Наука и образование за интелигентен растеж\". „Чрез тях ще имаме възможността да направим обученията по български език по-многочасови и да обхванем повече деца. Учителите трябва да направят индивидуални оценки, които да покажат нуждите. Целта е да не се натрупват образователни затруднения и учениците да не отпадат от системата\", заяви просветният министър.   Той посети две детски градини в Панагюрище, ремонтирани със средства от ОП \"Региони в растеж\". Там министър Вълчев обясни, че детските градини са сред най-важните институции и призова учителите да положат максимални усилия за овладяването на българския език от всяко дете. Според него тези допълнителни часове също ще се заплащат по линия на проектите.   Министър Красимир Вълчев присъства и на среща за въвеждането на дуалното образование в Панагюрище. На нея той потвърди ангажимента за мотивирането на повече ученици към професионалното образование. „То задържа повече млади хора в регионите и в страната. Бизнесът има нужда от тези кадри и това е все по-трайна тенденция\", каза още образователният министър.", "date": "2019.02.06", "title": "Децата, чийто майчин език не е българският, ще взимат допълнителни уроци"}
{"url": "https://www.faktor.bg/bg/articles/novini/balgariya/spored-karakachanov-situatsiyata-na-balkanite-ne-se-e-promenila-kam-po-dobro", "text": "\"Ситуацията със сигурността на Балканите не се е променила към по-добро през последната година\", заяви министърът на отбраната Красимир Каракачанов по време на годишна конференция на началника на отбраната, цитиран от Нова телевизия. Като примери Каракачанов посочи сложните отношения между Сърбия и Косово, ситуацията в Босна и Херцеговина, политиката на Турция по отношение на Сирия. Вицепремиерът отбеляза, че тези проблеми със сигурността в региона бегло попадат в докладите на нашите партньори от НАТО, а трябва ясно да се говорят и ние не бива да ги подминаваме. Като приоритети през настоящата година министърът открои развитието на три ключови проекта за модернизация на изтребителите, на сухопътните войски и на военноморските сили. Ще продължи и политиката на министерството за увеличаване на заплатите, уверява Каракачанов. \"Основното нещо в армията са хората, каквото и въоръжение да имаме, без тях няма да постигнем нищо\", категоричен е той. Началникът на отбраната генерал Андрей Боцев отбеляза, че предизвикателство в регионален план остава бежанският поток. Според него потенциалът на военния инструмент не е достатъчен, необходими са допълнителни дипломатически, политически и разузнавателни инструменти. Генерал Боцев смята, че с оглед на динамичната променяща се обстановка на Балканите, страната има нужда от нов стратегически преглед на отбраната и визия за развитието на въоръжените сили в дългосрочен план.", "date": "2019.02.06", "title": "Според Каракачанов ситуацията на Балканите не се е променила към по-добро"}
{"url": "https://www.faktor.bg/bg/articles/putin-opitva-da-varne-kapitalite-v-rusiya-povtori-podaraka-si-dvugodishna-davnost", "text": "Руският президент Владимир Путин реши да повтори своя \"подарък\" - двугодишна давност на капиталите за година до март 2020 г., съобщи \"Ведомости\". Облекчението засяга тези, които прехвърлят капитали в Русия, както и тези, които регистрират бизнес в специални административни райони (САР) - на остров Руски (остров в северозападната част на Японско море - б.р.) или на остров Октомврийски (Октябрьский) в Калининград. \"Трябва да признаем - недостатъчната гаранция за защита на частната собственост е принудила мнозина предприемачи да регистират своите активи в чужбина, връщайки тези активи, ние сме осигурили амнистия на капитала\", обясни Путин. Още едно облекчение се обмисля - освобождаването от данък върху доходите от контролирани чуждестранни компании (KИK, от 2017 г., трябва да плати данък върху неразпределената печалба на KИK, на хората - 13%) от тези, които ще станат данъкоплатци в Русия през 2019 г., каза Путин. За да бъде обложен с данъци в Русия човек трябва да пребивава над 183 дни в страната. Облекчението ще действа една година, уточни федерален чиновник. Втората амнистия на капитала бе обявена в края на 2017 г. Тя действаше до края на февруари 2019 г. Тези, които ще се възползват от нея, могат да не платят налог за пребиваване или данъци за физическите лица с репатрираните в Русия капитали. Може да се декларират не само откритите, но и закрити до 1 март банкови сметки и да се върнат не само активите, но и парите. Също без данъчни последици може да се ликвидират Контролираните чуждестранни компании (КИК на руски - б.р.). При първата амнистия на чуждия капитал са подадени 7200 декларации, съобщиха от руското финансово министерство. Броят на подадените декларации за втората амнистия не се обявява. Властите не за пръв път се опитват да върнат капиталите в Русия.", "date": "2019.02.06", "title": "Путин опитва да върне капитали в Русия, повтори \"подарък\" - двугодишна давност"}
{"url": "https://www.faktor.bg/bg/articles/novini/balgariya/simeonov-podkrepi-pravitelstvoto-za-venetsuela-vmro-i-ataka-malchat", "text": "Валери Симеонов подкрепи решението на кабинета за Венецуела и временния президент Гуайдо.  \"Ние нямаме много опции, ние сме членове на ЕС. Виждате че има нарушения по провеждането на изборите. Оспорват се почтеността и независимостта на тези избори на Мадуро\", заяви пред журналисти в НС Симеонов в кулоарите на НС.  Поредният разнобой между президента и кабинета \"вече не го изненадвал\". \"Защото президентът, като го гледам, неговата работа е да оспорва да бойкотира всяко решение на правителството, респективно на мнозинството в парламента. Такава линия на поведение си е избрал, да продължава. Аз не мисля, че това допринася за повишаването на рейтинга му, по-скоро обратното\", коментира лидерът на НФСБ. Другите две партии в ОП запазиха мълчание по темата.  Павел Шопов обяви пред Канал 3, че \"Атака\" няма позиция по венецуелския въпрос. Такава нямат и от ВМРО, но и темата въобще не ги вълнувала.", "date": "2019.02.06", "title": "Симеонов подкрепи правителството за Венецуела, ВМРО и \"Атака\" мълчат"}
{"url": "https://www.faktor.bg/bg/articles/novini/balgariya/tsvetanov-se-sreshtna-s-balkanski-lideri-vav-vashington", "text": "Задоволство от двустранните отношения между България и Албания изразиха по време на работна среща председателят на ПГ на ГЕРБ и заместник-председател на партията Цветан Цветанов и президентът на Албания Илир Мета.  Двамата разговаряха в рамките на Конференцията по сигурността във Вашингтон, организирана от сенатор Инхоф. По време на срещата беше отбелязано, че членството в НАТО и перспективата за пълноправно членство на Албания в ЕС дават отлични възможности за разширяване на двустранното сътрудничество.  Президентът Мета приветства и възможността за скорошно присъединяване на Македония към Алианса. С този бъдещ акт на приобщаване в Европа ще има един потенциален конфликт по-малко. Според него, границите в Европа са ненарушими под никакъв предлог и по никаква причина. Единствената промяна на граници може да е символичното разширяване на границите на Европейския съюз. Евроатлантическите структури и механизми са гаранция за мирно, партньорско регулиране на взаимоотношенията между страните, обединиха се двете страни. В рамките на конференцията председателят на Комисията по вътрешна сигурност и обществен ред в българския парламент Цветан Цветанов се срещна и с министъра на отбрана на Румъния Габриел Лес. Цветанов запозна румънския си колега с решението на българския парламент да даде мандат на българското правителство за началото на преговорите със САЩ за закупуването на изтребителите Ф-16. Лес заяви, че това е правилно решение, което Румъния е взела преди няколко години. С включването на бъдещите Ф-16 в състава българските ВВС ще се постигне пълна оперативна съвместимост между ВВС на държавите от региона. Цветанов сподели за силния натиск от страна на редица политически субекти във и извън България против взимането на подобно решение. Румънската страна сподели, че подобни прояви са били наблюдавани и в Румъния. Това обаче, не е отклонило румънската държава от взимането на правилното решение, а именно - закупуването на Ф-16. Председателят на ПГ на ГЕРБ Цветан Цветанов разговаря и с председателя на парламента на Черна гора Иван Брайович. Брайович и Цветанов поддържат дългогодишно успешно партньорство от времето, когато и двамата са били министри на вътрешните работи на двете държави. По време на срещата бяха обменени мнения по отношение на актуалните заплахи пред сигурността в региона, в т. ч. и киберзаплахите от трети държави в района. Беше постигнато общо мнение, че единственият и най-добър начин за противодействие са съвместните усилия на държавите от региона. Беше дадена и много висока оценка за приоритетите на Българското европредседателство, свързани с държавите от Западните Балкани. Подобен стратегически хоризонт дава увереност пред народите от региона, че няма да са заложници на автократични, недемократични режими. Утре работната програма на председателя на ПГ на ГЕРБ Цветан Цветанов продължава със срещи в Демократическия и Републиканския институти, както и със срещи с водещи изследователи и политически наблюдатели от Атлантическия съвет.", "date": "2019.02.06", "title": "Цветанов се срещна с балкански лидери във Вашингтон"}
{"url": "https://www.faktor.bg/bg/articles/novini/svyat/ubiha-dvama-afganistanski-zhurnalisti-v-efir", "text": "Двама журналисти са убити от стрелци, които са нахлули в радиостанцията им в Северен Афганистан. И двамата загинали са мъже на около 20 години и са били застреляни в студиото на радио Хамсада, частно радио в провинция Такхар. Никой не е поел отговорност за атаката, а разследващите отиват към мястото на стрелбата, заяви говорителят на властите в провинцията Джавад Хежри. „Двама неидентифицирани стрелци са влезли в радиостанцията около 6 ч. във вторник. Те са открили огън по двамата репортери , които са били зад микрофоните в този момент и са излъчвали”, каза Хежри. Това е втората атака над афганистански журналисти за тази година.", "date": "2019.02.06", "title": "Убиха двама афганистански журналисти в ефир"}
{"url": "https://www.faktor.bg/bg/articles/9-sledovateli-nishtyat-strahovitata-katastrofa-na-am-struma", "text": "Още е рано да се говори за първоначалните причини, довели до катастрофата на автомагистрала „Струма“, при която се сблъскаха общо 29 превозни средства, а един човек загина, а 14 други бяха ранени. Това обяви говорителят на Националната следствена служба (НСлС) Мария Павлова, която във вторник е ръководела всички процесуално-следствени действия, свързани с изясняване причините довели до тежката катастрофа край село Дамяница. По думите ѝ разследването по случая е започнато от вчерашна дата, като именно тогава е било възложено и на Националната следствена служба (НСлС) с постановление на заместник-главният прокурор Мария Шикова. „С оглед ефективното и своевременно провеждане на първоначалните действия от Националната следствена служба бе изпратен екип от 9 следователи, 2 мобилни центъра и експерти от София. Още в самия ден на катастрофата е извършен мащабен оглед на местопроизшествието с участието на 29 моторно превозни средства, между които леки и товарни автомобили, както и 2 автобуса. При огледа са иззети множество веществени доказателства, включително и 14 броя моторни превозни средства, които в момента се оглеждат“, заяви Павлова за „Фокус”. Тя добави, че предвид мащаба на местопроизшествието при огледа са използвани различни технически средства, в това число и дрон. „За вчерашния ден са разпитани 32 лица в качеството на свидетели, от които 11 граждани на Република Гърция, разпитани пред съдия. Към момента е назначена съдебно-техническа експертиза на 1 брой тахографска шайба и тахографска карта, която е възложена на областният отдел на „Автомобилна инспекция“ – София. Това се прави с оглед евентуалното установяване на скоростта на първите автомобили, които са предизвикали верижната катастрофа“, подчерта Павлова. От 14-те ранени 10 души още са в болниците в Сандански, Петрич и Благоевград. „Към момента за болнично лечение остават 3 лица в Благоевград, 1 - в Петрич, и 6 - в болницата в Сандански. Тези от тях, които са контактни, са били разпитани на място в болничните заведения от следователи още през вчерашния ден. С оглед на предстоящите действия към момента е рано да се правят каквито и да е било прогнози, тъй като предстои назначаване на съдебно-медицински експертизи на пострадалите лица за установяване вида и причинените вреди и механизма на причиняването им“, заяви Мария Павлова. По думите ѝ с оглед на качественото и своевременното приключване на разследването със заповед на директора на Националната следствена служба Борислав Сарафов и заместникът на главният прокурор по разследването е сформиран екип от 3 следователи от следствената служба, които да продължат по-нататъшните действия по случая.", "date": "2019.02.06", "title": "9 следователи нищят страховитата катастрофа на  АМ „Струма“"}
{"url": "https://www.faktor.bg/bg/articles/stoltenberg-nadyavam-se-nasheto-semeystvo-da-se-uvelichi-s-oshte-edin-chlen-v-skoro-vreme", "text": "Аз искрено се надявям членките на НАТО да станат 30 скоро, каза генералният секретар на НАТО Йенс Столтенберг, предаде сръбското радио Б92. Лидерът на Северноатлантическия пакт одобри днешното подписване на Протокола за присъединяването на Македония към ръководената от него организация в Брюксел. \"Подписването на документа дава зелена светлина на приемането на Македония. Аз се надявам, че процесът на ратификация на допускането от 29-те страни-членки да стане бързо и ние нашето семейство да се увеличи с още един член в скоро време\", каза още бившият норвежки премиер. Документът трябва да бъде одобрен от всички членки на организацията. Заседанието на гръцкия парламент е насрочено за петък. Влизането на балканската страна в Пакта стана възможно след като македонският премиер Зоран Заев и гръцкият му колега Алексис Ципрас подписаха историческото Преспанско споразумение през лятото. Атина вдигна блокадата си за членството на Македония в НАТО и Европейския съюз. Държавата със столица Скопие прие да се нарече Република Северна Македония.", "date": "2019.02.06", "title": "Столтенберг: Очакваме бърза ратификация за Македония от 29-те страни-членки на НАТО"}
{"url": "https://www.faktor.bg/bg/articles/simeonov-i-siderov-vlyazoha-v-nov-sblasak", "text": "Нов скандал избухна в редиците на \"Обединени патриоти\" след близо месец затишие. Главни герои пак станаха лидерите на НФСБ и на \"Атака\" - Валери Симеонов и Волен Сидеров. Двамата се скараха заради мнението на бившия вицепремиер за партийния вестник на Сидеров. Симеонов миналата седмица нарече вестник \"Атака\" \"парцал\" в предаването на Георги Коритаров по телевизия \"Европа\". Днес във вестника пък на първа страница отговарят, че благодарение на \"Атака\" Валери Симеонов е станал депутат и вицепремиер, а статията е озаглавена \"Валери, ако не беше Волен и този парцал, щеше да си останеш неизвестен бургаски кабелджия\". В статията пише: \"Валери, този \"парцал\" те изстреля от Бургас в парламента\". Авторите, подписали се като \"Пасквилчици\", обясняват, че Симеонов ги е обидил \"изключително грозно\", но не искат неговото извинение, защото видели как се извинил на майките на деца с увреждания. Макар в началото на януари Сидеров и Симеонов да седнаха един до друг в пленарната зала и да изглеждаше така, че вече са изгладили нещата, сега между тях явно отново има напрежение. Днес случаят бе коментиран в парламента от Валери Симеонов. Той заяви, че \"това е последователна политика на неоснователни нападки\" от страна на \"Атака\" към коалиционните й партньори. И епизодът е пореден. \"Недейте ме сваля на това ниво. Не ме обиждайте\", каза още Симеонов. \"Нека си казват, каквото си искат\", допълни той. \"Да се твърди, че Валери Симеонов дължи политическата си кариера на \"Атака\", е все едно кравата да суче от телето\", коментира случая зам.-шефът на групата на НФСБ Валентин Касабов пред журналисти в парламента. И допълни, че \"това е абсурдно\". \"Началото беше 2004 г. - някъде там, когато дойде Волен Сидеров в \"Скат\" и на първата година започна да прави партия. Да питам колеги, журналисти, по-младите и по-старите могат ли да направят партия без знанието на собственика, без парите на собственика, без помощта на телевизия \"Скат\", попита Касабов. По думите му \"Атака\" била отрочето на телевизия \"Скат\" на Валери Сименов.", "date": "2019.02.06", "title": "Симеонов и Сидеров влязоха в нов спор"}
{"url": "https://www.faktor.bg/bg/articles/osvetiha-novi-agenti-v-promishlenostta-i-bosat-na-ktsm-plovdiv-bil-chovek-na-ds", "text": "Комисията по досиетата оповести поредното решение от глобалната проверка на дружествата с 50% или повече държавно участие към Министерството на икономиката за принадлежност към тоталитарните комунистически служби. С него бяха оповестени нови 56 сътрудници, заемали или заемащи ръководни постове в дружества с държавно участие с принципал икономическото министерство (решение №2-1553 от 5 февруари 2019 г.), съобщава сайта  Проверката е обхванала общо 764 лица на основание заеманите от тях позиции в такива фирми с държавно участие след 10 ноември 1989 г. От тях за общо 90 души Комисията е установила принадлежност към комунистическите служби. Обявени са данните обаче само за 56 лица, тъй като останалите 34 са починали и в тези случаи по закона за досиета информацията за тях не е публична. Сайтът desebg.com публикува извадка на лицата с досиета от новото решение, които са заемали директорски постове или са били управители или председатели: Кирчо Георгиев Кирчев, председател на Съвета на директорите на \"МЕТАЛ\" ЕАД, гр. Варна от 23.11.1993 г. до 31.05.1996 г.; Константин Илиев Куцаров, председател на Съвета на директорите на \"М + С ХИДРАВЛИК\" ЕООД, гр. Казанлък от 22.03.1996 г. до 30.07.1997 г.; Красимир Спасов Кацарски, председател на Съвета на директорите на \"МАНУЕЛА\" ЕАД, гр. Хасково от 19.12.1994 г. до 13.10.1997 г.; Лазар Георгиев Кехайов, изпълнителен директор на \"КАЛЦИТ\" ЕАД, гр. Асеновград от 02.09.1991 г. до 11.10.1996 г.; Любомир Борисов Йоцов, председател на Съвета на директорите на \"КУЛА – РИНГ\" ЕАД, гр. Кула от 08.10.1991 г. до 03.02.1993 г.; Михаил Тодоров Карадиамандиев, управител на \"НОРМА\" ЕООД, гр. София от 07.11.1994 г. до 11.02.1999 г.; Младен Борисов Младенов, председател на Съвета на директорите на \"ЛАТЕКС\" ЕАД, гр. Бяла от 14.04.1992 г. до 27.09.1993 г.; Неделчо Стоянов Памуков, управител на \"ЛИПА-38\" ЕООД, гр. Силистра от 11.01.1996 г. до 28.01.1998 г.; Никола Иванов Добрев, временно управляващ Държавна фирма \"КЦМ\", гр. Пловдив до 13.11.1991 г., изпълнителен директор на \"КЦМ\" ЕАД, гр. Пловдив от 13.11.1991 г., зам.-председател на Съвета на директорите и изпълнителен директор на \"КЦМ\" ЕАД, гр. Пловдив от 29.10.1997 г. до 17.09.2000 г.; Николай Димитров Клисурски, управител на \"МЕБЕЛКОМ\" ЕООД, гр. Ямбол от 06.11.1991 г. до 17.11.1992 г.; Николай Лука Маджаров, управител на \"МИНЕРАЛИНЖЕНЕРИНГ\" ЕООД, гр. София от 01.03.1993 г. до 22.04.1996 г.; Николай Стефанов Петрунов, зам.-председател на Съвета на директорите на \"КАМ\" ЕАД, гр. Пловдив от 16.10.1991 г., председател на Съвета на директорите на \"КАМ\" ЕАД, гр. Пловдив от 07.08.1992 г. до 18.02.1993 г.; Панчо Вълков Панев, изпълнителен директор на \"КЛИМАТЕХ\" ЕАД, гр. Димитровград от 02.12.1996 г. до 18.07.1997 г.; Пейчо Ангелов Ташев, председател на Съвета на директорите на \"КЛИМАТЕХ\" ЕАД, гр. Димитровград от 02.12.1996 г. до 18.07.1997 г.; Петко Иванов Ченков, изпълнителен директор на \"КВАРЦ\" ЕАД, гр. Сливен от 06.03.1995 г. до 16.07.1999 г.; Петър Асенов Чавдаров, председател на Съвета на директорите на \"МАДАРА\" АД, гр. Шумен от 10.06.1998 г. до 16.06.1999 г.; Петър Драгомиров Свещаров, управител на \"ЕМАЙЛ\" ЕООД, гр. Шумен от 12.02.1998 г. до 08.10.1998 г.; Петър Тодоров Гръков, управител на \"НЕВЕН\" ЕООД, гр. Елхово от 23.09.1993 г. до 21.05.1996 г.; Пламен Първанов Горанов, председател на Съвета на директорите на \"ОЦМ\" ЕАД, гр. София от 27.07.1995 г. до 01.08.1997 г.; Севдалин Серафимов Сурев, управител на \"ОЛИМПИЯ-91\" ЕООД, гр. Златарица от 16.09.1991 г. до 26.05.1995 г. г.; Сергей Федев Чаушев, временно управляващ Държавна фирма \"НИТЕКС\", гр. Доспат от 15.01.1991 г. до 29.10.1993 г., изпълнителен директор на \"НИТЕКС\" ЕАД, гр. Доспат от 29.10.1993 г. до 14.07.1995 г.; Сергей Цветанов Димитров, председател на Съвета на директорите на \"НОВИТА\" ЕАД, гр. Омуртаг от 07.04.1997 г. до 13.08.1997 г.; Станка Стойкова Урманова, председател на Съвета на директорите на \"КУЛА – РИНГ\" ЕАД, гр. Кула от 03.02.1993 г. до 19.10.1994 г.; Стефан Василев Василев, председател на Съвета на директорите на \"МИКРОПРОЦЕСОРНИ СИСТЕМИ\"ЕАД, гр. Правец от 26.05.1995 г. до 07.04.1997 г.; Теньо Петков Тенев, управител на \"КУРИЛО\" ЕООД, гр. Нови Искър от 16.10.1991 г. до 05.02.1996 г., изпълнителен директор на \"КУРИЛО\" ЕАД, гр. Нови Искър от 05.02.1996 г. до 19.03.1999 г.; Теодор Стефанов Зайдел, изпълнителен директор на \"ОЦМ\" ЕАД, гр. София от 1991 г. до 14.04.1995 г.; Тодор Илиев Цанев, председател на Съвета на директорите на \"ДЕТЕЛИНА\" ЕООД, гр. Ихтиман на 04.03.1996 г. до 24.09.1997 г. Харалампи Ангелов Атанасов, председател на Съвета на директорите на \"КЛИМАТЕХ\" ЕАД, гр. Димитровград от 22.09.1993 г. до 02.12.1996 г.; Христо Георгиев Ставрев, временно управляващ Държавна фирма \"ОСМИ МАРТ\", гр. София от 28.06.1991 г. до 05.08.1991 г., управител на \"ОСМИ МАРТ\" ЕООД, гр. София от 05.08.1991 г. до 17.07.1992 г., управител на \"ОСМИ МАРТ\" ЕООД (с Решение на СГС от 17.07.1992 г., преименувано на \"МАРТА 8\" ЕООД) от 17.07.1992 г. до 17.04.1996 г., изпълнителен директор на \"МАРТА 8\" ЕАД, гр. София от 17.04.1996 г. до 27.10.1999 г.; Христо Илиев Манчев, изпълнителен директор и представляващ дружеството  \"МИКРОПРОЦЕСОРНИ СИСТЕМИ\" ЕАД, гр. Правец от 26.05.1995 г. до 07.04.1997 г., управител на \"НАЦИОНАЛЕН ЦЕНТЪР ЗА ДИЗАЙН И РЕКЛАМА\" ЕООД, гр. София от 25.05.2000 г. до 15.06.2004 г.; Христо Петров Даскалов, изпълнителен директор на \"НИХФИ\" АД, гр. София от 16.07.1997 г. до 17.09.1997 г.; Христофор Петков Дочев, временно управляващ Държавна фирма \"МИЗИЯ\", гр. Плевен от 19.06.1990 г. до 26.05.1994 г., изпълнителен директор на \"МИЗИЯ\" ЕАД, гр. Плевен от 26.05.1994 г. до 15.01.1997 г.; Яни Георгиев Недялков, председател на Съвета на директорите на \"КОРЕКТ – ХИТРИНО\" ЕАД, гара Хитрино от 02.12.1992 г. до 14.07.1993 г.; Яни Илиев Овчаров, управител на \"Калибровани изделия\" ЕООД, гр. Ямбол от 07.11.1995 г. до 23.03.1998 г.; Това е поредната проверка по линия на държавните фирми към Министерството на икономиката. През миналата година Комисията оглави общо три проверки на държавни фирми към Министерството на икономиката. При първата огласи 136 агенти, при втората – 45 сътрудници и третата – 69 сътрудници. Тази година Комисията вече обяви едно решение, с което бяха разкрити 59 сътрудници.", "date": "2019.02.06", "title": "Осветиха нови агенти в промишлеността - и босът на КЦМ-Пловдив бил човек на ДС"}
{"url": "https://www.faktor.bg/bg/articles/reshetnikov-pri-koritarov", "text": "Сложно е да кажем точно какво ще се случи във Венецуела. Предполагам, че американската намеса ще предизвика много събития, които могат до доведат до гражданска война. Това коментира в телефонен разговор с журналиста Георги Коритаров по ТВ Европа, ген. Леонид Решетников, бивш директор на Руския институт за стратегически изследвания. По думите му шанс за диалог винаги има, но зависи от това какво иска Вашингтон от Венецуела, а той иска Мадуро да си отиде. Решетников обаче не вижда възможности за компромиси.  Мисля, че американските ще се намесят, не може да се каже твърдо, но опасността е голяма. Ако гледаме на практиките на президента Тръмп. Що се отнася до позицията на големите европейски лидери и подкрепата им за опозицията, признавайки временния президент Хуан Гуайдо - за Русия тя е неправилна.  Не всички европейски страни обаче го подкрепиха, посочи Решетников и даде за пример Италия. - Вече имахме това усилие - не им харесва Асад, започна гражданска война. Сега не им харесва Мадуро, макар че той също има като Гуайдо голямо поддръжка от населението. Може да се случи това, което се случи в Сирия, прогнозира руският стратег. На въпрос на водещия как ще коментира факта, че българският президент Радев се обяви против България да подкрепи Гуайдо, Решетников бе твърде лаконичен, като изтъкна, че има и други европейски лидери, които споделят неговата позиция. Румен Радев не е сам в Европа. Италианците също не искат да подкрепят опозицията, президентът на Чехия премиерът на Унгария също и намирам това за разумно. Решетников посочи също, че в ЕС през последните години има много противопоставяния по различни въпроси, някои от които стават публични и стигат до хората.  Европейският съюз е голяма организация, има много страни, международната ситуация става все по-тежка и по-лоша, и естествено ще има още противопоставяния в ЕС - като започнем от Брекзит, въпросът за миграцията и пр. За мен това е естествено. Аз не виждам тук трагедия, нещо оригинално, извънредно. Но е добре България все трябва по някои въпроси да има самостоятелна позиция в ЕС, иначе ще изглежда много като във Варшавския договор, подчерта с известна доза ирония ген. Леонид Решетников. Така стратегът на Кремъл сам падна в капана си, признавайки, че по времето на комунизма сме били просто един съветски сателит и истински безгласна буква. На питане на водещия кога ще разкрие агентите на Москва в България, генералът бе лаконичан: Няма агенти, има само приятели.", "date": "2019.02.06", "title": "Решетников: Без своя позиция в ЕС България ще изглежда като във Варшавския договор"}
{"url": "https://www.faktor.bg/bg/articles/tramp-izpravi-na-kraka-kongresa-sasht-nikoga-nyama-da-bade-sotsialisticheska-strana", "text": "В годишната реч \"За състоянието на съюза\" имаше няколко момента, в които президентът Доналд Тръмп успя да обедини демократи и републиканци в Конгреса на САЩ и да предизвика бурните им аплодисменти. Става дума за ценности, които са присъщи на демокрацията и на пътя, който страната му е извървяла досега. Един от тези моменти дойде, когато президентът обясни политиката си спрямо Венецуела. \"САЩ ще подкрепи народа на Венецуела в стремежа му към свобода. Ние сме заедно с венецуелския народ в благородния му стремеж към свобода. Осъждаме жестокостта на режима на Мадуро, чиято социалистическа политика превърна тази най-богата южноамериканска страна в страна, която изпадна в крайна бедност и отчаяние. Тук в САЩ ни тревожат новите призиви да приемем социализма в нашата страна. Америка е основана върху свободата и независимостта, а не върху държавни принуди, господство и контрол. Родени сме свободни и ще останем свободни. Днес потвърждаваме ангажимента си Америка никога да не стане социалистическа страна\", каза Тръмп. Неслучайно тези думи бяха поставени в края на 82-минутната реч на американския президент. Те му дадоха основание да отправи призив към американците - изберете величието. Последваха бурни овации от всички представители на Конгреса, които бяха придружение с възторжени скандарания. Другите акценти от речта на Тръмп бяха свързани с Русия и Иран. Според него, Русия многократно е нарушавала условията на досегашния ракетен договор от 1987 г. \"Затова обявих, че САЩ официално се изтеглят от този договор. Може би можем да договорим друго споразумение, като включим в него Китай и други страни. А може би не. В такъв случай ние ще отделим много повече пари от всички други и ще инвестираме много повече от тях в областта на отбраната\", каза Тръмп. Той се похвали и с натиска си срещу останалите съюзници, членове на НАТО. \"САЩ успяха да накарат другите членки на НАТО да увеличат разходите си за отбрана\", което позволява по-справедливо разпределение на финансовия товар в алианса, заяви Тръмп.  \"Накарахме другите страни да плащат справедливия си дял в бюджета на НАТО. В продължение на дълги години НАТО се отнасяше несправедливо към САЩ. Сега обаче постигнахме съюзниците от НАТО да увеличат военните си разходи със 100 милиарда долара\", каза Тръмп.  Той разкритикува \"радикалния режим в Иран\" и обеща, че Техеран никога няма да се сдобие с ядрени оръжия. \"Те вършат лоши, лоши неща\", каза Тръмп и обвини правителството в Техеран, че е антисемитско. Миналата година Доналд Тръмп изтегли САЩ от иранското ядрено споразумение и наложи на Техеран редица нови санкции, които по думите му са \"най-тежките, налагани някога на една страна\". (източник: dir.bg)", "date": "2019.02.06", "title": "Тръмп изправи на крака Конгреса: САЩ никога няма да бъдат социалистическа страна (Видео)"}
{"url": "https://www.faktor.bg/bg/articles/karakachanov-1-12", "text": "\"Концепцията за решаване на проблема с несоциализираните цигански групи, която обещах, е готова. Тя включва пакет от мерки за премахване на гетата, справяне с циганската престъпност, обществено полезен труд, контрол над социалните помощи, спиране на детската раждаемост и още редица други механизми за реалната интеграция на маргинализираната част от този етнос\". Това написа в личната си страница във „Фейсбук“ вицепремиерът по обществения ред и сигурността, министър на отбраната и лидер на ВМРО – Българско национално движение Красимир Каракачанов. „За справяне с всички тези проблеми ще привлечем онази част от циганите, които са се реализирали пълноценно в обществото и представляват авторитети в своите области. Пълното наименование е Концепция за промени в политиката за интеграция на циганския (ромския) етнос в Република България и мерките за реализацията им“, пише още Каракачанов.  По думите му предвид нарастващото напрежение спрямо циганите в България и създадения статут на привилегирована част от население за циганската общност спрямо останалите граждани на страната е време държавата да спре двойните стандарти по отношение на собствените си граждани. Т.нар. „интеграция на ромите“ глътна стотици милиони левове, а реално не се състоя. Точно обратното - голямата част от НПО-тата в страната задълбочиха проблема, като изградиха една общност от хора, на които внушиха, че имат само права без задължения и които не приемат законите на държавата като валидни за тях, отбелязва вицепремиерът. За да се сложи край на този омагьосан кръг, наречен „мерки за интеграция на ромите“, Каракачанов предлага проект за Концепция за справяне с маргинализацията на циганите.  Основната част от предложенията са спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута „социално слаб“. При злоупотреба с парите от „детски“, да се въведе отпускането на надбавки в натура. Спиране на помощите при отказ от образоване, придобиване на трудови навици и квалификация, както и при липсата на видим напредък по социализиране и интеграция.  За мен е важно, за да бъде премахната професията „социално слаб“, да бъде сложен и таван на социалните плащания към един човек или домакинство на годишна база, пише Каракачанов. Вицепремиерът заявява, че посещението на детската градина за децата трябва да е задължително от 4-годишна възраст. В спешен порядък държавата трябва да задължи лицата, ненавършили 16 години, да се завърнат в училищата; тези над 18, които нямат поне основно образование, да бъдат задължени да го завършат. При отказ за изпълнение на тези мерки отново да се предвиди спиране на социалните помощи и образователно-трудова повинност. „С оглед на безразборната раждаемост в гетата предлагаме приемането на пакет от строги мерки по отношение на децата, които раждат деца – родителите им, както и самите те, да нямат достъп до социалната система на страната и да бъдат прилагани ефективно санкциите на действащото законодателство. При циганките с над две деца да се премахне статутът „самотна майка“. При жени, които са оставили за отглеждане в дом повече от 2 деца, да се предложат безплатни мерки, които да ограничат възможността за последващи нежелани бременности. Това трябва да се предложи като възможност и за жените от цигански произход с над определен брой деца (3 и повече)“, пише още Каракачанов.  Предвид лошата хигиена и ниска здравна култура на една голяма част от циганското население в страната, да бъдат направени задължителни ваксинации при децата и при възрастните. При отказ – да важат правилата за отнемане на помощите, предлага още той. Използването на спешната медицинска помощ от здравно неосигурените лица трябва да се заплаща, когато сигналите за повикване не отговарят на критерия „спешност“. По отношение на гетата трябва да се прилага буквата на закона. По места трябва общините да направят спешни проверки и описи и незаконните постройки трябва да бъдат съборени. Циганите без адресна регистрация да нямат право да обитават територията на съответното населено място. Предлагаме също така заселването на безимотните цигани с ангажимента да закупят предоставените им имоти и да обработват земята. За намаляване на престъпността сред циганите основна стъпка на държавата трябва да е разграждането на клановете и намаляване на влиянието на главатарите в гетата. Контролът на местата за търговия с метали трябва да бъде затегнат, както и да се обърне сериозно внимание на „ало измамите“, джебчийството, просията, проституцията и т.н., пише още Каракачанов. „За осъществяване на тези мерки в качеството ми на вицепремиер, чрез депутатите от ПГ на „Обединени патриоти“ в НС, ще поискам законодателни промени като въвеждане на административни наказания „безвъзмезден труд в полза на обществото“ и „задържане под стража“ в структурите на МВР за извършени административни нарушения; разширяване на обхвата на неизбежната отбрана; създаването на доброволни отряди по места и др. С цел осветляване на дейността на неправителствените организации, които работят с циганския етнос, трябва да се въведе задължението те да декларират източниците си на финансиране и да дадат отчет за изразходваните пари по проекти за интеграция назад в годините“, посочва още Красимир Каракачанов.", "date": "2019.02.06", "title": "Каракачанов готов с решаване на проблема с несоциализираните цигански групи"}
{"url": "https://www.faktor.bg/bg/articles/vmro-plovdiv-izdigna-angel-dzhambazki-da-vodi-evrolistata", "text": "И организацията на ВМРО в Пловдив издигна Ангел Джамбазки за водач на евролистата, съобщиха от пресцентъра на партията.   Теми от местната и националната политика бяха обсъдени на общо събрание на пловдивската организация на ВМРО, провело се в галерия „Ромфея“. Най-важното гласуване бе да бъде издигнат досегашният представител на Организацията в Европейския парламент Ангел Джамбазки за водач на листата на предстоящите евроизбори. Кандидатурата му бе приета с пълно мнозинство от всичките около 200 присъстващи членове на ВМРО.  Мотивите за номинацията на Джамбазки бяха много: борбата му срещу рестриктивните мерки, предложени в Пакета „Мобилност“ от френския президент Е. Макрон; усилията за затваряне на външните граници на ЕС; битката срещу двойните стандарти в ЕС.  Председателят на ВМРО - Пловдив Борислав Инчев изтъкна, че Ангел Джамбазки е най-разпознаваемият български евродепутат. Инчев изброи няколко неоспорими факта, според официални данни от ЕС, а именно че Ангел Джамбазки е:  № 1 по активност сред българските евродепутати в Европейския парламент;  № 4 по активност в парламентарната група на Европейските консерватори и реформисти;  № 12 по активност сред всички 751 депутати в Европейския парламент.  Също така Джамбазки е направил 987 изказвания в парламентарна зала и 212 институционални предложения за резолюции, както и е отправил 89 въпроса, изискващи писмен отговор. Като т. нар. докладчик в сянка е изготвил 65 доклада и 70 становища.  От нас зависи каква Европа ще изберем - Европа на отечествата или Европа на джендъра. Ние избираме Ангел Джамбазки, защото той защитава тезата за Европа на нациите, подчерта в изказването си пловдивският лидер на ВМРО Борислав Инчев.   Вчера стана ясно, че организациите на ВМРО в Старозагорско също издигат Джамбазки за водач на евролистата.", "date": "2019.02.06", "title": "И ВМРО - Пловдив издигна Ангел Джамбазки да води евролистата"}
{"url": "https://www.faktor.bg/bg/articles/spetssadat-pita-balgarskite-i-srabskite-vlasti-kakvi-sa-vazmozhnostite-tsvetan-vasilev-da-dade-obyasneniya", "text": "Специализираният съд следва да положи всички усилия, като предварително отправи запитване до българските и до сръбските съдебни органи за възможностите, включително техническите, за видеоконферентна връзка или друг начин, по който подсъдимият Цветан Василев да даде обяснения пред съда. Това е позицията на съдебния състав по заявлението на адвокат Константин Симеонов, че Василев желае да даде обяснения във всеки момент, когато и по какъвто начин съдът прецени. Съдебният състав отбеляза, че ще спази правата на всеки  подсъдим по делото    Прокурор Даниела Начева изрази позиция, че прокуратурата иска да чуе обясненията на Цветан Василев. Искането на защитата било неоснователно обаче, защото делото срещу Василев се разглеждало в негово отсъствие по задочната процедура. По думите й Василев, ако е искал да упражни правата си лично в съда, е можел, ако се беше съгласил да бъде екстрадиран от Сърбия. Прокурор Начева допълни, че няма информация на какъв етап е  производството по екстрадиция към момента. Според нея видеоконферентната връзка е предвидена като изключение в процеса. Адвокат Константин Симеонов коментира, че е законно право на всеки да даде обяснения. И припомни, че два пъти по време на разследването прокуратурата е отказала Василев да бъде разпитан по видеоконферентна връзка, а причината била, че чрез обясненията си щял да попречи за разкриване на обективната истина. Симеонов обясни, че сега вариантите пред съда са няколко: да се поиска правна помощ от съдебната власт на Сърбия и пред съда там Василев да даде обяснения и директна видеоконферентна връзка. И допълни, че българското Министерство на правосъдието не може да откаже да препрати към Сърбия искането на съда за правна помощ. Адвокатът обясни, че във връзка с екстрадицията на Василев към Сърбия са били изпратени от прокуратурата множество противоречиви документи за престъпления, което е попречило на сръбските власти да се произнесат по-бързо. По думите му искането за екстрадиция на Василев вече е невалидно, защото е от некомпетентен орган, тъй като прокуратурата вече е страна в процеса, а съдът е решил да гледа делото в отсъствието на подсъдимия. Днес по делото КТБ обяснения дадоха обяснения и останалите подсъдими. Общото в изказванията на  голяма част от тях беше, че не разбират обвиненията срещу тях или ако разбират, то не откриват факти, които да ги подкрепят. Част от подсъдимите казаха още, че са изпълнявали това, което е пишело в трудовите им договори и са спазвали закона. Като отбелязаха, че не са знаели за съществуването на престъпна група и никой не ги е канил да участват в нея. Процесът ще продължи на 12 и 13 март с разпит на свидетели.", "date": "2019.02.06", "title": "Спецсъдът пита българските и сръбските власти какви са възможностите Цветан Василев да даде обяснения"}
{"url": "https://www.faktor.bg/bg/articles/kiril-ananiev-nad-polovinata-ot-psihiatrichnite-bolnitsi-sa-v-kritichno-sastoyanie", "text": "\"Направен е анализ на всички психиатрични  болници, центровете за психично здраве и психиатрични отделения, включително сградния фонд и оборудването и съм информирал кабинета за тяхното състояние\", каза пред журналисти в МС министърът на здравеопазването Кирил Ананиев. Над 50 процента от психиатричните отделения, болници и центрове са в наистина в критично състояние, каза министърът. \"В страната има 12 държавни психиатрични болници, 22 центъра за психично здраве и 11 съответни отделения към други болници\", уточни той. Започваме подготовката на обществените поръчки за ремонт на тези болници и отделения. Освен че за ремонт на психиатричните клиники ще отпуснат поне десет милиона лева, държавата ще определи като приоритет обучението за психиатри, каза Кирил Ананиев. Два психиатрични центъра - в София и в Търговище, не могат да бъдат ремонтирани, а трябва да бъдат преместени, смята министърът.", "date": "2019.02.06", "title": "Кирил Ананиев обеща над 10 млн. лв. за ремонт на психиатриите"}
{"url": "https://www.faktor.bg/bg/articles/nato-praznuva-yubileya-si-v-london", "text": "Лидерите на 29-те страни-членки на НАТО ще се съберат в Лондон през декември, за да отбележат 70-ата годишнина на Алианса, обяви генералният секретар на организацията Йенс Столтенберг в сряда, предава AFP. Столтенберг написа в „Туитър“, че британската столица е „идеалното място за отбелязване на 70 години трансатлантическо военно сътрудничество, като дом на първата щаб-квартира на НАТО през 1949 година“.", "date": "2019.02.06", "title": "НАТО празнува юбилея си в Лондон"}
{"url": "https://www.faktor.bg/bg/articles/novini/balgariya/tsvetanov-uchastva-v-konferentsiya-po-sigurnostta-v-yugoiztochna-evropa-i-chernomorskiya-region", "text": "В рамките на работното си посещение в САЩ председателят на Комисията по вътрешна сигурност и обществен ред и председател на ПГ на ГЕРБ Цветан Цветанов участва в Конференция по въпросите на сигурността в Югоизточна Европа и Черноморския регион, организирана от сенатор Джеймс Инхоф. Форумът в американския Сенат събра политически лидери от Югоизточна Европа, обединени около идеята за силни трансатлантически отношения. В конференцията освен Цветан Цветанов взеха участие и президентът на Албания Илир Мета, председателят на сенатската комисия по въпросите на въоръжените сили сенатор Джеймс Инхоф, председателят на подкомисията по киберсигурност в американския Сенат сенатор Майкъл Раундс, конгресмените Робърт Питингър и Робърт Адерхолт, военният министър на Румъния Габриел Лес, помощник държавният секретар на САЩ по стабилизационните операции Пийт Мароко, председателят на Парламентарната асамблея на ОССЕ Георги Церетели и други политици от Балканите и Черноморския регион. В конференцията участва и депутатът от ГЕРБ Пламен Нунев.  В изказването си пред форума Цветан Цветанов изведе важността на региона за цялостното развитие на трансатлантическите отношения. Именно в този аспект Българското европредседателство е поставило сред основните свои приоритети европейската перспектива пред страните от Западните Балкани. Присъединяването на Албания и Черна гора към НАТО и положителните предпоставки за скорошно членство на Македония в Северноатлантическия пакт повишават в значителна степен сигурността в регионален план, възпрепятствайки влиянието на трети държави в тази невралгична част на света. Именно с оглед повишаване на регионалната сигурност е и решението на българския парламент да даде мандат на правителството на България да започне преговори със САЩ за закупуване на изтребители Ф-16. Конференцията приветства подписаното в Преспа споразумение между Гърция и Македония, отбелязвайки, че това е важна крачка напред в посока на бъдещото членството на Македония в НАТО. Русия използва неконвенционални средства за влияние в региона, в т.ч. кибератаки и кибероперации. Необходимо е обединяване на съвместните действия между държавите, за да бъде възпряно и преодоляно това влияние. Трябва да се противодейства и на евроскептичния наратив, характерен за някои от държавите в региона, защото той пряко обслужва силите, заинтересовани от разбиването на Европейския съюз и нарушаване на евроатлантическите отношения. В тази връзка предстоящите в края на май 2019 г. избори за Европейски парламент са от изключителна важност. По-късно през деня председателят на ПГ на ГЕРБ Цветан Цветанов продължи с провеждането на двустранни срещи в американския Конгрес. Цветанов разговаря с влиятелния сенатор (и организатор на конференцията) Джеймс Инхоф, който е председател на Комисията по въпросите на въоръжените сили в американския Сенат. Избран за първи път като сенатор през далечната 1994 г., сенатор Инхоф вече четвърт век защитава устоите на правовата държава и свободния свят. По време на срещата Цветанов запозна Инхоф с дадения парламентарен мандат на правителството за започване на преговорите за закупуване на изтребители Ф-16 от САЩ. Сенатор Инхоф изрази подкрепа за предстоящите преговори, определяйки България като добър и надежден партньор на САЩ в областта на военно-политическото сътрудничество. В рамките на форума Цветан Цветанов проведе срещи и с конгресмените Питингър и Адерхолт, които също изразиха подкрепа за развиването на двустранните военно-политически отношения. Беше изразено мнение, че чрез увеличаване на военно-оперативния капацитет на българските ВВС ще бъде подсилен Югоизточният фланг на НАТО с изтребители, съвместими със съседите и съюзниците на България от НАТО.", "date": "2019.02.06", "title": "Цветанов участва в конференция по сигурността в Югоизточна Европа и Черноморския регион"}
{"url": "https://www.faktor.bg/bg/articles/tsvetanov-razgovarya-sas-starshi-direktora-po-evropeyskite-i-ruskite-vaprosi-v-saveta-za-natsionalna-sigurnost-na-beliya-dom", "text": "Председателят на Парламентарната група на ГЕРБ и заместник-председател на партията Цветан Цветанов се срещна със старши директора по европейските и руските въпроси в Съвета за национална сигурност на Белия дом Фиона Хил. Двамата разговаряха във Вашингтон. Цветанов е в американската столица за участие в традиционната Молитвена закуска с президента на САЩ Доналд Тръмп. По време на срещата си с Фиона Хил, която е една от най-високопоставените фигури в екипа на президента Тръмп по въпросите на националната сигурност, Цветан Цветанов обсъди различни аспекти на сигурността в региона. И двете страни изразиха задоволство от факта, че това е втората среща помежду им в рамките на по-малко от три месеца. В хода на разговора беше изразена обща загриженост от повишаване на напрежението в Черноморския басейн и по-специално Азовско море и Керченския пролив. Цветанов и Хил се обединиха около мнението, че правилата на международното право следва да се прилагат в пълен обем, като е недопустимо нарушаването на суверенитета на която и да било държава. И двете страни изразиха силно безпокойство от нарастването на асиметричните заплахи в района, както и поставянето под въпрос на основни демократични ценности, в т.ч. свободата на придвижване на хора и транспортни средства. В тази връзка Фиона Хил даде висока оценка за позицията на българското правителство около ситуацията във Венецуела, изразена по време на вчерашното заседание на Съвета по сигурността към министър-председателя на България. Хил изрази благодарност към премиера Бойко Борисов за изразената позиция, която е в синхрон със стратегическите партньори на България - държавите от ЕС и САЩ. Председателят на ПГ на ГЕРБ Цветан Цветанов изрази съжаление, че българските институции не са действали в пълен синхрон по този въпрос. В България има гласове и в подкрепа на Мадуро, което е в рязък контраст с изразените от основните стратегически партньори на България позиции, подчерта Цветанов. По време на срещата бяха обсъдени и въпроси, касаещи енергийната сигурност и диверсификацията на газови и петролни доставки до България. Американската страна изрази подкрепа за газовия интерконектор между България и Гърция, като Цветан Цветанов увери, че двете страни работят активно по този въпрос. В края на срещата заместник-председателят на ГЕРБ Цветан Цветанов и старши директорът по европейските и руските въпроси в Съвета за национална сигурност на Белия дом Фиона Хил изразиха желание да търсят възможности за нова среща след две седмици, по време на Форума по сигурността в Мюнхен, където са поканени да участват. Двамата изразиха готовност да продължат редовно да обменят информация по конкретни въпроси от международния и регионалния дневен ред.", "date": "2019.02.06", "title": "Цветанов разговаря с Фиона Хил, старши директор в Съвета за национална сигурност на Белия дом"}
{"url": "https://www.faktor.bg/bg/articles/kalin-yanakiev-1", "text": "\"Въпреки невероятната уязвеност на Московската патриаршия от това, което се случи, разкол в православния свят в собствения смисъл на думата няма. Защото ние се намираме на един етап от реда, в който трябва да бъде призната или непризната една автокефалия, тази на Украинската църква.\". Това заяви пред ТВ Европа в предаването  теологът проф. Калин Янакиев.  \"Политическият мотив на украинците да искат собствена църква е ясен. Украйна се е превърнала в руски гарнизон. Същото може да се случи и с България - съседна държава да окупира храмовете ни. Константинопол изготви изключително грижливо документ, с който да обяви автокефалия в Украйна. Киевската митрополия никога не е била в историята си под московска \"юрисдикция\". Константинопол има право да промени статута на украинската църква. Т.е., казва се, че Киевската митрополия е свободна\", каза проф.Янакиев.  \"Не е необходимо Българската патриаршия да прави избор между Руската и Константинополската патриаршия. Българският синод до момента се държи много достойно. Той получи писмо от Москва, в което се искаше да вземе страна. Русия се опита да наложи натиск. С мнозинство Българската църква взе решение да имаме комисия, която да проучи казуса. Все още той се проучва. Митрополитите не са длъжни да вземат отношение, докато не получат послание от Украйна. Т.е., не трябва да се реагира към Москва, а към Киев\", каза още Янакиев. \"На всички е известно, че има много прорусофилски митрополити в България. Нашата църква обаче не е длъжна да реагира. С документ от 1686 г. Киевската митрополия не е била предавана под юрисдикцията на Московската патриаршия, както твърди  днес Москва.\", каза още проф. Янакиев и припомни, че руската църква е наложила натиск над българската църква да не участва на събора в Крит.", "date": "2019.02.06", "title": "Калин Янакиев: Украйна е превърната в руски гарнизон, има право на свободна църква"}
{"url": "https://www.faktor.bg/bg/articles/bsp-vnesohme-proektoreshenie-za-smyana-na-sastava-na-tsik", "text": "Внесохме проекторешение за смяна на състава на ЦИК, а обясненията на управляващите от вчера ще срещнат нашия отпор. Това каза заместник-председателят на ПГ на \"БСП за България\" Крум Зарков по време на брифинг в Народното събрание. Всички сте проследили, че вчера след нашия анонс последваха най-различни неприемливи и скандални обяснения как Народното събрание може да си позволи да не изпълни закона. Тези обяснения ще срещнат нашия категоричен отпор, каза Зарков.  Настояваме другата седмица проекторешението за смяна състава на ЦИК да влезе в дневния ред - даваме два дни срок на Правната комисия да изработи процедурните правила за избор. Никакви други обяснения няма да приемем. Кой ни гарантира, че другите мандатни длъжности ще бъдат сменяни така както постановява законът. Изискваме с право от всеки български гражданин да бъде изряден и да спазва закона, но нямаме право тук в тази сграда да не се спазват правилата. Кой гарантира, че утре депутатите няма да счетат, че са натрупали достатъчно опит и могат просто да продължат мандата си, заяви Крум Зарков.", "date": "2019.02.06", "title": "БСП към правната комисия за нов ЦИК: Имате два дни!"}
{"url": "https://www.faktor.bg/bg/articles/spas-garnevski-varna-ninova-v-parvi-kurs-no-na-istoricheskiya-fakultet", "text": "Пореден горещ дебат се сътоя в парламента днес. Това стана по време на обсъжданията на годишния доклад на министъра на правосъдието по изпълнението на решенията на Европейския съд по правата на човека по дела срещу Република България за 2017 година. Депутатът от ГЕРБ Спас Гърневски отговори на изказването на Корнелия Нинова. \"Г-жо Нинова, да не отивате на поклонения на жертвите, избити от народния съд, че толкова бързате. Ще ви върна в първи курс, но не на Юридическия факултет, а на Историческия. Не е истина, че народът не е видял, как управлявате. Вие сте наследници на БКП, исторически наследници. Българският народ е видял как управляват вашите предци\", обяви Гърневски. \"И на червена кобила да се качите, пак ще падате от нея\", обърна се той към соцлидерката. \"Когато осъдите себе си за \"Техноимпекс\", тогава питайте Борисов кога ще съди себе си. Когато осъдите Овчаров за \"Белене\", тогава питайте Борисов за Цветанов\", парира атаката й Кирилов.", "date": "2019.02.06", "title": "Спас Гърневски към Нинова: И на червена кобила да се качите, пак ще падате от нея"}
{"url": "https://www.faktor.bg/bg/articles/pravitelstvoto-prizna-huan-guaydo-za-vremenno-izpalnyavasht-funktsiite-na-prezident-na-venetsuela", "text": "Министерският съвет на Република България одобри позицията на българската страна за изразяване на подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела. Това съобщиха от правителствената информационна служба.  Страната се намира в остра политическа, социално-икономическа и хуманитарна криза и криза на сигурността, към която през последната година се добави и тежка миграционна криза. По официални данни Венецуела са напуснали вече около 4 млн. души. Инфлацията е на път да достигне 1,7 милиона процента, а в страната липсват стоки от първа необходимост.  На 5.01.2019 г. встъпи в длъжност новият председател на Националната асамблея Хуан Гуайдо. На церемонията са присъствали посланиците на държавите-членки на ЕС. На 10.01.2019 г. президентът Мадуро встъпи в длъжност за нов президентски мандат в сградата на Върховния съд. Държавите-членки на ЕС не изпратиха представители на церемонията.  На 26 януари 2019 г. ЕС, включително България, призова за спешно провеждане на свободни, прозрачни и честни президентски избори във Венецуела. Държавите-членки посочиха, че ако не бъде обявено организирането на нови избори, в рамките на следващите дни, ще предприемат действия, включително по въпроса за признаване на ръководството на страната в съответствие с член 233 от Конституцията на Венецуела.  В своя резолюция от 31.01.2019 г. ЕП признава обявилия се за временен президент на Венецуела Хуан Гуайдо за изпълняващ функциите на държавен глава на страната. Към настоящия момент редица държави-членки признаха Гуайдо за действащ президент на Боливарска Република Венецуела.  Предвид цялостната криза във Венецуела и необходимостта от предприемане на бързи и адекватни политически мерки за нейното разрешаване, както и от спешно свикване на свободни, прозрачни и честни президентски избори, България изразява подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела.", "date": "2019.02.06", "title": "Правителството призна Хуан Гуайдо за временно изпълняващ президент на Венецуела"}
{"url": "https://www.faktor.bg/bg/articles/nato-podpisa-protokola-za-prisaedinyavane-sas-skopie-nikola-dimitrov-blagodari-na-balgariya", "text": "Посланиците на държавите от НАТО подписаха днес със Скопие протокола за присъединяване в присъствието на македонския външен министър Никола Димитров. Церемонията се състоя в заседателната зала на централата на пакта в Брюксел. С подписването на протокола започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение.  Когато всички държави одобрят протокола, генералният секретар на НАТО отправя покана за присъединяване към новата страна. Република Северна Македония ще влезе в НАТО като 30-ата държава от организацията. В словото си генералният секретар на пакта Йенс Столтенберг заяви, че това е историческо събитие. Той отново отбеляза ролята на премиерите Алексис Ципрас и Зоран Заев за подписването на Преспанското споразумение. Това споразумение бе първата стъпка по пътя, довел ни тук днес. Пътят не бе лесен, допълни Столтенберг. Отдавна чакахме да се присъедините, обърна се той към Димитров. Уверен съм, че ратификацията ще приключи бързо и скоро ще ви приемем като пълноправен член. Очакваме през това време да продължите с реформите, добави той.  Генералният секретар съобщи, че отсега нататък македонски наблюдатели ще участват в заседанията на НАТО. Решението влиза в сила от април. Министър Димитров в развълнувана реч открои подкрепата, която страната му е получила от България. Благодаря на премиера Бойко Борисов, който ни насърчи първо с двустранното споразумение за добросъседство, да вървим в тази посока, каза Димитров. Изпълняваме волята на нашите предци от 90-те години - главна стратегическа цел да ни бъде присъединяването към НАТО. За тази задача работиха поколения. Това не бе неизбежно, дори не бе много вероятно да се случи, но се случи, благодарение на премиерите Заев и Ципрас. Те проправиха пътя към историческото помирение и доказаха, че невъзможното е постижимо.  НАТО за нас е семейство, сигурност, ценности - което се стреми да направи света по-добро място и мирен. Ще продължим с реформите във въоръжените сили, правораздавателната система, службите за сигурност. Готови сме и искаме да поемем отговорностите на членството в алианса, добави македонският министър.", "date": "2019.02.06", "title": "НАТО подписа протокола за присъединяване със Скопие, Никола Димитров благодари на България"}
{"url": "https://www.faktor.bg/bg/articles/pochina-todor-kavaldzhiev", "text": "На 85 години издъхна Тодор Кавалджиев, виден земеделец, политически затворник и вицепрезидент на Петър Стоянов. Новината за неговата кончина съобщава сайта priorities.bg. Тодор Кавалджиев е роден на 26 януари 1934 г. в село Главан, в планината Странджа-Сакар, недалеч от турската граница. Още като ученик е арестуван, защото се опитва да възстанови Младежкия земеделски съюз. Прекарва повече от 11 години по комунистическите лагери и затвори. През 1989 година е един от възстановителите на БЗНС „Никола Петков“. Избран е за народен представител във Великото народно събрание, а през 1996 година – за вицепрезидент на Петър Стоянов. Първи алармира за корупционни практики и за това, че бивши комунисти най-активно овладяват предприятия и мощности в процеса на приватизация, като често просто ги източват и унищожават. Тръгна си от президентството непобеден, с гордо вдигната глава. Прекара последните години от своя живот скромно, но достойно, за да ни покаже, че истинският патриот и демократ никога не би използвал служебното си положение за лични облаги. С всяко своя действие през целия си живот той служеше за пример за всички нас. Поклон пред светлата му памет!", "date": "2019.02.06", "title": "Почина Тодор Кавалджиев"}
{"url": "https://www.faktor.bg/bg/articles/ns-othvarli-predlozhenite-ot-bsp-promeni-v-zakona-za-otgovornostta-na-darzhavata", "text": "Без разискване депутатите отхвърлиха на първо четене предложените от БСП промени в Закона за отговорността на държавата и общините за вреди. Левицата предлагаше да се разшири обхватът на отговорността, която носят държавата и общините за вреди, причинени от действието на отменени или обявени за нищожни подзаконови нормативни актове. Промяната е необходима, за да се преодолее последици от тълкувателно решение от 2016 г. на ВАС, според което вредите, причинени на граждани или на юридически лица при или по повод изпълнението на подзаконов нормативен акт в периода, преди той да бъде обявен за нищожен или незаконосъобразен, не подлежат на обезщетение. Крум Зарков обясни: \"Това означава, с думи прости, че ако претърпите вреди от незаконен акт, който е още в действие, вие ще можете да бъдете обезщетен, но ако той е бил обявен за нищожен или отменен, няма да имате такава възможност. Това не само противоречи на духа на самия Закон за отговорност на държавата и на член 7 от Конституцията на Република България, според който всеки гражданин, претърпял такива вреди, трябва да бъде обезщетен, то противоречи и до голяма степен на здравия разум\". Втората група предложения бяха свързани с даване на гаранции за вътрешноправна защита при причиняване на вреди заради нарушения на Конвенцията по правата на човека. Според левицата така ще се намалят разходите на лицата, търсещи обезщетения и ще се намали броя на жалбите срещу България в Европейския съд по правата на човека, а оттам и на осъдителните присъди. Днес депутатите ще гласуват и включване на допълнителни законопроекти на БСП и на управляващите за директно разискване. Искрен Веселинов от Обединени патриоти и Емил Христов от ГЕРБ  внасят предложения за промени в Закона за местното самоуправление и местната администрация. Левицата настоява да се разшири възможността за гражданите да търсят обезщетение за нарушения на не само някои, но на всички права, които са гарантирани с Европейската конвенция за правата на човека. Поправките, внесени от \"Обединени патриоти\" предвиждат създаване на специално звено към общините, което да се грижи за обществения ред. Измененията се внасят повторно, след като преди месеци бяха оттеглени заради острата реакция на ДПС, които заподозряха, че контролните звена ще са наказателни отряди, които  ще се използват и по време на избори.", "date": "2019.02.06", "title": "НС отхвърли предложените от БСП промени в Закона за отговорността на държавата"}
{"url": "https://www.faktor.bg/bg/articles/rumyana-kolarova-sinfronat-mezhdu-bsp-i-radev-pokazva-tsennostite-na-prezidentskata-institutsiya", "text": "Позицията на България за Венецуела стана повод за нов сблъсък между президент и правителство, между управляващи и опозиция. България официално подкрепи опозиционния лидер във Венецуела Хуан Гуайдо, въпреки че президентът Радев призова страната ни да се въздържа от позиция. Това стана повод за размяна на остри реплики между БСП и ГЕРБ. От ГЕРБ подкрепиха позицията на правителството за Венецуела. От БСП пък се обявиха \"против\". И се доближиха по-скоро до мнението на президента Радев за неутралитет. \"Международният правов ред е доста разтегливо понятие. Идеята за ненамесването във вътрешните работи на една страна отдавна не се спазва. Във Венецуела има тежък политически конфликт. За да се реши този проблем, трябва да има демократични избори\", сигурен е д-р Борислав Цеков от Института за модерна политика пред BGonAir. Той е на мнение обаче, че българската държава не е категорична и солидна в своите позиции. \"Ние нямаме солидна държавност, защото се нарушават базисни конституционни точки. Трябва да се търси съгласие по всички възможни точки. Министърът на външните работи няма право сам да формира решението на държавата. Този начин на функциониране на държавата не е добър\", допълни експертът. Доц. Румяна Коларова е категорична, че от разединението на институциите у нас губи само държавата. \"Италия може да се е противопоставила на позицията на ЕС, но там властва яростен популизъм. Съвсем спокойно може да сравним ситуацията във Венецуела с тази от България в края на XX век\", коментира още политологът. Коларова е на мнение, че синхронът между позициите на БСП и президента Радев подкопават ценностите на институцията на държавния глава.", "date": "2019.02.06", "title": "Румяна Коларова: Синхронът между БСП и Радев показва ценностите на президентската институция"}
{"url": "https://www.faktor.bg/bg/articles/mirnoto-sazhitelstvo-na-datchani-i-germantsi-po-granitsata-s-nominatsiya-za-yunesko", "text": "Моделът на мирното съвместно съществуване между датчани и германци на границата между двете страни е номиниран за включване в списъка на нематериалното културно наследство на ЮНЕСКО, съобщи ДПА, цитирана от БТА.  Границата между Дания и Германия е определена преди Първата световна война с два всенародни референдума. Тогава било гласувано райони в южната част на полуостров Ютландия да се присъединят към Дания, а друга негова част да остане в пределите на Германия. Подобен пример вече беше добавен в списъка на нематериалното културно наследство на ЮНЕСКО миналата година. Става дума за Хедеби и Даневирке в германската провинция Шлезвиг-Холщайн.", "date": "2019.02.06", "title": "Мирното съжителство на датчани и германци по границата - с номинация за ЮНЕСКО"}
{"url": "https://www.faktor.bg/bg/articles/evgeniya-benava-dori-da-se-kandidatira-za-evrodeputat-nyama-da-izleze-ot-aresta", "text": "Законът е ясен - няма пречка от ареста да се кандидатираш за евродепутат. Всичко е добре, но дали ще свърши добре...Следва ли да бъде освободена от ареста - не, защото тя носи наказателна отговорност преди да е регистрирана като евродепутат. Това обясни в студиото на Нова ТВ адвокат Марин Марковски. Това, че тя ще поиска да й бъде променена мярката на неотклонение не означава, че това ще се случи. Но няма текст, че ако някой се кандидатира за депутат, това веднага да води до променя мярката. Трябва да има законови основание това да бъде направено. На практика така ще протекат нещата. Освен това на Баневи трябва да се гледа като на невиновни, докато не бъде доказана вината им. По думите на проф. Михаил Константинов Този опит от страна на Евгения Банева е интересен от юридическа гледна точка. Тя е била подведена, защото от пет години има промени в Изборния кодекс, така че вече кандидатирането за избори не може да бъде индулгенция за излизането от затвора. Има такива примери - с братя Галеви и с Иво Карамански, който със списък от хора, с измислени ЕГН-та, се опитал да излезе от затвора. Затова професорът смята, че подобен опит от страна на Евгения Банева няма да бъде успешен.", "date": "2019.02.06", "title": "Евгения Бенава дори да се кандидатира за евродепутат, няма да излезе от ареста"}
{"url": "https://www.faktor.bg/bg/articles/desislava-atanasova-ninova-se-prezastrahova-pri-poredna-zaguba-na-izborite", "text": "Изказванията на БСП от вчера са несериозни. Факт е, че днес в студиото няма техен представител. Това означава, че те не искат да водим нормален и смислен диалог. Същото се случва и в парламента. Този диалог трябва да се води заради българските граждани. Това каза в сутрешния блок на БТВ депутатът от ГЕРБ Десислава Атанасова, която коментира вчерашните обвинения от страна на БСП. \"Корнелия Нинова не спира да говори преди всички избори, че предстоят изборни манипулации. Това според мен е опит да се оправдае поредната загуба на БСП и опит някой друг да се изкара виновен за тази загуба. Всичките твърдения на БСП от вчера категорично не са верни. Много странно е и предложението за отпадане на втория протокол. Всичките тези атаки и несериозни приказки са удобно алиби за загубата на БСП на изборите. След изборите на Корнелия Нинова ще й се наложи да обяснява загубата и най-удобното алиби ще е, че ГЕРБ са виновни и са фалшифицирали изборните резултати\", категорична беше Атанасова.", "date": "2019.02.06", "title": "Десислава Атанасова: Нинова се подготвя за поредна загуба на изборите"}
{"url": "https://www.faktor.bg/bg/articles/italiya-obarna-palachinkata-salnivi-zayavi-che-maduro-e-izvan-zakona", "text": "Италианският вицепремиер Матео Салвини, който е и лидер на крайнодясната партия Лига, заяви, че венецуелският президент Николас Мадуро е извън закона и във Венецуела трябва да бъдат произведени нови избори възможно най-скоро, предаде агенция АНСА. \"Мадуро е извън закона. Той мори от глад народа си, той хвърля хората в затвора и измъчва народа си\", каза Салвини в изявление. \"Надявам се на свободни и демократични избори (във Венецуела), които да бъдат произведени възможно най-скоро. Изразявам солидарност с милионите италианци и потомци на италианци, които живеят, съпротивляват се и страдат във Венецуела\", заяви още Салвини. Движението \"Пет звезди\", което е коалиционен партньор на Лигата в италианското правителство, казва, че страната не трябва да се меси в политиката на Венецуела. То обаче призовава за нови демократични избори във Венецуела. Премиерът на Италия Джузепе Конте пък припомни, че страната никога не е признавала резултатите от последните президентски избори във Венецуела, на които Мадуро беше преизбран. Вчера Италия потвърди, че ще вземе участие в работата на международната контактна група за уреждане на кризата във Венецуела. Италия ще бъде представена на равнище министър на външните работи на срещата, насрочена за 7 февруари в столицата на Уругвай Монтевидео.", "date": "2019.02.06", "title": "Италия обърна палачинката - Салниви заяви, че Мадуро е извън закона"}
{"url": "https://www.faktor.bg/bg/articles/kabinetat-odobryava-sporazumenie-mezhdu-mf-i-oisr", "text": "Министерски съвет ще проведе редовното си правителствено заседание в сряда, 6 февруари, предаде репортер на БГНЕС.   Очаква се кабинетът да одобри проект на споразумение между Министерството на финансите и Организацията за икономическо сътрудничество и развитие. Министерски съвет ще даде съгласие за предлагане кандидатурата на Сергей Църнаклийски за поста съветник в секретариата на Дунавската комисия.   Очаква се кабинетът да признае Кооперация „Национална потребителна кооперация на слепите в България“ за представителна организация на Национално равнище в националния съвет за хората с увреждания. С други решения кабинетът ще одобри допълнителни разходи по бюджета на Държавната комисия по сигурността на информацията за 2019 г. и ще се разпореди с имоти.", "date": "2019.02.06", "title": "Кабинетът одобрява споразумение между МФ и ОИСР"}
{"url": "https://www.faktor.bg/bg/articles/solomon-pasi-1-1", "text": "Позицията на външния ни министър за Венецуела я намирам за умерена, една средноевропейска позиция и подкрепяме един много разумен европейски консенсус. Това каза в ефира на Нова ТВ бившият външен министър Соломон Паси.  Той посочи три важни въпроса, на които трябва да си дадем отговор, когато изразяваме мнение за Венецуела: какво е Венецуела; дали проблемът за битката между свободата и суверенитета е от днес и какъв е интересът на България в тази ситуация, като членка на ЕС. По думите му Венечуела е първата по богатство на петролни залежи в света. Но там има инфлация, която наближава 2 млрд%, те са престанали да я изчисляват. Има купони за храна, няма лекарства, отказват хуманитарна помощ, има титанична корупция - шепа генерали контролират петролното богатство и е най-големият хъб на наркотрафика в Латинска Америка. 10% от венецуелците са в емиграция. А Мадуро, като всеки диктатор по света има нужда от подкрепата на всички диктатори. Но те не могат да бъдат свалени едновременно. В Северна Корея, например, е един концлагер и няма условия да бъде свален режима там.  Мадуро е ограден с една кубинска охрана, като Китай, Русия и Куба са му най-силните партньори и те имат интерес да поддържат Мадуро. Нашата позиция е съвсем друга - ние трябва да защитаваме демокрацията. Гуайдо е един марксист, той е носителят на промяната, от каквато нужда има Венецуела. Затова и ние подкрепяме тази промяна, аргументира виждането си за Венецуела Паси.  Той е категоричен, че в България имаме една нормална демокрация, а най-вече над нас имаме един ЕС, който е гарант за развитието на демокрацията. На въпрос на водещия как ще коментира желанието на някои хора да бъде поискан импийчмън на президента Румен Радев заради това, че той категорично се обяви в подкрепа на Мадуро, бившият външен министър бе лаконичен: Не споделям позицията му за Венецуела, но уважавам мнението му.", "date": "2019.02.06", "title": "Соломон Паси: Диктаторите подкрепят диктатори, затова Русия, Китай и Куба са с Мадуро"}
{"url": "https://www.faktor.bg/bg/articles/germanski-i-ruski-iztrebiteli-se-presledvat-nad-pribaltika", "text": "Германски изтребители \"Юрофайтър\" са били вдигани многократно по тревога, за да съпровождат неидентифицирани руски самолети над Балтийско море, заяви външният министър на ФРГ Урсула фон дер Лайен при визита във военновъздушна база на НАТО в Естония, предаде DPА. \"Този голям брой показва, че тяхното присъствие тук е много важно\", каза Фон дер Лайен, която посети 160-те германски военни, разположени в базата \"Емари\" за участие в операция на НАТО за охрана на въздушното пространство в Прибалтика. По думите ѝ \"Юрофайтър\"-ите в базата са били вдигани по тревога 30 пъти през последните шест месеца. От август в \"Емари\" са разположени четири германски изтребителя, които ще останат там до края на април. Фон дер Лайен посети вчера германски военни в Литва, а после замина за Латвия, откъдето пристигна в Естония. Тя каза, че защитата на балтийските държави е исторически дълг за Германия. Страните от НАТО помагат за патрулиране над Прибалтика, откакто Литва, Латвия и Естония се присъединиха към алианса през 2004 г.Руски самолети често прелитат над района към анклава Калининград, граничещ с Полша и Литва, след което са придружавани от изтребители на НАТО. Германската армия ръководи многонационалния батальон на НАТО в Рукла, Литва, с около 500 военнослужещи с цел укрепване на източния фланг на алианса.", "date": "2019.02.06", "title": "Кремълска провокация: Германски \"Юрофайтър\" преследват руски изтребители над Прибалтика"}
{"url": "https://www.faktor.bg/bg/articles/tramp-da-othvarlim-politikite-na-otmashteniya-i-otvetni-udari-da-pregarnem-obshtoto-blago", "text": "Френският президент Еманюел Макрон обяви 24 април за национален ден в памет на арменския геноцид - въпрос, който редовно поражда търкания между Турция и страни членки на ЕС, предаде Ройтерс. Спазвайки свои предизборно обещание, Макрон заяви на годишната вечеря на Координационния съвет на арменските организации във Франция, че Франция е била една от първите страни, които са осъдили избиването на арменци в Османската империя. Франция официално призна арменския геноцид през 2001 г. Турция приема, че много от живеещите в Османската империя арменци са били убити в сблъсъци с османските сили през Първата световна война, но оспорва броя на убитите и отрича тези убийства да са били системно организирани и да съставляват геноцид. Макрон каза, че е уведомил предварително турския президент Реджеп Тайип Ердоган за това решение и добави, че иска да запази отворен диалога с Турция. \"Имаме разногласия по борбата срещу \"Ислямска държава\", по човешките права и гражданските свободи в Турция и по геноцида. Имаме и допирни точки по въпроси като нуждата от политически преход в Сирия. Диалогът с Турция е изключително важен\", заяви френският президент.", "date": "2019.02.06", "title": "Макрон обяви 24 април за ден в памет на арменския геноцид"}
{"url": "https://www.faktor.bg/bg/articles/mey-gotvi-taen-plan-za-brekzit", "text": "Брекзитът да се отложи за 24 май, а не за 29 март. Това предвижда таен план на премиера Тереза Мей, разкрива в. \"Телеграф\". Отсрочката от 8 седмици трябва да бъде представена тази седмица на поредната дипломатическа совалка на Тереза Мей в Брюксел. Британският кабинет се надява ЕС да се съгласи на тази отсрочка, ако споразумението на премиера Тереза Мей с ЕС бъде прието в парламента в Лондон. По този начин ще има достатъчно време да се изгладят спорните въпроси и да се избегне твърд Брекзит. Германският канцлер Ангела Меркел вече намекна, че има достатъчно време за постигане на споразумение между ЕС и Великобритания.", "date": "2019.02.06", "title": "Мей готви таен план за Брекзит"}
{"url": "https://www.faktor.bg/bg/articles/politolog-rumen-radev-da-otgovori-podkrepya-li-demokratsiyata-ili-ne", "text": "\"Президентът остро критикува у нас демокрацията, заявявайки, че демократичните устои били подронени, че демокрацията у нас е в опасност. И изведнъж подкрепя нещо във Венецуела, което няма нищо общо с демократичните ценности и практики. Какво направи Мадуро след изборите на парламент, който му е пълна опозиция? Свика избори за Учредително събрание, което да преодолее съпротивата на парламента. С това Учредително събрание, което има абсолютни правомощия за всичко, започна да отстранява свои противници. В същото време парламентът работи и не се е разпуснал\", коментира ситуацията във Венецуела в студиото на бТВ политологът Георги Киряков. \"Трябва да се върнем на противоречията между правителство и президент. В последните няколко месеца Румен Радев не спря да говори, че в България са подкопани демократичните ценности и има опасност за демокрацията. В същото време подкрепя един режим във Венецуела, който няма абсолютно нищо общо с демократичните практики. Президентът трябва да е последователен в критиките си за демокрацията и да си отговори на въпросите подкрепя ли демократичните практики, или не\", посочи още Киряков. Напълно разбираемо на противоположно мнение бе политологът Мария Пиргова оправда вчерашната позиция на президента. \"За мен позицията на президента е правилна. Имаме президентска институция, която се съобразява с географското и геополитическо място на България. САЩ са далече, европейските и партньори не са консолидирани.  Какво значи недемократични практики? Кой ги квалифицира така? Международното право не позволява нарушаването на суверенитета на една държава. Венецуела е в много тежко положение, защото Щатите са спрели всички кредити и авоари. И Чавес, и Мадуро 20 г. правят социални политики със залежите, които продават на Китай и Русия. САЩ нищо не плаща. Какво значи евроатлантическите ценности? Не са просто САЩ и НАТО и завладаването на всяка страна. Чисто в геополитически план ние сме между Русия, Турция и Гърция, които не подкрепят Хуан Гуайдо. САЩ е много далеч, а държавите в Европа не са с консилидирано мнение. Не разбирам кой точно дава определението за демокрация и демократични практики. САЩ се опитват да поставят на колене Мадуро, защото той иска Венецуела сама да използва петролните си залежи. Трябва внимателно да се четат думите на президента. Ние не можем да се бъркаме във вътрешните работи на друга страна\", каза още тя.", "date": "2019.02.06", "title": "Политолог: За коя демокрация е президентът - тази на Мадуро или тази в България?"}
{"url": "https://www.faktor.bg/bg/articles/poslaniyata-na-tramp", "text": "Президентът на САЩ Доналд Тръмп призова в годишната си реч \"За състоянието на съюза\" републиканците и демократите да правят компромиси, съобщиха \"Франс прес\" и ДПА. \"Трябва да отхвърлим политиките на отмъщения и ответни удари и да прегърнем безграничния потенциал на сътрудничеството, компромиса и общото благо. Заедно можем да скъсаме с десетилетията на политически безизходици. Можем да преодолеем старите разделения, да излекуваме старите рани, да изградим нови коалиции, да изработим нови решения и да разгърнем невероятното обещание за бъдещето на Америка. Решението трябва да вземем ние\", заяви Тръмп в речта си - първата, която той произнася в условия на споделено управление, след като демократите поеха контрола над долната камара на Конгреса. Речта му идва след дълги седмици спорове между демократите и републиканците за стената, която Тръмп иска да построи при границата с Мексико. Президентът в крайна сметка отстъпи и сложи край на продължилата рекордните 35 дни частична парализа на държавната администрация, без да е получил финансиране за проекта си за борба с незаконната имиграция. Тръмп призова членовете на Конгреса да работят заедно по деликатната тема за имиграцията и увери, че само една стена по южната граница може да гарантира сигурността на САЩ. \"Ще построя тази стена. Стените работят и спасяват животи. Затова нека работим заедно за постигане на компромис и да сключим споразумение, което ще направи Америка наистина сигурна\", каза Тръмп. Той разкритикува разследването на специалния прокурор Робърт Мълър, част от която касае подозренията за съглашателство между Русия и предизборния екип на Тръмп по време на кампанията за президентските избори от 2016 г. \"В САЩ се извършва едно икономическо чудо и единствените неща, които могат да го спрат, са идиотските войни, политиката или смехотворните и партийни разследвания\", заяви Тръмп, който редовно определя разследването на Мълър като \"лов на вещици\". \"Ако искаме мир и законност, не може да имаме войни и разследвания. Трябва да сме единни в нашата страна, за да победим враговете си в чужбина\", каза Тръмп. Той предупреди, че Китай повече няма да може \"да краде работните места и богатството на американците\" и настоя Пекин да сложи край на \"несправедливите си търговски практики\". \"Имам голямо уважение към президента Си Цзинпин и работим по ново търговско споразумение с Китай, но то трябва да включва реални структурни промени, за да се сложи край на несправедливите търговски практики, да се намали хроничният ни дефицит и да се защитят американските работни места\", заяви Тръмп, който започна търговска война с Китай, за да го накара да седне на масата за преговори. Доналд Тръмп и китайският му колега Си Цзинпин сключиха 90-дневно примирие на срещата си на върха в Буенос Айрес на 1 декември. Оттогава се водят преговори за промяна на търговския баланс в полза на САЩ, но и за спазването на интелектуалната собственост и спирането на принудителния трансфер на технологии.", "date": "2019.02.06", "title": "Посланията на Тръмп: Сътрудничество, компромиси за общото благо"}
{"url": "https://www.faktor.bg/bg/articles/nahluva-studen-vazduh-2", "text": "Ще бъде облачно със слаби валежи от дъжд. С умерен вятър от север-североизток ще нахлува студен въздух. С понижението на температурите, в края на деня и през нощта срещу четвъртък, дъждът в Предбалкана и по високите котловинни полета на Западна България ще преминава в сняг. Максималните температури ще са предимно между 4° и 9°, съобщи „Фокус\". Над Черноморието ще преобладава облачно време с превалявания от дъжд, на повече места и по-често по южното крайбрежие. Ще духа умерен до силен североизточен вятър. Вълнението на морето ще е 3-4 бала. Температурите на въздуха ще се понижат, максималните ще са между 5° и 8°. Температурата на морската вода е около 7°. Над планините ще бъде облачно, мъгливо и ще превалява сняг, под 1000 метра – слаб дъжд. Вечерта и в по-ниските части дъждът ще преминава в сняг. Ще духа умерен и силен изток-североизточен вятър, с него температурите ще се понижават. Максималната на височина 1200 метра ще е около 2°, на 2000 метра – около минус 4°. В четвъртък от североизток застудяването ще продължи. Преди обяд все още, главно в Северна България, ще превалява предимно сняг, но след обяд сняг ще прехвърча само в планините. В Източна България ще духа до умерен север-североизточен вятър. В петък в по-голямата част от страната ще е без валежи, от запад и облачността ще се разкъса, на изток ще остане със значителна облачност. Слаби превалявания от дъжд и сняг са възможни в крайните югоизточни райони. Вятърът ще отслабне. В събота и над източните райони облачността ще намалее до слънчево. По-късно през деня ще се появи разкъсана висока облачност. Вятърът ще се ориентира от запад-югозапад, ще започне повишение на температурите.", "date": "2019.02.06", "title": "Нахлува студен въздух"}
