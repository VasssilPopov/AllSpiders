{"url": "https://www.faktor.bg/bg/articles/orban-zapochna-kampaniyata-si-za-evroizborite-s-antiimigrantski-plan", "text": "Унгарският министър-председател Виктор Орбан започна днес кампанията на своята партия ФИДЕС- Унгарски граждански съюз, за изборите за Европейски парламент с представяне на план от седем точки срещу имиграцията, предаде Асошиейтед прес. Орбан се обяви за контрол на миграцията от националните правителства, а не от бюрократите в Европейския съюз. Той повтори виждането си, че никоя държава не трябва да бъде принуждавана да приема имигранти. Унгарският премиер призова ЕС да спре финансирането на граждански групи, които подкрепят кандидати за убежище, и каза, че \"никой в Европа не трябва да страда от дискриминация\", защото e християнин. За пореден път Орбан критикува председателя на Европейската комисия Жан-Клод Юнкер като каза, че той е \"твърдо отговорен\" за \"британското тресавище с Брекзит\" и \"мигрантското нашествие\". Гласуването за Европейски парламент в Унгария ще е на 26 май.", "date": "2019.04.05", "title": "Орбан започна кампанията си за евроизборите с антиимигрантски план"}
{"url": "https://www.faktor.bg/bg/articles/novini/balgariya/pochina-vokalistat-na-gravity-co-yavor-zahariev", "text": "Вокалистът на Gravity Co Явор Захариев е починал. Новината бе потвърдена за bTV от неговата сестра. Певецът, който на 22 април трябваше да навърши 39 години, беше открит в сряда в безпомощно състояние и със счупен нос. Захариев беше настанен в реанимацията на „Пирогов“ в изключително тежко състояние, където лекарите се бореха за живота му.  Неофициално от полицията обясниха, че няма следи от насилие и влизане с взлом.", "date": "2019.04.05", "title": "Почина вокалистът на Gravity Co Явор Захариев"}
{"url": "https://www.faktor.bg/bg/articles/novini/svyat/sasht-velikobritaniya-i-frantsiya-preduprediha-siriya-da-ne-izpolzva-himichesko-orazhie", "text": "САЩ, Великобритания и Франция предупредиха Сирия да не използва химическо оръжие срещу противниците на правителството, предаде Асошиейтед прес, цитирана от БТА. Според общо изявление на външните министри на трите страни - държавният секретар на САЩ Майк Помпео и колегите му Джереми Хънт и Жан-Ив Льо Дриан - употребата на химическо оръжие от Сирия в миналото \"не може да се оспорва\". Министрите предупреждават, че ще действат решително и експедитивно в случай на подобна атака в бъдеще. Изявлението е разпространено преди годишнините от нападенията с химическо оръжие в Сирия, на чиито извършители трите страни се зарекоха да потърсят сметка. Те отново призоваха за намиране на политическо решение на конфликта в Сирия чрез преговори. Правителството на сирийския президент Башар Асад отрича да е използвало химически оръжия срещу свои опоненти. Международните следователи потвърдиха, че са използвани химически оръжия, но не назоваха конкретен извършител, припомня АП.", "date": "2019.04.05", "title": "САЩ, Великобритания и Франция предупредиха Сирия да не използва химическо оръжие"}
{"url": "https://www.faktor.bg/bg/articles/novini/balgariya/valeri-simeonov-gotov-da-se-ottegli-ot-upravlenieto", "text": "\"Не може да се даде светла перспектива в дългосрочен план за участието на НФСБ в управляващата коалиция\". Това каза пред \"Фокус\" лидерът на партията и съпредседател на ПГ на Обединени патриоти Валери Симеонов. По думите му споразумението между партиите в голямата коалиция все още не е изчерпано. „Все още не мисля, че е изчерпано, но натам вървят нещата. Редица точки, свързани с нашето участие в управлението са нарушени, редица договорености не се спазват. Не мога да дам розова и светла перспектива в дългосрочен план. Колкото до коалиционното споразумение в „Обединени патриоти“ за участие в 44-тия парламент – там също имаме сериозни нарушения по отношение на вътрешни разпределения. Струва ми се, че това споразумение не е изчерпано, но и там нещата не вървят добре“, каза още лидерът на НФСБ. В отговор на въпрос дали НФСБ е изкушена да се оттегли от управлението, съпредседателят на ПГ на Обединени патриоти Валери Симеонов отговори положително.", "date": "2019.04.05", "title": "Валери Симеонов готов да се оттегли от управлението"}
{"url": "https://www.faktor.bg/bg/articles/novini/svyat/ep-i-evropeyskiyat-savet-ne-mogat-da-postignat-saglasie-za-izbora-na-parviya-evropeyski-glaven-prokuror", "text": "Европейският парламент и Европейският съвет не могат да постигнат съгласие за избора на първия европейски главен прокурор. Изборът на Европарламента е румънката Лаура Кьовеши, а на Европейския съвет - французинът Франсоа Бонер. След поредния кръг от преговори между двете институции, от Европейския съвет съобщиха, че няма промяна в позициите им.  Следващата седмица ще има нов кръг от разговори, но ако и тогава няма съгласие, въпросът за избора ще остане за следващия Европарламент.  Двете институции заедно трябва да изберат първия в история на съюза европейски главен прокурор.  Европейската прокуратура трябва да започне работа до края на следващата година.", "date": "2019.04.05", "title": "ЕП и Европейският съвет не могат да постигнат съгласие за избора на първия европейски главен прокурор"}
{"url": "https://www.faktor.bg/bg/articles/merkel-se-sreshtna-s-obama-v-berlin", "text": "Германската канцлерка Ангела Меркел посрещна днес бившия президент на САЩ Барак Обама в кабинета си в Берлин при второто му посещение във ФРГ откакто не е държавен глава, предаде ДПА. Срещата на близките съюзници беше закрита за журналистите. Но вероятно сред основните обсъждани теми са били трансатлантическите връзки, които са под напрежение откакто президентът Доналд Тръмп встъпи в длъжност преди повече от две години. Като канцлер Меркел е работила с трима американски президенти и се е радвала на особено топли отношения с Обама. Двамата работиха в тясно сътрудничество по въпроси като търговията, конфликта в Украйна и действията срещу промените в климата. Последното пътуване на Обама като президент зад граница беше през ноември 2016 г. в Германия. През 2017 г. той отново беше във ФРГ и говори пред огромно множество в Берлин. Тогава Обама каза, че Меркел е свършила \"изключителна работа не само в Германия, но и по целия свят\". Обама пристигна вчера в Германия и говори пред 14 000 души в Кьолн. Той изрази \"увереност и предпазлив оптимизъм\", че скоро САЩ отново ще бъдат световен лидер в битката с климатичните промени. Обама изрази неудовлетвореност от сегашната американска политика в тази сфера, но посочи, че щатът Калифорния например, прилага всички цели на Парижкото споразумение за климата. Утре Обама ще присъства на проява с 300 младежи от цяла Европа в кметството в Берлин. Неговата фондация поиска въпросите на участниците, които работят в сектори като гражданско общество, интеграция и сигурност на храните, да бъдат изпратени предварително.", "date": "2019.04.05", "title": "Ангела Меркел се срещна на четири очи с Барак Обама"}
{"url": "https://www.faktor.bg/bg/articles/karvavi-srazheniya-kray-tripoli-silite-na-haftar-veche-sa-v-mezhdunarodnoto-letishte", "text": "Подразделенията на Либийската национална армия (ЛНА) под командването на маршал Халиф Хафтар са влезли на територията на международното летище на Триполи, съобщава телевизионният канал Al Arabiya, предава ТАСС. По-рано арабските медии съобщаваха, че в района на летището се водят ожесточени боеве между ЛНА и формированията, подкрепящи заседаващото в столицата Правителство на националното съгласие (ПНС) на Фаез Сарадж, като в тях се използват различни видове въоръжение. Преди това армията на Хафтар завзе с бой населеното място Суг ел Хамис, намиращо се на 45 км южно от главния град в страната. Летището е разположено в района на Касър Бен-Гашир, приблизително на 25 км южно от столицата. То не работи вече от 5 години, след като пострада сериозно по време на сблъсъци, избухнали през юли 2014 година. Тогава битката беше между контролиращата летището „Зинтанска бригада“, лоялна на Хафтар и проислямисткия алианс „Зората на Либия“, подкрепяща загубилия легитимност Всеобщ национален конгрес (бившият временен парламент) и завзела в резултат, както самото летище, така и столицата в края на лятото. В бовете практически бе унищожена изцяло инфраструктурата на този транспортен възел – 90% от самолетите са повредени или изгорени, разрушена е контролно-диспечерската кула, а на пистата й е нужен капитален ремонт. Оттогава за връзка с външния свят се използва летището Митига под Триполи.", "date": "2019.04.05", "title": "Кървави сражения край Триполи, силите на Хафтар вече са в международното летище"}
{"url": "https://www.faktor.bg/bg/articles/rosen-zhelyazkov-1", "text": "\"Войната не е нито загубена, нито спечелена от който и да е\". Това каза пред БНТ министърът на транспорта, информационните технологии и съобщенията Росен Желязков по повод вчерашното приемане на пакета \"Мобилност\" на първо четене в пленарна зала в Европейския парламент. Вчера не беше дефинитивното приемане на пакета, беше пореден етап на приемане на сложното законодателството. Приемането се случи на първо четене с редица тежки процедурни похвати и натиск от страна на заинтерсованите, въпреки че от една страна няма правно основание, от друга няма процедурните аргументи за това, а от трета това разделя не за първи път гласовете в Европа, и на четвърто място – когато един парламент си отива, той не регулира пазарните отношения по добър начин, заяви Желязков. Председателят Таяни слушаше всички страни, като че ли се опитваше да угоди на всички. Разбира се, един председател не може да гласува вместо политическите лидери. Когато тази тема влезе в зала, където има 750 депутати, ние с нашите 16, дори с другите държави от периферията на Европа, сме по-малкмо от 1/3 Нашата цел беше да не влезе в зала, защото тогава резултатът беше предизвестен, посочи транспортният министър. Лошо впечатление направи вчера ликуването на условно казано, победителите. Когато се налагат спорни решения, няма победители, защото това компрометира единния пазар и усещането за реципрочност, заяви Желязков. Може би след 12 години членство не сме се научили още да правим компромиси и да търгуваме с неща, които зависят от нас, за да получим неща, които ни вълнуват. Този процес обаче ни даде повече отколкото ни взе. Показа, че можем да се обединим за една кауза, подчерта той. Не знам точно кому бръкнахме в канчето, но е ясно, че цялата инициатива започва от едно обединение от синдикати, основно от Франция и Белгия, които чрез създаване на лобистки компании в Брюксел имат въздействие върху Европейската комисия и върху Европейския парламент. Аз лично твърдя, че има много силен лобизъм по приемането на това законодателство, заяви Росен Желязков. Попитан за коментар по темата \"Апартаментгейт\", Желязков каза: \"Всичко е в сферата на морала и правото. Важното е каква е реакцията\".", "date": "2019.04.05", "title": "Росен Желязков: В ЕП имаше силен лобизъм от Франция и Белгия за пакета \"Мобилност\""}
{"url": "https://www.faktor.bg/bg/articles/novini/balgariya/sergey-stanishev-vmesto-da-se-zanimava-s-krachmarski-skandali-bsp-da-pokazhe-politika", "text": "„Трябва да разберем какви са проблемите в пакет „Мобилност“, защото хората са разделени. В този закон са вкарани две неща, които се сблъскват. Има условия, които са по-добри за шофьорите, но зад социалните текстове са вкарани и чисто протекционистки закони“. Това заяви пред БНТ Сергей Станишев.  „Имаше насилствено налагане в Европейския парламент. Европа беше разделена на национален принцип. Видяхме какво представлява „Европа на отечествата“ – големите държави сгънаха малките. Те държаха да покажат сила. Когато България беше председател на ЕС, трябваше да поставим въпроса, а не да го оставим на председателството на Австрия. Трябва да се работи пакетно, а не да се концентрираш в една тема. Истината е, че на словаците и на унгарците са обещали нещо, което е по-важно и затова не ни подкрепиха“, каза още президентът на ПЕС.  „Аз съм кандидат за евролистата на БСП. Какво ще стане, ще се реши на Националния съвет на БСП на 14-ти април. Близо месец и половина нашите организации обсъждат кандидати и съм предложен. Затова имам самочувствието да участвам в състезанието. Никога не е имало такива спорове за евроизбори, които са състезания на партийните ядра. В момента нашите симпатизанти преживяват трудния момент, че в Националния съвет се карат. БСП не трябва да пада в капана, който другите сами ни подлагат. Не мога и да си помисля, че БСП може да излезе от ПЕС. Не бих си представил, че някой може да играе подобна хазартна игра. Левицата не може да се състезава в полето на националистите. Словашката партия игра подобна игра и на последните избори взе само 18%“, коментира Сергей Станишев.  „Скандалите с апартаментите работят за опозицията. Има един лош изход – замерването с компромати, което ще работи за ГЕРБ и за ДПС. Ако съм в листата на БСП, ще настоявам да покажем политика, а не кръчмарски скандали“, заяви бившият премиер.", "date": "2019.04.05", "title": "Сергей Станишев: Вместо да се занимава с кръчмарски скандали, БСП да покаже политика"}
{"url": "https://www.faktor.bg/bg/articles/novini/balgariya/zoran-zaev-razkri-prichinite-za-tragediyata-vyatarat-e-razbil-balgarskiya-samolet", "text": "Вятърът е разбил самолета близо до Солунска глава. Разследващите органи не искат да коментират предположенията, но самият премиер Заев го обяви. Виновен е вятърът, който е духал над Солунска глава, изпращайки четиричленно семейство от България към смъртта, съобщава македонското електронно издание „Република“. Министър-председателят добави, че се е обадил по телефона на българския си колега Бойко Борисов да изкаже съболезнования и заяви, че най вероятно днес телата на мъртвото семейство ще бъдат транспортирани в София. От Комитетът за разследване на авиационни произшествия и сериозни инциденти съобщиха, че обяснение защо и как самолетът се разбива ще има след 30 дни.", "date": "2019.04.05", "title": "Зоран Заев разкри причините за трагедията: Вятърът е разбил българския самолет"}
{"url": "https://www.faktor.bg/bg/articles/transpontirat-u-nas-tlennite-ostanka-na-semeystvoto-zaginalo-kray-skopie", "text": "Тленните останки на българското семейство, което загина в самолетна катастрофа в Северна Македония, ще бъдат върнати в страната ни в петък. Това съобщиха за NOVA от държавното обвинение в Скопие. В четвъртък близките им дадоха ДНК проби в македонската „Съдебна медицина”, които удостовериха самоличността им.  Катастрофата стана на 2 април в планината Якубица. Като основна причина за разбиването на частния самолет с четирима българи на борда бяха посочени лошите метеорологични условия, но се преглежда цялата документация и се обследва изправността на летателната машина. В следващия месец 20 прокурори и спецкомисия ще проведат разпити и ще прегледат всички доказателства. Очаква се, когато времето се подобри, разбитият самолет да бъде преместен от планината в хангар в Скопие.", "date": "2019.04.05", "title": "Транспортират у нас тленните останка на семейството загинало край Скопие"}
{"url": "https://www.faktor.bg/bg/articles/valeri-simeonov-kam-reporterka-i-vie-li-ste-obsebena-iztsyalo-ot-borisov", "text": "Лидерът на НФСБ и народен представител Валери Симеонов се скара на репортер на Канал 3. На въпрос на медията той обяви, че не е гадателка и не знае какво мисли министър-председателят Бойко Борисов. Той допълни, че ревнува от премиера, тъй като всички питат само за него, предаде Новини.бг  ,,Имаше една гледачка, Теодора не знам си коя, която анализираше поведението и думите на Борисов. Да ви приличам на нея? Като задавате въпрос, нека да е свързан с мен, а не с Борисов. И вие ли като млада репортерка сте обсебена изцяло от Борисов? Всички млади, даже не толкова млади репортерки, от сутрин до вечер стават и лягат с портрета и със светлата личност на Борисов'', отговори Симеонов на въпрос ще се вслушат ли Лозан Панов и Борислав Сарафов в съвета на премиера да подадат оставки.  ,,Как да не ревнувам? Аз съм вече стар човек, но и аз имам нужда от женско внимание'', обърна се към журналистите той.  На следващия въпрос, свързан с Лозан Панов и апартаментите на жена му, лидерът на НФСБ попита репортера защо задава въпроси единствено за мъже и дали е сигурен в своята ориентация.", "date": "2019.04.05", "title": "Валери Симеонов към репортерка: И вие ли сте обсебена изцяло от министър-председателя?"}
{"url": "https://www.faktor.bg/bg/articles/avramova-ima-dostatachno-osnovaniya-za-spiraneto-na-zlaten-vek", "text": "\"Всички констатации, направени от Дирекцията за национален строителен контрол (ДНСК), дават достатъчно основание да бъде спрян строежът на небостъргача „Златен век”, заяви министърът на регионалното развитие и благоустройството Петя Аврамова. „Констатираните нарушения касаят подземните етажи – дейности, които са залегнали в проекта, но не са изпълнени“, припомни регионалният министър. Тя подчерта, че отделно от това има констатиран и един съседен терен, в който се работи, без да има съответните строителни книжа. Законът предвижда седемдневен срок, в който възложителят „Артекс Златен век“ може да отправи възражение, след това строежът ще бъде спрян. Министър Аврамова уточни, че всички проверки, които са извършвани на сградата до този момент, са правени от регионалния отдел за строителен контрол, а това е първата, извършена централната дирекция. „Не мога да коментирам дали някой си е затворил очите“, посочи тя, цитирана от БГНЕС. Издаденото предписание е за спиране на строежа и за отстраняване на всички допуснати отклонения по време на строителството.", "date": "2019.04.05", "title": "Министър Аврамова: Има достатъчно основания за спирането на “Златен век”"}
{"url": "https://www.faktor.bg/bg/articles/angel-dzhambazki-vidyahme-ozabenoto-litse-na-chast-ot-bryukselskata-byurokratsiya", "text": "Европейският парламент прие на първо четене спорния пакет \"Мобилност\". Бяха отхвърлени всички над 1000 предложения за промени, предложени от българските евродепутати и от колегите им от Източна Европа. Какво следва оттук нататък коментираха пред БНТ евродепутатът от ВМРО Ангел Джамбазки и Николай Рашков – Съюз на международните превозвачи.   „Вчера видяхме истинското озъбено лице на част от брюкселската бюрокрация. В залата на Европейския парламент бяха нарушени всички правила - дори процедурните. Те бяха отхвърлени в комисията, после вкарани в залата. В средата на гласуването тези, които са срещу нас, се усетиха, че дългото гласуване ще ги засрами много и решиха да гласуват против правилата. Видяхме лицемерието, паднаха маските”, каза Джамбазки.   По думите му целта на големите държави като Франция, Германия, Белгия, Холандия и др. е да се фалира бизнеса на периферията. Освен със смъртта на този бизнес, идва една идея за смъртта на ЕС. Това е идеята Франция и Германия да решават какво става и да изсмукват периферията, обясни евродепутатът.   „Това е един бизнес, който си отива в България - фактите са ясни, ще пострадат средният и малкият бизнес, много от колегите не знаят дали ще има утре за тях. В цялата верига на логистичния бизнес има огромна свързаност между дейностите, които извършваме. Абсолютна демагогия е да говорим за подобряване условията на труд в сектор, който има дефицит на кадри”, заяви Николай Рашков. „Нашата задача в момента е да не допуснем гласуването на второ четене в мандата на този Европарламента. Ако успеем това да направим, всичко отново е на масата”, каза Джамбазки.  „Нашият бизнес е поставен на карта, така че ние нямаме избор. Мога да призова за ясна държавна позиция”, каза Рашков.", "date": "2019.04.05", "title": "Ангел Джамбазки: Видяхме озъбеното лице на част от брюкселската бюрокрация"}
{"url": "https://www.faktor.bg/bg/articles/evroto-se-pokachva-za-smetka-na-dolara", "text": "B нaчaлoтo нa вaлyтнaтa тъpгoвия в пeтъĸ дoлapът ce пoнижaвa cпpямo eвpoтo и нeзнaчитeлнo pacтe пo oтнoшeниe нa япoнcĸaтa йeнa, пише money.bg . Учacтницитe нa пaзapa cлeдят зa xoдa тъpгoвcĸитe пpeгoвopи мeждy CAЩ и Kитaй и oчaĸвaт дaннитe зa aмepиĸaнcĸия пaзap нa тpyдa. Йeнaтa и дoняĸъдe дoлapът пoeвтинявaт cпpямo пoвeчeтo cвeтoвни вaлyти зapaди cпaдa в тъpceнeтo нa пo-cигypни зaщитни aĸтиви, зa ĸaĸъвтo ce cмятaт япoнcĸитe пapи. Toвa e пpeдизвиĸaнo oт oптимизмa зa cĸopoшнo cĸлючвaнe нa тъpгoвcĸo cпopaзyмeниe мeждy Baшингтoн и Πeĸин. Днec cyтpинтa oбщaтa вaлyтa pacтe c 0,11% ĸъм aмepиĸaнcĸaтa - дo $1,1233 зa eднo eвpo oт $1,1221 зa eвpo в ĸpaя нa вчepaшнaтa тъpгoвия. Πo oтнoшeниe нa япoнcĸaтa вaлyтa дoлapът нeзнaчитeлнo пocĸъпвa дo 111,68 йeни зa дoлap в cpaвнeниe c 111,62 йeни пpи зaтвapянeтo нa вaлyтнaтa cecия в чeтвъpтъĸ. Eвpoтo ce пoĸaчвa c 0,13% и днec ce paзмeня cpeщy япoнcĸитe пapи пo 125,45 йeни cпpямo ĸypca oт 125,30 йeни зa eвpo дeн пpeди тoвa. B cъщoтo вpeмe глaвнo cъбитиe зa пaзapитe в пeтъĸ e излизaнeтo нa дaннитe cъcтoяниeтo нa пaзapa нa тpyдa в CAЩ.", "date": "2019.04.05", "title": "Еврото се покачва за сметка на долара"}
{"url": "https://www.faktor.bg/bg/articles/daniel-smilov-epidemiyata-apartamentgeyt-mozhe-da-stigne-i-do-po-niskite-etazhi-na-vlastta", "text": "Епидемията „апартаментгейт“ се разпространява, възможно е да достигне и до по-ниските етажи на властта. Това каза пред Радио „Фокус“ политологът Даниел Смилов. По думите му след сагата с имотите на управляващите премиерът Бойко Борисов е взел правилно решение с предложението хората, изпаднали в такава ситуация, да подадат оставка и да се оттеглят от изпълняването на функциите си.  „От вчера има ново развитие на случая с апартаментите, на хора, за които досега нямаше такава информация. Проблемите са доста широко разпространени. В сърцевината им е дали може държавен служител или човек, който е на работа на високите етажи на държавата, да получава луксозни имоти на преференциални цени. Това е проблем, който повдига много въпроси: защо се е получила тази цена, за подкуп или изнудване става дума, или е просто щастливо стечение на обстоятелствата, на които мнозина с право не вярват. Всичко това води до нуждата да бъдат предприети необходимите мерки“, обясни Даниел Смилов.  Той каза още, че опитът за заобикаляне на проблема с председателя на Антикорупционния орган Пламен Георгиев чрез излизане в отпуск ще бъде трудно решение на проблема.  По думите му събитията от последните седмици са доказателство, че антикорупционната система, макар и трудно, започва да се раздвижва.", "date": "2019.04.05", "title": "Даниел Смилов: Антикорупционната система се раздвижва, слиза и към по-ниските етажи на властта"}
{"url": "https://www.faktor.bg/bg/articles/miro-boksyora-e-martvetsat-otkrit-v-podzemen-garazh-v-plovdiv", "text": "Пловдивчанинът Мирослав Симеонов, по известен като Миро Боксьора, е мъжът, намерен мъртъв в подземен гараж в квартал \"Мараша“ в Пловдив, съобщава TrafficNews.bg. 42-годишният Сименов е прострелян смъртоносно в главата, а до тялото му е намерен пистолет. По първоначални данни става дума за самоубийство. Негови познати споделят, че Мирослав е потънал в дългове. Той е изтеглил огромен брой бързи кредити от различни места, като най-вероятно именно финансовите проблеми са подтикнали мъжът да сложи край на живота си. Боксьора е завършил Спорното училище в Пловдив и последният му адрес е в кв. „Смирненски“. Известен е като хазартна натура, залагал предимно на карти. Има множество криминални прояви, най-вече името му се свързва с кражба на коли. Лежал е в затвори в Доминиканската република и Испания. Преди няколко месеца Миро е загубил баща си.  Симеонов има и законно притежавано оръжие, но тепърва предстои да стане ясно дали намереният пистолет до тялото е неговият. Припомняме, че Боксьора е открит издъхнал, с куршум в главата, тази сутрин в подземен гараж под кооперация на ул. \"Братя Миладинови\" в Пловдив. Мястото на инцидента е оградено с полицейски линии и целият периметър е отцепен.  На мястото на произшествието е директорът на пловдивската полиция Атанас Илков, както и екипи на Криминална полиция, патрули от 2-ро РПУ и Криминалистична лаборатория.  \"Тази сутрин е получен сигнал за труп в подземен гараж. Веднага са изпратени полицейски екипи. Огледите продължават и към този момент. Не можем да дадем повече информация по случая до приключване на процесуално-следствените действия“, заяви шефът на ОД на МВР Атанас Илков.", "date": "2019.04.05", "title": "Откриха мъртъв Миро Боксьора в пловдивски подземен гараж"}
{"url": "https://www.faktor.bg/bg/articles/pechalna-konstatatsiya-smartta-nay-chesto-ni-debne-po-patishtata-u-nas-i-v-rumaniya", "text": "Смъртта е най-чест ни дебне по пътищата на Румъния и България. Това са единствените две страни в Европейския съюз, където миналата година има над 80 жертви на 1 милион жители. Печалната класация беше огласена от Еврокомисията, която представи последните данни за катастрофите с фатални последствия, съобщи trafficnews.bg. За 2018 г. по официални данни са загинали 88 на 1 милион жители у нас, докато при румънците този показател е 96 на милион. Като цяло по пътищата на ЕС са загинали близо 25 000 души, което е подобрение от 1% на годишна база. България също може да се похвали, че за периода 2010-2018 г. е постигнала 20% намаляване на смъртните случаи. Това е почти колкото средните за ЕС 21%, но много далеч от поставената цел 50% към 2020 г. за целия съюз. Само за 2017-2018 г. промяната е с 9%, а в тази група са Словения (13%), Литва (11%) и Словакия и Кипър (по 8%). Положението се е влошило за 8 години в страни като Люксембург, Швеция и особено в Малта, където загиналите са се увеличили с 48%. За същия период най-бързо намаляване на убийствените катастрофи отчита Гърция (-45% загинали), следвана от Португалия (-35%) и Словения (-34%). Четирите основни фактора за катастрофите с фатален изход са употребата на алкохол или наркотици, неизползването на предпазен колан и употребата на някакъв вид медиа (разговор или писане в смартфон, слушане на музика, гледане на телевизия) по време на шофиране. Намалява делът на убитите и тежко ранени шофьори или пътници в коли, най-вече заради подобрената безопасност на автомобилите. Расте този на велосипедисти, пешеходци (40% от всички убити), мотористи и възрастни, особено в градските райони. Това е и групата, от която идват почти половината от жертвите и над половината от ранените. Най-засегнати са хората над 65-годишна възраст.", "date": "2019.04.05", "title": "Печална класация: Смъртта най-често ни дебне по пътищата у нас и в Румъния"}
{"url": "https://www.faktor.bg/bg/articles/sadat-okonchatelno-otkaza-da-otstrani-ot-dlazhnost-kmeta-na-strelcha", "text": "Окръжен съд - Пазарджик потвърди определението, с което Районен съд - Панагюрище и остави без уважение искането за отстраняване от длъжност на кмета на Община Стрелча Стойно Чачов. Съдът посочи, че няма достатъчно данни за това, че кметът ще възпрепятства работата по досъдебното производство. Председателят на състава Ирина Джунева каза, че Стойно Чачов е в платен отпуск от днес, предаде \"Фокус\". Отпускът му е 50 дни, които са достатъчни за приключване на разследването за принуда, за която той е обвинен. Определението на съда е окончателно и не подлежи на обжалване.", "date": "2019.04.05", "title": "Съдът окончателно отказа да отстрани от длъжност кмета на Стрелча"}
{"url": "https://www.faktor.bg/bg/articles/sadat-otlozhi-deloto-sreshtu-kmeta-na-sozopol", "text": "Специализираният наказателен съд отложи за понеделник делото срещу кмета на Созопол Панайот Рейзи и главната счетоводителка на общината Златка Мусева, обвинени в  длъжностно присвояване на 2 млн. лв. Причината за отлагането е неявяване на адвоката на Рейзи и Мусева, предаде БНР . В сряда от прокуратурата поискаха двамата да бъдат временно отстранени от длъжност , за да не попречат на делото. Според държавното обвинение Рейзи е разпоредил, а Мусева е изплатила 2 милиона лева за извършване на строително-ремонтни дейност, на физическо лице, което не е свързано с фирмата изпълнител. Кметът на Созопол отрече да е присвоил парите и обяви, че ще се включи в предстоящите кметски избори тази есен. „Те нито са източени, нито са присвоени. Аз съм платил за свършената работа. За мен това дело, ще видите, че няма да издържи в съда, ако изобщо се образува дело. За мен не е предизборен обстрел. Ще се кандидатирам пак наесен, защото съм сигурен, че в България има здраво и мислещо правосъдие\".", "date": "2019.04.05", "title": "Съдът отложи делото срещу кмета на Созопол"}
{"url": "https://www.faktor.bg/bg/articles/obshtestvo/ulitsata/eto-kak-protestira-i-edin-konteyner-za-bokluk", "text": "Неправилно поставена кофа за боклук вбесява столичани на ул. \"Георги С. Раковски\" точно срещу НАТФИЗ. Някой е изписал с червен спрей: \"Не ми е тук мястото\". Закачливият начин да се обърне внимание на проблемите с неправилното разполагане на контейнерите за отпадъци породи любопитни коментари сред минувачите. (Novini.bg)", "date": "2019.04.05", "title": "Ето как \"протестира\" и един контейнер за боклук"}
{"url": "https://www.faktor.bg/bg/articles/zamestnichkata-na-ivancheva-obvini-zam-glavniya-prokuror-ivan-geshev-v-imotna-dalavera", "text": "Бившата зам.-кметица на столичния район \"Младост\" Биляна Петрова обвини заместник главния прокурор Иван Гешев и семейството му в далавера. Става въпрос за имотна схема, твърди тя в писмо до медиите. \"На 15 октомври 2000 г. Агенцията за държавни вземания извършила проверка и установила, че фирмата \"Софтранстакси\" ООД дължи на държавата 111 979.23 щатски долара и 992.66 деномирани лева. Сумата не била голяма за фирмата, защото тя притежавала много имоти - над 46 000 квадратни метра земя и 6 408 квадратни метра сгради в квартал \"Хаджи Димитър\". За да не връща сумата, фирмата започнала да разпродава имотите на безценица. Управителят Георги Цолов Георгиев \"намерил\" купувачи, единият от които полицаят Стоимен Гешев, баща на зам.-главния прокурор Иван Гешев, който към онзи момент работи като следовател в Столична следствена служба. Гешев-баща закупил земя с площ 2 011 кв. метра за сумата от 19 506 лева, както и бензиностанция 30 кв. метра за 3 294 лева. Земята излизала по 4.96 евро за квадрат, а бензиностанцията - за 56.14 евро за квадрат. През 2004 година родителите на Гешев заменили имота за лека кола \"Сузуки\", която струвала 7 800 лева. Замяната станала с Цоло Георгиев Георгиев, син на управителя на гореспомената фирма Георги Цолов Георгиев.  През 2009 година, когато \"Софтранстакси\" дължала на държавата 280 000 лв., държавата поискала да се направи запор на имуществото на дружеството, но се оказало, че то има само задължения. В същото време земите вече били собственост не на фирмата, а на сина на шефа ѝ заради сделките с Гешеви\", пише Петрова.", "date": "2019.04.05", "title": "Заместничката на Иванчева обвини зам.главния прокурор Иван Гешев в имотна далавера"}
{"url": "https://www.faktor.bg/bg/articles/ek-balgariya-e-sred-darzhavite-s-nay-golyama-smartnost-zaradi-mrasen-vazduh", "text": "България е една от държавите в ЕС с най-голяма смъртност заради мръсен въздух, се посочва в представен днес доклад на Европейската комисия. Отбелязва се, че замърсяването на въздуха поставя нашата страна на челните места по брой изгубени години живот. Според Европейската агенция по околна среда, замърсяването на въздуха у нас е довело до около 15 200 случая на преждевременна смърт през 2015 година. Основните източници на замърсяване на въздуха от прах са битовото отопление и превозните средства. Въпреки че наскоро прие изменения в законодателството, България все още не е предприела практически структурни мерки за справяне със замърсяването на въздуха и за уеднаквяване на целите за качеството на въздуха с ключови политики в областите на околната среда, енергетиката и превозите, се посочва в документа. България все още не е изпълнила задълженията си за запазване или възстановяване на видове и местообитания. Създаването на ефективно управление на мрежата \"Натура 2000\" и подобряването на администрацията в тази област се отчита като предизвикателство. Основните заплахи за биологичното разнообразие в България включват загубата на местообитания заради развитието на градовете и инфраструктурата, неустойчивото земеделие, повишеното замърсяване на въздуха. Въпреки продължаващите инвестиции в изграждането на необходимата инфраструктура, подкрепена главно с финансиране от ЕС, България все още изостава значително от европейските показатели за пречистване на градските отпадъчни води. Едва 26 на сто от тези води се събират, 20,4 на сто от събраното количество се подлага на вторично пречистване, а 6,7 на сто от събраните отпадъчни води се подлагат на по-задълбочена обработка. Според ЕК има нужда от допълнителни два милиарда евро за изграждането на мрежи за събиране на отпадни води и за пречиствателни станции. Комисията отбелязва, че България е постигнала значителен напредък в картографирането и оценяването на екосистеми и техните свойства, както и в разработването на системи за отчетност на \"природния капитал\". Въпреки това, правилното изпълнение на законодателството за защита на природата остава предизвикателство, пише в доклада. Въпреки че България е приела добро законодателство за справедливо изчисляване на такса \"Смет\", тя все още не е приложила правилото \"замърсителят плаща\". Напредъкът в справянето със замърсяването на въздуха е ограничен до приемането на закони. Все още не е отчетено ефективно прилагане, допълва комисията.", "date": "2019.04.05", "title": "ЕК: България е сред държавите с най-голяма смъртност заради мръсен въздух"}
{"url": "https://www.faktor.bg/bg/articles/novini/svyat/italiya-vazstanovi-tazi-sedmitsa-ponyatiyata-bashta-i-mayka-v-lichnite-dokumenti", "text": "Италианското правителство възстанови тази седмица понятията \"баща\" и \"майка\" на формулярите за личните карти, което предизвика бурни реакции от гей асоциации в Италия, съобщават Франс прес и БТА. \"Малко по малко намираме правилния път\", изрази задоволство вицепремиерът и лидер на крайнодясната партия \"Лига\" Матео Салвини, противник на въведените през 2015 г. от лявоцентристкото правителство на Матео Ренци понятия \"родител 1\" и \"родител 2\". Подписан през януари от Салвини, който е и министър на вътрешните работи, този указ влезе в сила вчера след публикуването му в Държавен вестник.  Организации за защита на правата на хомосексуалистите и представители на коалиционния съюзник на Салвини, Движение \"Пет звезди\", разкритикуваха тази мярка като дискриминация срещу децата на лесбийките и гейовете. Заедно с Общата италианска конфедерация на труда, те внесоха жалба в административни съдилища. Италианският закон не позволява изрично детето да има двама бащи или две майки, но някои гей двойки успяват чрез различни правни механизми да узаконят родителския си статут.", "date": "2019.04.05", "title": "Италия възстанови тази седмица понятията \"баща\" и \"майка\" в личните документи"}
{"url": "https://www.faktor.bg/bg/articles/kristian-vigenin", "text": "Кристиан Вигенин отрече Корнелия Нинова да е предлагала 30 млн. лв. на Михаил Миков, за да освободи председателския пост в БСП. Според него твърдението е абсурдно. Депутатът от левицата не е коментирал с Корнелия Нинова ситуацията. Пред БТВ той заяви, че Михаил Миков си мълчал, защото и за него информацията била абсурдна.  Вигенин настоя водещата Цветанка Ризова да смени темата, защото го разсмивала и губела телевизионно време. Журналистката обаче му припомни, че за толкова години в професията се е нагледала на много неща, които уж в началото изглеждали абсурдни, а след това се оказват истина.  Социалистът очаква от ГЕРБ да подкрепят подписката на „столетницата“ за оставката на председателя на КПКОНПИ Пламен Георгиев. Според него комисията е „извадила от девет кладенеца вода“ за жилището, в което живее финансовият министър Владислав Горанов.  „Как така се оказа, че Елена Йончева е най-корумпираният човек в държавата? Сигналът срещу нея е политическа поръчка. БСП стои зад нея. Хората ще се произнесат на предстоящите избори“, каза още Вигенин.  „Бих искал да има по-малко проблеми, но вътрешната опозиция е полезна за БСП, защото има дебати. Партията е разделена по тактически въпроси. Още през януари приехме „Визия за България“. Нас ни вкарват постоянно в дебати“, коментира разделението в БСП Вигенин.", "date": "2019.04.05", "title": "Вигенин обясни защо Миков мълчи за 30-те млн. лв."}
{"url": "https://www.faktor.bg/bg/articles/novini/svyat/taen-dokument-svidetelstva-rusiya-organizirala-mitingi-i-protesti-v-razlichni-darzhavi-ot-es", "text": "Русия е опитвала да оказва влияние в различни европейски държави в по-голяма степен от приеманото досега.  Съвместно разследване на британското радио ВВС, германското списание „Шпигел“, германската обществена телевизия ZDF и италианският вестник „Ла Република“ разкрива съществуването на таен стратегически документ, който описва дейностите за дестабилизация и пропаганда в различни европейски държави, предаде „24 часа“. Документът е разработен от висши руски държавни чиновници и съдържа планове за „организация на срещи, митинги и протести в различни държави от ЕС“, както и „успешната подкрепа на резолюции в националните парламенти на държави от ЕС, които да призовават за отмяна на санкциите срещу Русия и за признаване на Крим като руска територия.“ Предлага се различна подкрепа за привърженици на Кремъл и начини за дискредитиране на противниците му. Говори се и за организиране на медийни кампании. Документът е изпратен на 3 април 2017 г. по имейла до висшестоящ чиновник от президентската администрация на Русия. Един от конкретните проекти в него е подкрепата на германски кандидат-депутат от „Алтернатива за Германия“. Маркус Фронмайер влезе в Бундестага на изборите по-късно. В документа изгледите за успех на Фронмайер се оценяват като високи, а позицията му като проруска. Изводът гласи: „Той ще бъде депутат в Бундестага, който ще е изцяло под наш контрол.“ Предложено е да му се окаже медийна и финансова подкрепа. Негови предизборни митинги, за чиято организация се иска разрешение, са се състояли действително. Разследването на четирите медии се базира на документи от основания от Михаил Ходорковски „Досие Център“ в Лондон, които са били проверени от независими източници.", "date": "2019.04.05", "title": "Таен документ свидетелства: Русия организирала митинги и протести в различни държави от ЕС"}
{"url": "https://www.faktor.bg/bg/articles/novini/svyat/slovenets-vaorazhen-s-otvertka-otvleche-gradski-avtobus", "text": "Словенец отвлече автобус на градския транспорт в Любляна, съобщи словенската агенция СТА. Похитителят е починал по време на ареста, пише ДПА. 48-годишен мъж от град Кран, Северна Словения, се качил на автобус от градския транспорт към 9 часа вечерта в околностите на Любляна. Две спирки по-късно той извадил отвертка и наредил на шофьора да се отклони от маршрута. Похитителят заплашил, че има оръжие и ще убие всички пътници. Шофьорът се подчинил, но привлякъл вниманието на полицията, като минал на червен светофар. Един от пътниците в автобуса също се обадил за помощ.  Няколко полицейски коли започнали да преследват превозното средство, спрели го и насилствено арестували похитителя. Но заподозреният припаднал и умрял въпреки опитите да бъде съживен, предаде БТА. Мъжът не е имал оръжие в себе си. Мотивите му са неизвестни.", "date": "2019.04.05", "title": "Словенец, въоръжен с отвертка, отвлече градски автобус"}
{"url": "https://www.faktor.bg/bg/articles/tsvetan-tsvetanov-shte-predstavi-v-nedelya-slogana-na-gerb-za-evroizborite", "text": "ГЕРБ ще представи на 7 април слогана си за предстоящата предизборна кампания за европейския вот на 26 май, съобщиха от пресцентъра на партията. Той ще бъде представен от зам.-председателя на ГЕРБ и председател на Националния предизборен щаб на партията Цветан Цветанов по време на специално събитие, което ще се проведе в централата на партията.", "date": "2019.04.05", "title": "Цветанов ще представи в неделя слогана на ГЕРБ за евроизборите"}
{"url": "https://www.faktor.bg/bg/articles/novini/svyat/bivshiyat-harvatski-premier-pak-vliza-v-zatvora", "text": "Бившият хърватски премиер и бивш лидер на Хърватската демократична общност Иво Санадер отново влиза в затвора. Върховният съд на страната увеличи присъдата му от 4,5 години на 6 години по дела за корупция, съобщи Нова телевизия. През април 2017 г. министър-председателят получи 4 години и 6 месеца затвор за това, че през 2009 година получил 17 млн. куни (2,28 млн. евро) комисиона за сделка за купуване на сграда от министерството на регионалното развитие, оглавявано тогава от Петър Чобанкович. Парите са били за компанията на Степан Фиолич, бивш високопоставен функционер на ХДО. Наказателния съд призна Санадер за виновен за това, че е оказал натиск върху кабинета на страната, който по онова време е оглавявал.  Той трябвало да купи сградата в Загреб на цена, два пъти по-висока от пазарната й стойност. Правителството се съгласило да плати около 10 млн.евро за имота, но 2,3 млн. от тях били дадени на Санадер. Обвиняемият премиер трябва да възстанови тези пари в бюджета на страната. Той обаче твърди, че срещу него „няма нито едно доказателство, само фалшиви показания”. Другите двама подсъдими се разминаха с присъда „обществено полезен труд”. Санадер беше премиер от 2003 до 2009 г.", "date": "2019.04.05", "title": "Бившият хърватски премиер пак влиза в затвора"}
{"url": "https://www.faktor.bg/bg/articles/novini/svyat/obshto-100-godini-zatvor-za-ubiytsite-na-srabskiya-zhurnalist-slavko-churuviya", "text": "Специалният съд в Белград постанови общо 100 години затвор за обвинените в убийството на журналиста Славко Чурувия, съобщава БТА.  По 30 години затвор получиха бившият шеф на Държавна сигурност Радомир Маркович и бившият шеф на белградския център на Държавна сигурност Милан Радонич, докато други двама обвиняеми получиха по 20 години затвор. Славко Чурувия бе убит на 11 април 1999 г., навръх Великден, пред входа на дома си в центъра на Белград. Прокуратурата заяви, че е ликвидиран по заповед на лица от най-висшите структури на властта. Като мотив се посочва желанието да се ограничи свободата на медиите и да се запази властта, чиито представители Чурувия публично критикуваше. Убийството бе извършено в разгара на бомбардировките на НАТО срещу Съюзна република Югославия. По това време на власт в западната ни съседка бе коалицията между Социалистическата партия на Сърбия, Югославската левица на Мира Маркович и Сръбската радикална партия, а настоящият президент Александър Вучич беше министър на информацията. Дни преди да бъде застрелян, Чурувия бе посочен от влиятелната съпруга на Милошевич като поддръжник на бомбардировките на НАТО.", "date": "2019.04.05", "title": "Общо 100 години затвор за убийците на сръбския журналист Славко Чурувия"}
{"url": "https://www.faktor.bg/bg/articles/novini/svyat/uvolniha-kmeta-na-riga-zaradi-bezsramni-finansovi-narusheniya", "text": "Латвийското правителство уволни днесНилс Ушаковс от поста кмет на столицата Рига за „безсрамни финансови нарушения“, предаде БТА. Ушаковс е кмет на Рига от 2009 г. Ръководената от него партия спечели парламентарните избори през октомври миналата година, но не успя да формира коалиция и премина в опозиция. Партията е подкрепяна главно от рускоезичното малцинство, което представлява около една четвърт от населението от 1,9 милиона души на Латвия. Министърът на околната среда и регионалното развитие Юрис Пуце обяви, че Ушаковс е отговорен за тежко нехайство и системна небрежност, както и за безсрамни финансови нарушения. По силата на закона министърът отговаря за контрола над общините и за функционирането им. В случай на повтарящи се нарушения, министерството е длъжно да разпусне общинския съвет (което води до предсрочни избори) или да уволни кмета. През януари Ушаковс беше задържан за кратко при разследване за корупция във връзка с търг за покупката на полски и чешки автобуси и трамваи за общинската компания за обществен транспорт „Ригас сатиксме“.  Ушаковс заяви, че ще обжалва решението на министерството в съда.", "date": "2019.04.05", "title": "Уволниха кмета на Рига заради \"безсрамни финансови нарушения\""}
{"url": "https://www.faktor.bg/bg/articles/novini/svyat/za-poreden-pat-darzhavniyat-sekretar-pompeo-prizova-moskva-da-iztegli-voennite-si-ot-venetsuela", "text": "Правителството на американския президент Доналд Тръмп поднови призивите към Москва да изтегли военния си персонал от Венецуела, където руските военни подкрепят президента Николас Мадуро, предаде Асошиейтед прес, цитирана от БТА. Държавният секретар Майк Помпео каза днес в телевизионното предаване \"Фокс енд френдс\", че не вижда признаци руският военен персонал да напуска и, че заради замесването на Москва \"положението може да стане по-лошо, преди да стане по-добро\". САЩ и няколко десетки държави признаха венецуелския опозиционен лидер Хуан Гуайдо за временен президент, докато Русия и Китай твърдо подкрепят Мадуро. Кремъл отхвърли призивите на САЩ за изтегляне на руския контингент като посочи, че американски войски са на много места по света и никой не казва на Америка къде трябва и къде не трябва да бъде.", "date": "2019.04.05", "title": "За пореден път:  Държавният секретар Помпео призова Москва да изтегли военните си от Венецуела"}
{"url": "https://www.faktor.bg/bg/articles/novini/svyat/sasht-sa-obezpokoeni-ot-priastvieto-na-ruski-naemnitsi-v-afrika", "text": "\"Присъствието на руски немници в Централноафриканската република е част от усилията на президента Владимир Путин да възстанови влиянието на Москва в Африка и това предизвиква сериозно безпокойство\", заяви американският генерал Стивън Таунсенд, командващ операцията \"Непоколебима решимост \" в Ирак и Сирия, говорейки за частната военна компания \"Вагнер\". Пред Сената, той отбеляза, че има \"опит с руските наемници от Сирия\" Сенаторът демократ Джон Рид, цитиран от Voice of America, коментира, че Русия се стреми да си осигури изход на Средиземно море и формира нови партньорства в страни като ЦАР, за да получи ресурси и нови съюзници. \"Русия се внедри в ЦАР, съдейки по всичко това е опит на Путин да си върне влиянието, което имаше СССР\", смята Рид.", "date": "2019.04.05", "title": "САЩ са обезпокоени от приъствието на руски наемници в Африка"}
{"url": "https://www.faktor.bg/bg/articles/transpontiraha-vav-vma-prostrelyali-se-s-kalashnikov-kursant", "text": "Курсантката от Националния военен университет в град Велико Търново, която се простреля с \"Калашников\", ще бъде транспортирана във ВМА, съобщиха от здравното заведение. Рано тази сутрин екип на ВМА излетя със самолет C-27J \"Спартан\" от 16-та транспортна авиогрупа Враждебна на Военновъздушните сили до летище Горна Оряховица. Снощи пострадалото момиче е оперирано по спешност в МОБАЛ \"Д-р Ст. Черкезов\" във Велико Търново.", "date": "2019.04.05", "title": "Транспонтираха във ВМА прострелялата се с \"Калашников\" курсантка"}
{"url": "https://www.faktor.bg/bg/articles/slanchevo-sas-slab-vyatar", "text": "Днес над страната ще бъде предимно слънчево. След обяд от югозапад облачността ще започне да се увеличава, но ще се задържи без валежи. Ще духа слаб до умерен вятър от изток-югоизток. Дневните температури ще се повишат и максималните ще са между 18° и 23°, съобщи „Фокус\". На Черноморието ще бъде предимно слънчево, с повече ниска облачност в сутрешните и вечерните часове. Ще духа слаб до умерен югоизточен вятър. Максималните температури ще са между 10° и 13°. Температурата на морската вода е 9-11°. Вълнението на морето ще е 2-3 бала. Над планините ще бъде предимно слънчево. Около обяд от югозапад ще започне увеличение на облачността, което до вечерта ще обхване Рило-Родопския масив, но валежи са малко вероятни. Ще духа слаб до умерен южен вятър. Температурите ще се повишат и максималната на височина 1200 метра ще е около 11°, на 2000 метра – около 4°. Атмосферното налягане ще се понижи и ще се доближи до средното за месеца.", "date": "2019.04.05", "title": "Слънчево, със слаб вятър"}
{"url": "https://www.faktor.bg/bg/articles/tezhka-katastrofa-na-am-hemus-udariha-se-dva-kamiona-ima-zaginal", "text": "Един човек е загинал при катастрофа между два камиона на АМ „Хемус“ в района на Белокопитово. Това съобщиха от съобщиха от ОДМВР - Шумен. Два тежкотоварни автомобила, които са пътували един след друг в посока Варна-София, са се ударили в района на п. в. Белокопитово. Водачът на втория автомобил е починал. Участъкът е затворен за движение в момента. Движението в района на катастрофата се пренасочва през етапна връзка. Единият тежкотоварен автомобил е превозвал тор, а другият - цимент.", "date": "2019.04.05", "title": "Катастрофа между два камиона на АМ \"Хемус\", има загинал"}
{"url": "https://www.faktor.bg/bg/articles/kursantka-ot-natsionalniya-voenen-universitet-se-e-prostrelyala", "text": "Курсантка от Националния военен университет е пострадала при инцидент, съобщиха от Министерството на отбраната, предаде БТА. Инцидентът е станал в четвъртък  около 19:30 ч. Пострадалата е младши сержант от Националния военен университет \"Васил Левски\" във Велико Търново. При почистване на зачисленото й оръжие автомат \"Калашников\" курсантката се прострелва в областта на гърдите. Пострадалото момиче е транспортирано незабавно с линейка в отделение \"Спешна помощ\" на МОБАЛ \"Д-р Ст. Черкезов\" в града. Тя се обучава във факултет \"Общовойскови\" на НВУ \"Васил Левски\" от август 2017 г. По случая се води следствие от Военноокръжна прокуратура и Военна полиция.", "date": "2019.04.05", "title": "Инцидент в Националния военен университет: Курсантка се простреля в гърдите"}
{"url": "https://www.faktor.bg/bg/articles/adv-lyudmil-rangelov-teparva-shte-vidim-kak-shte-proraboti-antikoruptsionniyat-zakon", "text": "Ако погледнем от морална гледна точка, Пламен Георгиев, Борислав Сарафов и Лозан Панов трябва да се оттеглят за известно време, докато разследването за имотите продължи. Това е една стъпка и за намаляването на общественото напрежение. Има и положителна страна на този скандал - такъв тип практики вече няма да са част от \"нормалното\". Това заяви Атанас Русев от Центъра за изследване на демокрацията в сутрешния блок на Нова телевизия.  \"Трябва да има натиск върху хората по висшите етажи на властта. Прекалено рано е обаче да се вадят изводи. Проверката на това дали реално има нарушение, е доста сложна\", каза още по темата адвокат Людмил Рангелов,  зам.-председател на Висшия адвокатски съвет . \"За някои от лицата тя ще се извършва по няколко закона – по линия на Закона за борба с корупция, по линия на данъчните служби и по линия на Закона за съдебната власт”, поясни Рангелов,  Той даде за пример шефа на КПКОНПИ Пламен Георгиев. „Ако се окаже, че е извършил тежки нарушения, може да бъде освободен от длъжността председател на Комисията. Но и това е сложна процедура. Предложението за неговото освобождаване трябва да направи неговият зам.-председател. Но в крайна сметка го освобождава Народното събрание”, посочи Рангелов. \"Антикорупционният закон е нов и още не е изпробван. Ще видим как ще проработи\", допълни адвокатът.  \"Няма осъдени лица за корупция у нас, но натискът стана по-голям\", разкри Русев.  \"Ангелкова е била извън политиката при придобиването на имот. Има разлика кога е купен апартамента - дали на груб строеж, при проект или готов\", завърши адвокат Рангелов.", "date": "2019.04.05", "title": "Адв. Людмил Рангелов: Тепърва ще видим как ще проработи антикорупционният закон"}
{"url": "https://www.faktor.bg/bg/articles/dimitar-ganev-apartamentgeyt-e-politicheska-chuma-pomita-vsichko-kato-lavina", "text": "Ние в момента наблюдаваме политическа катастрофа, която започва да прилича на снежна топка. Наблюдаваме катастрофа, която управляващите гледат отстрани и чакат да видят кой ще е следващият. Така политологът Димитър Ганев и социологът Стефан Георгиев коментираха пред БНТ политическата обстановка в страната и най-вече скандала с евтините апартаменти на властта.   Коалицията не е толкова единна, колкото ни беше обяснявано година и нещо. Май месец ще бъде един много важен месец, защото тогава ще стане ясно накъде отива подкрепата за българските партии, каза социологът Стефан Георгиев. По думите му този скандал вече наистина е минал на едно друго ниво във връзка с нападките от Валери Симеонов към министър Ангелкова. Той го определи като начин за разчистване на лични сметки.   \"Две седмици продължава скандалът с евтините апартаменти на властта. Всеки ден излиза нещо ново. Последната атака е от вчера и тя идва от самата управляваща коалиция – случаят с Николина Ангелкова“, напомни Георгиев.   Скандалът \"Апартаментгейт\" помита всичко като лавина. Скандалът бих определил вече като политическа чума. Не помня кога сме имали толкова продължителен скандал. Винаги един скандал е покривал друг. Сега тази политическа чума не се знае кога ще бъде спряна. Част от обикновените българи също придобиват имоти на данъчни оценки. Имотният регистър ще се превърне сега в новите досиета, заяви Димитър Ганев.   Той коментира наистина ли Корнелия Нинова е предложила на Михаил Миков 30 млн. лв. за лидерския пост в БСП. „Най-лесно е един скандал да бъде захлупен с друг. Дали обаче сагата с имотите ще продължи с нови епизоди, нови лица или ще започнат да излизат фигури, които да потвърждават или отричат този подкуп, ще видим скоро“, заяви Ганев.   Според него обществото чува само едно – списък от хора, които имат скъпи имоти и вследствие на това на предстоящите изборите на 26 май е много вероятно да има отдръпване на избиратели.", "date": "2019.04.05", "title": "Димитър Ганев: Наблюдаваме политическа чума, която помита като лавина"}
{"url": "https://www.faktor.bg/bg/articles/novini/svyat/novi-sblasatsi-mezhdu-migranti-i-gratskata-politsiya-kray-solun", "text": "Ново напрежение е възникнало в ранния следобед между мигранти и полиция край мигрантския лагер Диавата близо до Солун, съобщава \"Катимерини\". Някои от мигрантите, броят на които вече достига до 2000, са събрали нещата си и са се опитали да пробият полицейския кордон. Начело на опита е застанал алжирец в инвалидна количка. Полицейските сили за борба с масовите безредици са използвали сълзотворен газ и зашеметяващи гранати, за да ги отблъснат. От снощи стотици мигранти се събират край Солун. Те твърдят, че се събират в отговор на анонимен призив в социалните мрежи да тръгнат към границата със Северна Македония, която се намира на 60 километра от там, за да продължат към Западна Европа. Сблъсъци между мигранти и полицията имаше и днес сутринта. След последния си неуспешен опит да пробият кордона, мигрантите са тръгнали в обратна посока и са запалили пространство със сухи треви. Участващите в безредиците край Солун викат на английски и на гръцки призиви към Гърция да отвори границите. В Атина група от около 50 мигранти седнаха на релсите на централната гара в града и викаха \"Германия!\" и \"Отворете границите!\", съобщи Ройтерс.", "date": "2019.04.05", "title": "Нови сблъсъци между мигранти и гръцката полиция край Солун"}
{"url": "https://www.faktor.bg/bg/articles/tatyana-doncheva-1-8", "text": "Борисов говори за това как в ГЕРБ имат \"стандарти\", а до него стои Цветанов. Така лидерката на Движение 21 Татяна Дончева коментира последното развитие по скандала с апартаментите в студиото на TV+ по повод изказването на премиера вчера, който призова всички намесени в скандала да излязат в отпуска или да подадат оставка. Според Дончева той е трябвало да отстрани Цветанов от всички постове, и най-вече от най-влиятелния - зам.-председател на партията. Тя отбеляза, че да се иска оставка на шефа на Националната следствена служба Борислав Сарафов и председателят на ВКС Лозан Панов в комплект с шефа на КПКОНПИ Пламен Георгиев е нелогично. \"За Борислав Сарафов не се знае нищо. Трябва да се изясни и да се каже на обществото. По отношение на Лозан Панов трябва да кажете защо искате оставката. Лозан Панов не е бил женен за въпросната жена, която е придобила имота от Мирянови. Не можете да искате да подаде оставка за това. Ако се докаже, че те са живели заедно в общо домакинство, тогава евентуално може да се повдигне въпросът\" Според нея, \"те гледат да си разчистят сметките с Лозан, и считат, че сегашния случай им приляга.\" Що се отнася до казуса с шефа на КОМПИ Пламен Георгиев, според Дончева този човек се държи \"нахално, нагло\". Аз смятам, че българинът не желае борба с корупцията, не желае върховенство на закона. Той се възмущава, че той не е там\", заяви Дончева. Дончева коментира и че управляващите нямат юристи за парламента. \"Да се надяваме, че парламентът няма да бъде много дълъг като живот. Трябва да се натиска, ситуацията има развитие, смятам, че това развитие ще попречи на Бойко да преговаря за Ф16, руснаците ще накарат Воля да излязат от парламента, ако преговорите напреднат, Волен Сидеров и Георги Първанов ще вдигат вой до бога\", обобщи ситуацията бившата депутатка, която е вряла и кипяла в политиката. Според нея трябвало да се \"оказва натиск\".  Призовавам вашите зрители - да не казват \"нищо не зависи от мен\". Зависи. Можете да гласувате. Сегашните избори няма да са просто избори за европейски чиновници, те са един тест за властта. Сега е време да погледнете извънсистемните партии, обърна се от екрана лидерът на \"Движение 21\", който също ще се явява на изборите, с млади хора в листата, но с никакви шансове за вкарване на депутат в Европейския парламент. Въпреки това лидерът на партията е оптимист. Смятаме, че ще се представим прилично, каза в заключение Татяна Дончева.", "date": "2019.04.05", "title": "Татяна Дончева: Очаквам руснаците да блокират сделката за F-16 с помощта на \"Воля\", Сидеров и Първанов"}
{"url": "https://www.faktor.bg/bg/articles/razdor-v-kralskoto-semeystvo", "text": "Противно на всеобщото мнение, съпругата на принц Хари май не се оказа по-харесваната снаха в кралското семейство. Или поне на тази мисъл ни навежда новината, че Нейно Величество Елизабет Втора е забранила на Меган да носи бижута на Даяна, които са част от кралската колекция. Но, обърнете внимание, на Кейт ѝ е позволено да се появява с тях. \"Случващото се силно изостри отношенията между двете млади семейства – Меган и Хари и Уилям и Кейт, и дълбоко разстрои по-малкия син на Даяна\", разкрива източник от Бъкингамския дворец, цитиран от в. \"Сън\". Твърди се, че Меган наистина е била по-толерираната съпруга в един  определен период – все пак тя имаше самостоятелен ангажимент с кралицата само месеци след сватбата си, а за сравнение на Кейт тази чест бе оказана едва този март. Сега обаче ситуацията се е променила. А причината за това е недоволството на кралицата от цялостното поведение на Меган.  \"Ако трябва да съм напълно искрен, кралицата не е впечатлена от поведението на Меган, особено като нов член на семейството. Затова Нейно Величество е решила, че бижутата на Даяна, които са част от кралската колекция, вече няма да бъдат предоставяни на Меган\", допълва източникът. Той обаче подчертава, че те са достъпни за Кейт, навярно защото тя е отдавна в семейството, а и един ден ще стане принцеса на Уелс. \"Това означава, че те по право ѝ принадлежат\", категоричен е източникът. Меган все пак няма забрана върху всички бижута на Даяна, разкриват от медията. Покойната принцеса има лични колекции с бижута, които не са част от кралската, и изящните украшения от нея могат да бъдат и са били носени от съпругата на Хари. Навярно решението на кралицата ще създаде силно напрежение в кралското семейство, разкриват от в. \"Сън\". От медията припомнят огромния скандал, който се разрази миналата година, когато Елизабет Втора не позволи Маркъл да носи на сватбата си тиара от кралската колекция. Това силно разгневи Хари, който дори стигна дотам в скандал с кралицата да ѝ заявява: \"Меган получава това, което иска\". В крайна сметка изгората на принца стигна до олтара с украшение за глава от платина и диаманти, избрано лично от Елизабет Втора. Още тогава източници коментираха, че характерът на Меган на моменти е много тежък и че тя има много големи очаквания, които държи да бъдат задоволени. Дали желанието ѝ да се наложи е ядосало кралицата, не знаем, но е факт, че Нейно Величество вече я гледа под лупа и не е толкова благоразположена към нея.  (Източник: woman.bg)", "date": "2019.04.05", "title": "Раздор в кралското семейство - Елизабет II отне от Меган бижутата на Даяна"}
{"url": "https://www.faktor.bg/bg/articles/v-severna-makedoniya-greshno-raztalkuvali-dumite-na-poslanika-ni-v-skopie", "text": "Българското посолство в Скопие коментира в писмено изявление за агенция МИА \"грешното тълкуване\" на думите на посланик Ангел Ангелов в част от медиите в Северна Македония във връзка с разследването на самолетната катастрофа от 2-ри април, при която загина четиричленно семейство, предаде БТА.  Посолството изтъкна, че с изявлението си Ангелов е споделил единствено своите лични виждания, както и на жителите и туристите в Охрид, за лошото време в града, без да изрази каквото и да е отношение към разследването. Българското посолство изрази надежда, че медиите ще спазват добрата практика на журналистическата етика. Същевременно дипломатическото представителство използва случая да потвърди доброто сътрудничество между двете държави във връзка с този случай.", "date": "2019.04.05", "title": "В Северна Македония грешно разтълкували думите на посланика ни в Скопие"}
{"url": "https://www.faktor.bg/bg/articles/strelba-v-holandskiya-grad-ayndhoven-ima-edin-zaginal", "text": "Стрелба в холандския град Айндховен причини смъртта на 54-годишен мъж, който почина в местна болница след инцидента, предаде Спутник. Сайтът за местни новини Studio040 съобщи, че жертвата е била простреляна, докато е седяла в колата си.  NL Times съобщи, цитирайки свидетел, че заподозреният е изстрелял поне два изстрела. Местната полиция досега не е задържала стрелеца. В момента е отцепен района, за да се разследват подробностите около инцидента. Няма официални данни за причините за стрелбата. Новината идва само няколко седмици след като турски гражданин стреля в трамвай, убивайки най-малко четирима души в холандския град Утрехт.", "date": "2019.04.05", "title": "Стрелба в холандския град Айндховен, един е прострелян в колата си"}
{"url": "https://www.faktor.bg/bg/articles/novini/balgariya/rosen-plevneliev", "text": "„Категорично не съм съгласен, че ядрените оръжия на Балканите имат смисъл. Основното, което ни обединява е мирът. Не мисля, че ракети, поставени в която и да е държава, ще постигнат тази цел. Това не е част от добрата рецепта за Балканите. Нека ракетите да останат другаде. НАТО като символ на най-силният отбранителен съюз, отговаря за световния мир. Надявам се скоро да отворим вратата и за Северна Македония в алианса“. Това заяви пред Нова ТВ бившият президент Росен Плевнелиев.  „Никой не трябва да подценява заплахата, която идва от Източна Европа. Русия се вживява като велика сила и търси компенсация. Както виждате, всички държави в перифериите ѝ са дестабилизирани – Азербайджан, Армения и  Украйна. Русия в очите на целия свят трайно дестабилизира десетки държави.  Украйна е в лошо положение само защото е съсед на Владимир Путин. Естония, колкото и да е малка, е спокойна, защото е член на НАТО и може да възпира руската агресия“, каза още Плевнелиев.  „Има проблеми както в НАТО, така и в Европейския съюз. Никоя държава обаче не поставя под съмнение своето членство в алианса. Увеличаването на разходите с 2% в НАТО не означават дрънкане на оръжие срещу Русия. Това ще помогне и на самочувствието на българския народ, който ще види по-силна своята армия. Руската хибридна война е факт и тя върви по много линии. Когато сте в политиката, е добре да се въздържате от всякакви действия, които може да поставят под въпрос морала. Днес действащи политици купиха не само апартаменти, а и ТЕЦ-ове, предприятия пред очите на българския народ. Това, което се случва в ГЕРБ, има позитивна страна. Посочете ми друга партия, в която да са подавани оставки за безобразия. Лидерът на ДПС си купува централа. Аз като министър заварих скандала \"Батко и Братко. При случая с Цветан Цветанов имаме замяна на два апартамента с един. При председателя на КПКОНПИ имаме несъвпадение в документите. Не може юрист, който отговаря за един от най-важните органи в страната, да не види, че са му сбъркани документите\", коментира бившият президент.", "date": "2019.04.05", "title": "Росен Плевнелиев: Ядрено оръжие няма място на Балканите, разчитаме на НАТО срещу руската хибридна война"}
{"url": "https://www.faktor.bg/bg/articles/boing-otkri-i-vtori-problem-v-737-max", "text": "„Боинг“ откри и втори софтуерен проблем при самолетите 737 MAX. Компанията определи проблемът, като „сравнително малък“ и съобщи, че има решение за него, пише Файненшъл Таймс. Проблемът е различен от този при системата MCAS - системата за увеличаване на маневрените характеристики. Именно проблемът при нея се счита за основна причина за двете самолетни катастрофи, при които загинаха 346. Смята се, че вторият проблем в софтуера няма отношение с инцидентите. „Ние постигаме напредък в обновяването на софтуера, който ще предотврати бъдещи инциденти“, обявиха от „Боинг“. Компанията трябва да представи актуализацията за одобрение пред Федералната авиационна администрация. След катастрофата в Етиопия и предишната в Индонезия със самолети 737 MAX, те бяха приземени. Чак след отстраняването на софтуерните проблеми е възможно да бъде разрешено отново тяхното използване.", "date": "2019.04.05", "title": "„Боинг“ откри и втори проблем в 737 MAX"}
{"url": "https://www.faktor.bg/bg/articles/ninova-kam-borisov", "text": "Лидерът на БСП Корнелия Нинова се обърна към премиера Бойко Борисов по повод предстоящия избор на европейски главен прокурор, защо България не е подкрепила кандидатурата на Лаура Кьовеши. \"Предстои избор на европейски главен прокурор. Имам един въпрос към премиера Борисов: кой български орган, коя държавна институция, кога и с какъв акт реши България да гласува в Съвета против кандидатурата на Лаура Кьовеши за европейски главен прокурор? Европейската комисия и Европейският парламент застават зад нея. Съветът на ЕС е против, в това число и България. Защо, господин премиер? Страх?\"", "date": "2019.04.05", "title": "Нинова към Борисов: От страх ли България не подкрепи кандидатурата на Лаура Кьовеши?"}
{"url": "https://www.faktor.bg/bg/articles/sauditska-arabiya-zaplashi-sasht-da-se-otkazhe-ot-razplashtaniyata-v-dolari", "text": "Саудитска Арабия е заплаши САЩ да се откаже от разплащанията в долари при продажбата на нефт, ако Вашингтон приеме антикартелния закон NOPEC (No Oil Producing and Exporting Cartels Act), който ще позволи на американското правителство да подава в съда антимонополни искове по адрес на страните-членки на ОПЕК (Организацията на страните, износителки на петрол), съобщи в петък Reuters. Позовавайки се на три независими източника, запознати с енергийната политика на Рияд, британската агенция съобщава, че саудитските власти обсъждат този вариант вече няколко месеца. Те вече са съобщили на представители на САЩ, че Рияд може да се откаже от разплащането в долари, ако този законодателен акт бъде приет. Освен това, този план на Саудитска Арабия вече е обсъден и с други членове на ОПЕК. Както отбелязва „Ройтерс“, шансовете този документ да бъде приет и да влезе в сила не са толкова големи. Но фактът, че Рияд разглежда възможността да се откаже от разплащанията в американска валута при петролните сделки, демонстрира недоволството на Саудитска Арабия от перспективата тя да бъде въвлечена в антимонополните процеси в американските съдилища, коментира агенцията. Проектозаконът в сегашния му вид предвижда предоставяне на правомощия на американските съдилища да разглеждат антитръстови искове срещу държави от ОПЕК и други държави, участващи в картелни споразумения на петролния пазар. В същото време всякакви съвместни действия на други правителства, насочени към ограничаване на производството на петрол и определяне на цените му, се признават за незаконни. Американският министър на енергетиката Рик Пери по-рано предупреди Конгреса, че приемането на законопроекта може да стимулира рязко покачване на цените на петрола.", "date": "2019.04.05", "title": "Саудитска Арабия заплаши САЩ да се откаже от разплащанията в долари"}
{"url": "https://www.faktor.bg/bg/articles/kazusat-kyoveshi-zvuchen-shamar-za-pravitelstvoto-v-bukuresht", "text": "И все пак то съществува - независимото правосъдие в Румъния. Поне донякъде. Тъй нареченото социаллиберално правителство на Румъния все пак не успя да подчини всички институции. И това е първата добра новина. Върховният съд на страната отмени всички ограничения за свободно пътуване, наложени на Лаура Кьовеши преди седмица от \"специално звено\" на прокуратурата. Бившата ръководителка на румънската антикорупционна агенция може вече да замине за Брюксел, където тези дни ще бъде взето решението кой ще застане начело на планираната европейска прокуратура. Кьовеши, от която се страхуват много румънски корумпирани и заподозрени в корупция политици, е фаворитката на Европарламента за поста на европейски главен прокурор. Втората новина е не по-малко значима: налична е също и подкрепата на страните-партньорки на Румъния. Най-добрият пример за това е писмото на 12 западни посланици, сред които и германският, с настояване политиката да преустанови опитите си да подчини правосъдието. Такава загриженост изразиха единодушно и ЕК, и ЕП. Това са последни, почти отчаяни опити за вразумяване на правителството в Букурещ, преди да бъдат наложени санкции. Това би бил първият път, когато на страна-членка се налагат санкции по смисъла на член 7 от Договора за ЕС, докато в същото време тя е ротационен председател на общността.  А какво прави в същото време правителството в Букурещ? - Напълно в неин стил министър-председателката Виорика Дънчила се гневи заради \"намесата във вътрешните работи на нейната страна\" и напада своите партньори и съюзници. По същия начин се държи и нейният партиен бос - лидерът на т.нар. социалдемократи Ливиу Драгня, който е с условна присъда за изборни манипулации. Неговото здраве трябва много да се е разклатило, след като на второто дело за злоупотреба с власт той не се яви на няколко съдебни заседания - по здравословни причини. Драгня, който е и председател на парламента, беше осъден на първа инстанция на три години и половина затвор. Той и неговите съмишленици се опитват от над две години да подчинят правосъдието, за да не им се бърка то. Досега на няколко пъти президентът Клаус Йоханис и гражданското общество са успявали в последната секунда да дръпнат аварийната спирачка. Но сега и те не успяха да спрат напълно опитите на хора във властта да превърнат правосъдието в свой васал.  Надеждите на много румънци сега са свързани с Европа. Затова и острата позиция на Брюксел, Страсбург и посланиците на западните партньорски държави беше правилният знак в точното време. В четвъртък президентът Йоханис даде още един знак: едновременно с европейския вот на 26 май румънците ще гласуват и на референдум за това дали са съгласни да продължат да бъдат управлявани от корумпирани и осъдени политици и дали правителството може с извънредни наредби - както правеше досега - да подчинява правосъдието. Предвидимият отговор на тези въпроси от страна на мнозинството от румънските граждани сигурно вече причинява тревоги и безсъние на Драгня и сие.  А какво прави Европейският съюз? Той ще трябва да се извини пред гражданите на общността за колебливото си поведение в толкова много подобни случаи. ЕС трябваше много по-рано да напомни на правителствата в Полша, Унгария и Румъния за общите ни ценности и произтичащите от тях задължения - много настойчиво, а ако трябва и със санкции. За благото на гражданите на тези страни. И за своето собствено благо.", "date": "2019.04.05", "title": "Казусът \"Кьовеши\": звучен шамар за правителството в Букурещ"}
{"url": "https://www.faktor.bg/bg/articles/ds-razrabotvala-regent-opasen-burzhoazen-element-koyto-sabotiral-bkp", "text": "Държавна сигурност не се е спряла пред нищо при разработването на врагове на комунистическата партия, включително и не е имала респект от важни политически фигури, оцелели при терора след 9 септември 1944 г. Един от разработваните високопоставени лица е проф. Венелин Ганев, един от регентите на малолетния Симеон Сакскобургготски. ДС определя юриста дипломат като „обект от национален мащаб” и започва да го разработва през 1950 г., когато той е принудително изселен в гр. Дряново. След 9 септември 1944 г. той „всячески се е старал да саботира мероприятията на ОФ и на БКП” е записано в документа на ДС, съобщава  Той представлява строго поверително предложение за завеждане на активна разработка „ВЕЙГАН” на лицето проф. Венелин Ганев. То е утвърдено през юни 1950 г. от зам.-директора на Дирекция Държавна сигурност. Първоначално Ганев е изселен в Плевен през 1947 г. Подозиран е за това, че поддържа контакти с американски и британски дипломати. Впоследствие е преместен в Дряново. Бил е въдворен и в ТВО „Ножарево” през 1949 г. Документът е включен в сборника „Държавна сигурност и юриспруденцията 1944-1975” на Комисията по досиетата, 2015 година.", "date": "2019.04.05", "title": "ДС разработвала регент - опасен буржоазен елемент, който саботирал БКП"}
{"url": "https://www.faktor.bg/bg/articles/nay-bogatiyat-chovek-v-sveta-si-kupi-svobodata-sreshtu-35-miliarda-dolara", "text": "Най-богатият човек в света - основателят на Amazon Джеф Безос, и съпругата му Маккензи се споразумяха на рекордна сума за разтрогване на брака си: най-малко $35 милиарда. Все още госпожа Безос запазва 4% дял от онлайн гиганта в търговията на дребно, чиято стойност е $35.6 милиарда. Amazon е основан от Джеф Безос в Сиатъл през 1994 г., година след брака на двойката, и госпожа Безос е един от първите наети служители. И двете страни публикуваха положителни коментари един за друг непосредствено след сключването на споразумението. Двамата не дават подробности за детайлите по него. Само акциите от Amazon ще направят госпожа Безос третата най-богата жена в света, докато Джеф остава най-богатият човек в света, според сп. Forbes. 55-годишният Джеф Безос и 48-годишната Маккензи са женени от 1993 г. и имат четири деца. В съобщението в Туитър госпожа Безос пише, че е удовлетворена от приключването на процеса по разтрогване на брака ѝ с Джеф, което се е случило с взаимната помощ и на двамата.", "date": "2019.04.05", "title": "Най-богатият човек в света си \"купи свободата\" срещу 35 млрд. долара"}
{"url": "https://www.faktor.bg/bg/articles/mvr-izprati-na-granitsite-dopalnitelni-patruli-ima-gotovnost-za-plana-za-deystvie-pri-krizi", "text": "От вчера на границите има допълнителни патрули, има готовност за въвеждане на план за действие при кризи. Това каза пред журналисти министърът на вътрешните работи Младен Маринов, предаде Агенция „Фокус“. Маринов обясни, че българските власти следят ситуацията с мигрантите в Гърция. „Имаме информация за подготвяне на миграционни процеси от по-дълго време. Във връзка сме с всички съседни държави. Към момента в Гърция има известно напрежение. От вчера следобед сме усилили нашите граници с допълнителни патрули, имаме готовност за въвеждане и на план, който сме разработили за действие при кризи. Областните дирекции на МВР също са в готовност. Имаме информация, че ще направят опит да тръгнат към Северна Македония, но ние сме взели мерки и за нашата граница“, заяви вътрешният министър. Маринов коментира и темата с лицето Тодор Николов, който отправи заплахи към премиера Бойко Борисов в социалната мрежа. „Беше установен и задържан във Варна с полицейска заповед. Оръжието се оказа, че е въздушно, което беше иззето и му беше направена експертиза“, обясни той. Маринов обясни, че всеки един такъв сигнал се проверява. Вътрешният министър посочи още, че вчера на протест пред Министерски съвет са задържани няколко криминално проявени лица.", "date": "2019.04.05", "title": "МВР изпрати на границите още патрули,  готово е за криза"}
{"url": "https://www.faktor.bg/bg/articles/novini/svyat/mozhe-li-edin-komik-da-se-protivopostavi-na-putin", "text": "Победата на популярния телевизионен комик Владимир Зеленски в първия тур на президентските избори в Украйна се превърна в истински проблем за Запада, тъй заплашва да измести от висшия държавен пост Петро Порошенко – съюзник на западните държави, които вече пет години подкрепят страната в противопоставянето й срещу Русия, пише американското списание The Wall Street Journal, цитирано от \"Фокус\". В първия тур гласуването, който се проведе в неделя, 31 март, Владимир Зеленски събра почти два пъти повече гласове от сегашния президент Петро Порошенко. Вотът бе отражение на общественото недоволство от действията на политическия елит, характерни за Европа и САЩ. Вторият кръг на гласуване ще се проведе на 21 април. През последните пет години САЩ Европейският съюз работят в тясно сътрудничество с Порошенко, за да попречат на Украйна да се сближи с Москва. Според европейски представители те наистина са притеснени дали Зеленски ще може да се противопостави на Москва и да осигури придвижването на Украйна по проевропейския път. Той никога не е заемал държавни постове и по време на предизборната кампания почти не говори за плановете си и състава на своя екип. Зеленски обеща да се придържа към твърдия курс спрямо Москва и да продължи интеграцията на Украйна с Европейския съюз. Причината за ниския рейтинг на Порошенко е отчасти твърде бавният темп на борбата с дълбоко вкоренената корупция в Украйна. Въпреки това, Порошенко се харесваше на западните лидери, които осигуриха милиарди долари финансова помощ за правителството в Киев, което бавно, но сигурно и уверено работи за стабилизиране на финансовата система на страната, провеждане на икономически реформи и сдържане на Русия. „Порошенко най-вероятно ще се превърне в най-малката от злините“, заявява високопоставен представител на ЕС. „Ако разгледаме кандидатурата на комика, никой не знае каква е неговата програма, кой всъщност стои зад него и какви са неговите намерения\". Зеленски, който играеше президент в популярен телевизионен сериал, успя да превърне статута на политически аутсайдер в основното си предимство: той демонстрира пълна липса на връзки с политическия елит на Украйна, чиито машинации, лицемерие и инерция превърнаха страната в една от най-бедните в Европа. „Разбирам, че населението на Украйна най-вероятно ще гласува за Владимир Зеленски, защото хората вече не вярват на никого\", казва Александър Данилюк, бивш министър на финансите на Украйна, който бе отстранен от длъжност, след като критикуваше невъзможността правителството да се справи с корупцията. Съгласно думите му, в момента той неофициално съветва Зеленски по икономически и външнополитически въпроси. Въпреки че Зеленски няма необходимия опит, той се надява да го превърне в нова възможност за страната. В хода на предизборната си кампания Порошенко се съсредоточи върху постиженията си във външната политика и решаващия отпор, който даде на Путин и на Русия. Руският президент твърди, че докато Порошенко е на власт, няма смисъл да очакваме подобрения в отношенията между двете страни. В интервю Порошенко отбеляза, че враждебното отношение на руския президент към него му помага да поддържа подкрепата си в Украйна. Порошенко предупреди, че слаб лидер ще помогне на лидера на Белия дом „да отслаби украинската стабилност и да върне Украйна в сферата на влияние на Русия\". „Да не превивам коляно пред Путин е мое правило\", увери Порошенко. Зеленски уверява, че няма да подпише мирно споразумение, ако това предполага предаване на част от териториите на Украйна на Русия, и че ще се бори с корупцията. Западните служители се срещнаха със Зеленски в Киев, за да разберат неговите възгледи и намерения. По време на среща с посланици на страните от ЕС по-рано тази година Зеленски бе приятелски настроен, учтив и целенасочен, както съобщават източници, запознати с дискусиите. Въпреки това Зеленски не представи никакви подробности за плановете си за разрешаване на конфликта с Русия, преструктуриране на икономиката и по-нататъшно сближаване с Европейския съюз, които Порошенко инициира. „Никой не знае какво ще се случи\", ако Зеленски стане президент, казва старши европейски дипломат, който присъства на срещите. „Можем само да гадаем\". Белият дом и Държавният департамент на САЩ все още не са коментирали резултатите от първия тур, отбелязвайки, че изявленията за кандидатите трябва да бъдат отложени до края на втория тур на изборите в Украйна. Въпреки това американският държавен глава Доналд Тръмп, който също спечели изборите отчасти поради недоволството на хората от действията на политическия елит в страната, показа, че може да има претенции към сегашното ръководство в Киев. През 2017 г. той написа, че Украйна тайно е подпомагала Хилари Клинтън по време на предизборната кампания през 2016 г. „Администрацията на Тръмп ще работи с правителството на президента Зеленски, ако спечели, точно както е работила с правителството на президента Порошенко, с когото тя ще продължи да работи, ако той спечели\", казва Джон Хербст, директор на Евразийския център към Атлантическия съвет във Вашингтон и бивш посланик на САЩ в Украйна. Изглежда, че събитията в Украйна са по-малко интересни за Тръмп, отколкото бяха за администрацията на Обама - след присъединява не Кримския полуостров към Русия, вицепрезидентът Джо Байдън посети Украйна няколко пъти, за да подкрепи новото ръководство. А сегашният вицепрезидент на САЩ Майк Пенс се съсредоточава върху събития, които се развиват много по-близо до границите на САЩ, предимно във Венецуела. Въпреки това Тръмп продължава активно да подкрепя Украйна в конфронтацията й с Русия, запазвайки санкциите, наложени на Москва и въоръжавайки украинската армия със смъртоносни противотанкови оръжия – нещо, което администрацията на Обама отказа да го направи.", "date": "2019.04.05", "title": "Може ли един комик да се противопостави на Путин?"}
{"url": "https://www.faktor.bg/bg/articles/v-simeonov-borisov-da-vzeme-reshenie-dali-da-poiska-ostavkata-na-angelkova-ili-da-ya-prichisli-kam-lyubimkite-si", "text": "Премиерът Бойко Борсов трябва да вземе решение дали да поиска оставката на Николина Ангелкова или да я причисли към групата на любимките си. Това каза пред журналисти лидерът на НФСБ Валери Симеонов, предаде „Фокус“. „Казах на медиите едни факти, те си направиха разследване и стигнаха до едни факти, които според мен са доста обезпокояващи. Защото си заминаха хора, които бяха купили на груб строеж за по 800 евро на кв. м. В случая става дума за покупка на 220 евро на кв. м. в годината на най-високи цени на недвижимите имоти – 2008 г.“, посочи той. „Така че министър-председателят Бойко Борисов трябва да вземе своето решение дали да поиска оставка или да я причисли към групата на любимките си“, коментира Симеонов. Според него предстои да се види дали има такава група или ще се прилага един морален стандарт към всички. „И, дай Боже, да е така, защото тогава ще спечелим доверието на обществото. И тогава ще бъдат лишени от основания упреците, че в ГЕРБ се извършва вътрешен отстрел на неудобните“, обясни Валери Симеонов. По думите му и главният прокурор Сотир Цацаров трябва да предприеме действия, каквито предприе по отношение на Георгиев, Сарафов и Панов.  „Борисов без колебание поиска оставката на Цветанов, Цачева… въпрос на морал и лично достойнство е“, коментира лидерът на НФСБ. На въпрос как ще коментира изказването на министърът на туризма Николина Ангелкова, че има силни чувства към нея, Симеонов отговори: „Не става въпрос за никакви чувства – емоции и чувства ми звучи малко по женски. И се чувствам поласкан – човек на 64 години да представлява интерес на една млада и красива дама“. Във връзка с овакантения пост на правната комисия, Валери Симеонов отговори, че той трябва да бъде зает от представител на ГЕРБ, защото квотното разпределение на комисиите е такова.", "date": "2019.04.05", "title": "Валери Симеонов: Борисов да вземе решение дали да поиска оставката на Ангелкова или да я причисли към любимките си"}
{"url": "https://www.faktor.bg/bg/articles/angelkova-otgovori-na-simeonov", "text": "Министърът на туризма Николина Ангелкова отговори на лидера на НФСБ Валери Симеонов, който намекна в неправ текст за нейн имот в София, който също било добре да бъде проверен. \"Във връзка с нови опити за неправомерно замесване на името ми, този път с обвинение, че не съм декларирала имот в град София, мога да заявя: Имотът е закупен в края на изминалата 2018 г., предстои да бъде деклариран в ежегодната декларация за имущество и интереси по чл. 35, ал. 1, т. 2 от Закон за противодействие на корупцията и за отнемане на незаконно придобитото имущество, която се подава за предходна календарна година. Това задължение следва да изпълня в срок до 15 май 2019 г., съгласно чл. 38, ал. 1, т. 2 от същия закон. Става въпрос за покупка само на парцел урегулиран поземлен имот (дворно място от 1253 кв. м.), находящ се във в.з. Киноцентъра 1 ч. Къщата и гаражът, които са отбелязани на кадастралната карта, са били необитаеми много години и са негодни за ползване и предстои задължително събаряне, което е допълнителен разход. При проверка на пазарните цени на УПИ в района, както и на извършените реални сделки в Агенцията по вписванията, може да се установи, че сделката е извършена на пазарна цена. Паричните средства за покупката на имота са от моите родители, като всички данъци са надлежно заплатени. За справка можем да Ви предоставим какви са пазарните цени на парцели в посочените квартали: (средно 122 до 220 евро за кв. метър, като върху парцелите също има необитаеми постройки) https://m.imot.bg/results… Заявявам, че за всяка една сделка преди нейното сключване съм възлагала извършването на пазарна оценка на имота от лицензиран оценител, вписан в публичния регистър на Камарата на независимите оценители. Видно е, че цената на покупко-продажбата отговоря на действителната пазарна цена към момента на извършване на сделката и съобразно индивидуалните характеристики на конкретния имот\".", "date": "2019.04.05", "title": "Софийският имот на Ангелкова се оказа дворно място, необитаема от години къща и гараж"}
{"url": "https://www.faktor.bg/bg/articles/utre-ot-koalitsiya-za-balgariya-shte-obyavyat-kandidatite-si-za-evrodeputati", "text": "Утре в НДК ще се състои пресконференция след заседание на Националния съвет на ПП АБВ и Политическия съвет на \"Коалиция за България\" на 6 април. Това съобщиха от пресцентъра на ПП АБВ. На събитието ще бъде представен съставът на листата на \"Коалиция за България\" за предстоящите европейски избори.", "date": "2019.04.05", "title": "Утре от \"Коалиция за България\" ще обявят кандидатите си за евродепутати"}
{"url": "https://www.faktor.bg/bg/articles/novini/svyat/30-g-cled-cpiva-na-omynizma-v-rusiya-ima-nad-163-hil-milionepi", "text": "Keшът e ĸpaлят щo ce oтнacя дo yпpaвлявaнeтo нa бoгaтcтвo в Pycия, пишe Вlооmbеrg. Tpи дeceтилeтия cлeд cpивa нa ĸoмyнизмa в cтpaнaтa имa пoнe 163 176 милиoнepa, пo дaнни нa Кnіght Frаnk LLР. 26 пpoцeнтa oт oбщитe им aĸтиви ca в ĸeш - нaй-виcoĸoтo нивo в cвeтa. Toвa e двa пъти пoвeчe oт дeлa в Eвpoпa и пoчти тpи пъти пoвeчe, oтĸoлĸoтo в CAЩ. Koнcepвaтизмът нa pycнaцитe идвa oт иcтopиятa: тeжĸoтo пpeминaвaнe ĸъм ĸaпитaлизмa бe пocлeдвaнo oт няĸoлĸo oбeзцeнĸи нa вaлyтaтa, ĸaтo пocлeдният cлyчaй бe пpeз 2014 г. зapaди aнeĸcaциятa нa Kpим. Зaтoвa и тe нямaт мнoгo дoвepиe нa дъpжaвaтa или нa pиcĸoвитe финaнcoви пpoдyĸти, пpoдaвaни oт бaнĸитe. Oлгa Paйĸec пocoчвa, чe pycнaцитe пocтoяннo ca в oчaĸвaнe, чe мoжe дa избyxнe нoвa ĸpизa. Taĸa гoлямa чacт oт бoгaтaшитe в Pycия дъpжaт пapитe cи нa дeпoзит. Πpeз пocлeднитe двe гoдини лиxвитe лeĸo ce пoĸaчиxa и ceгa влoг в щaтcĸи дoлapи нocи 2,8 пpoцeнтa дoxoднocт. Дpyгият плюc e, чe pyблaтa ce cpинa c 50% cpeщy дoлapa oт 2014 г. Бoгaтитe pycнaци избягвaт няĸoи финaнcoви пpoдyĸти. \"Te ce cтpaxyвaт oт cлoжни финaнcoви пpoдyĸти\", cмятa Oлeг Цapĸoв, гeнepaлeн диpeĸтop във Рhоеnіх Аdvіѕоrѕ. Maлĸo пo мaлĸo и тoвa oбaчe ce пpoмeня, cлeд ĸaтo бaнĸитe yвeличиxa ycилиятa cи в мapĸeтингa. Дeлът нa инвecтициoннитe пpoдyĸти в пopтфoлиoтo нa бoгaтaшитe pacтe oт 15 дo 20% пpeз пocлeднитe двe гoдини. Cпopeд Eвгeни Cмyшĸoчив oт Јulіuѕ Ваеr Grоuр дeлът нa ĸeшa нaмaлявa c oĸoлo 1 пpoцeнт гoдишнo.", "date": "2019.04.05", "title": "30 г. cлeд cpивa нa ĸoмyнизмa в Русия имa над 163 хил. милиoнepи"}
{"url": "https://www.faktor.bg/bg/articles/bsp-s-nova-oporka-koalitsiyata-gerb-dps-i-op-se-prenese-i-v-tsik", "text": "\"Коалицията ГЕРБ, ДПС и ОП се пренесе и в ЦИК. Доказателство за това са решенията им за служебно назначаване на Районни избирателни комисии\", се казва в позиция на БСП, изпратена до медиите. \"В познатия им стил, без аргументи и силово, те отстраняват представителите на опозицията от ключови позиции. Резултатите от последните заседания са, че от  31 РИК – 29 са с председател от ГЕРБ. Само за сравнение си струва да припомним, че съотношението на представителите на ГЕРБ и БСП, вътре в самата ЦИК, е 7 към 6. Въпреки изискванията за запазване на съотношението между парламентарно представените партии и коалиции, и без да зачита многобройните проведени по закон консултации, ГЕРБ, с помощта на представителите на ДПС и ОП, си осигурява пълен контрол върху Районните избирателни комисии. Причината за това може да е само една. Затиснати от \"Апартаментгейт\" и срива в общественото доверие, статуквото търси начин да оцелее чрез контрол и манипулации. Няма да позволим това да се случи и ще защитаваме правата и демокрацията, в това число пред съда\", се казва още в позицията на БСП.", "date": "2019.04.05", "title": "БСП с нова опорка: Коалицията ГЕРБ, ДПС и ОП се пренесе и в ЦИК"}
{"url": "https://www.faktor.bg/bg/articles/rumen-radev-nastoyava-balgariya-zasluzhava-strategicheska-nemska-investitsiya", "text": "„България заслужава стратегическа немска инвестиция“, подчерта отново президентът Румен Радев. Българският държавен глава и германският му колега Франк-Валтер Щайнмайер посетиха днес един от най-големите германски заводи за производство на бяла техника, който се намира край Пловдив. След визитата президентът Радев заяви: „Знаете, че България се бори за стратегическа немска инвестиция. В тази борба е много важно и немското държавно ръководство, и немската общественост да бъдат убедени, че ние в България можем. Точно по тази причина предложих на немския президент с немските медии да дойдат тук да видят, че моделът на българо-германско икономическо сътрудничество е успешен“. В Пловдив, който тази година е Европейската столица на културата, Франк-Валтер Щайнмайер ще разгледа Стария град и квартал Капана. Визитата му ще завърши с посещение в Бачковския манастир.", "date": "2019.04.05", "title": "Румен Радев настоява: България заслужава стратегическа немска инвестиция"}
{"url": "https://www.faktor.bg/bg/articles/ekspert-v-transportniya-sektor-e-imalo-shmekeruvaniya-tarikatlatsi-i-otkroveni-izmami", "text": "Приемането на пакета „Мобилност“ не беше първа новина в новинарските емисии във Франция. Това далеч не е първа новина в дневния ред на френското общество. Това каза пред БНР Стефан Манов, който следи обществения живот във Франция. Той е категоричен, че названието на пакета „Макрон“ е некоректно, тъй като директиви за пръв път са вкарани в процедура едва две седмици след избирането на френския парламент. „Когато говорим за този пакет „Мобилност“ трябва да сме наясно, че България проспа момента, в който можеше да повлияе върху тези процеси – 2015-2017 година“. Некоректни са и внушенията за разделяне на Европа на център и на периферия заради пакета, коментира той в предаването „Преди всички“ по „Хоризонт“ на БНР: „Основен докладчик на единия от трите проекта за директива е финландски депутат, а по-периферна от Финландия едва ли има. Във вота вчера, ако погледнем гласуванията по групи, също нямаме такова разделение – периферия - център, каквото се опитват някои наши политици да представят. Депутати от френската десница подкрепиха отхвърлянето на пакетите, тоест гласуваха „против“. Нека гледаме малко по-реалистично. Трябва да знаем, че последните предложения за изменения на българските депутати към тези пакети дойдоха на 22-ри март - преди две седмици. Нали разбирате, че не се работи така в институции, които имат дълъг ход. Това не е българското Народно събрание, когато в 12.00 през нощта може да промените коренно преференциите и избирателната система в страната, ако направим намигване към господин Кирилов“. „ЕС е доброволен съюз на държави, които са се събрали, с цел засилване на икономическото, социалното и териториалното сближаване“, припомни той. „Когато по-бедна страна стане член на ЕС, по-богатите изливат в тези държави помощи като кохезионни фондове и фондове за укрепване на конкуренцията, защото целта на ЕС е хората живеят по-добре“, каза Манов и даде за пример Португалия, Испания и Гърция.  Според Манов в транспортния сектор е имало „шмекерувания, тарикатлъци и откровени измами“ и с битките срещу пакета се защитават правата на работодателите, а не на работниците: „Много е просто да разберем, че когато една фирма има да пренесе стока от Франкфурт до Барселона, примерно, и при нея се явят двама превозвачи - единият немски, а другият източноевропейски, и двамата карат един и същи тип камиони, наливат един и същи дизел на една и съща цена, разликата е работната заплата и времето за работа. Разликата в себестойността не идват тук оттук. Достатъчно е да видите в сайт какви са офертите за международни превозвачи - шофьори 3000 до 5000 лева или около 2600 евро. Средната заплата във Франция е 1700 евро. 2600 евро е началната заплата на инженер в „Еърбъс“ или крайната заплата на учител в средното образование след години трудов стаж. Значи не е проблемът в заплатата! Къде е проблемът? Ами, че тези 5000 лева заплата, която ще получи този шофьори, не са заплата. Това са командировъчни, върху които работодателят не отделя социални начисления в България. Ощетените са тези, които очакват здравеопазване, пенсии детски надбавки, безработица. Проблемът е, че тези работници се осигуряват за смешно ниски заплати – 800-1000 лева. Това е социалният дъмпинг. Той не е спрямо френските транспортни фирми, а спрямо българските пенсионери, безработни и здравеопазването. В една солидарна система, каквато е българската, е важно колко се внасят в НОИ. Това е ощетяването“. Много македонски и албански фирми са регистрирани в България от хора, получили българско гражданство от ДАБЧ и оперират само на европейския пазар: „Заобикалят се смисъла и духа на европейските правила чрез такива фирми. Това не го казвам аз, а депутат от ВМРО в стенограма на Комисията по политики за българите в чужбина в НС“. Манов изтъкна, че е имало българско предложение за промени в пакета - когато камионът се движи с под 25 км в час, това да не се брои за работно време: „Разбирате ли за какво става дума! И това е депозирано от български евродепутати преди две седмици. Значи човек, когато е в задръстване в някой център на голям европейски град или виси на границата, това да не му се начислява за трудово време. Очевидно е, че е тук елементарните права на хората зад волана не са изобщо в обекта на битките в момента в ЕП“. Манов не очаква да пакетът „Мобилност“ да бъде гласуван в ЕП на второ четене преди края на мандата му.", "date": "2019.04.05", "title": "Експерт: В транспортния сектор е имало шмекерувания, тарикатлъци и откровени измами"}
{"url": "https://www.faktor.bg/bg/articles/lavrov-severna-makedoniya-i-cherna-gora-shte-tryabva-da-kupuvat-amerikansko-orazhie", "text": "Министърът на външните работи на Руската федерация Сергей Лавров предупреди, че след присъединяването си към НАТО Северна Македония и Черна гора ще трябва да отделят допълнителни средства за покриване на военните задължения към Алианса. Съгласно думите му, двете страни ще трябва да купуват американски оръжия, което „няма да се хареса на никого“, предава македонската информационна агенция „Макфакс“. В интервю за московски вестник руският министър коментира кампанията за членство на Черна гора и Северна Македония в НАТО, като добави, че тя е проведена „безпардонно“.  „В Македония те организираха референдум с най-тежките нарушения на Конституцията, главно защото тя изисква на референдум да бъде поставен само един въпрос, а в този случай имаше три“, напомни Лавров и като заяви, че всичко е било изключително „гнило ”. Говорейки за обвиненията срещу Русия за намеса в референдума, Лавров заяви, че те не са честни, тъй като Москва се опита да съсредоточи вниманието си върху спазването на македонската конституция, въз основа на която министрите в Скопие не са имали право да подпишат Преспанското споразумение.", "date": "2019.04.05", "title": "Лавров: Няма да се хареса на никого, че Северна Македония и Черна гора ще купуват американско оръжие"}
{"url": "https://www.faktor.bg/bg/articles/parvan-simeonov-1-13", "text": "„Бойко Борисов намери вариант да изтласка Цветан Цветанов и да намали прекомерното му влияние, използвайки ситуацията донякъде да си върне контрола върху положението, което, съзнателно или не, изостави заради външнополитическата си кариера. Борисов отново хваща на ръчен режим всичко и ще се опита да поведе кампанията на ГЕРБ“. Това коментира пред БНР Първан Симеонов, „Галъп Интернешънъл“. По думите му ГЕРБ отново ще опитат да излязат от скандала с апартаментите с мотива, че и другите имат подобни провинения, допълни Симеонов. Другият гост в студиото - политологът Димитър Аврамов, заяви, че не би се учудил, ако разликите между трите основни партии на евроизборите са много малки. Въпрос е как партиите ще комуникират през следващите месеци с хората. В момента сме свидетели на грешка след грешка. Затова не би се изненадал, ако ДПС извади изненадващо висок резултат, посочи той. „Това е нормално износване на формация, която от десетилетие управлява“, подчерта Първан Симеонов и допълни: „ГЕРБ тръгва с позитивна, партийна кампания, показва самочувствие, но подобен подход предложиха и на президентските избори, но дали самолетът не се движи прекалено ниско и ГЕРБ да не съзнават това. Във времена, когато се търсят личности и яркост, ГЕРБ предложи партийност и Брюксел. Това може би не е свидетелство за криза, а за загуба на чувствителност по отношение на общественото мнение. Проблемите в последните месеци дойдоха от загуба на тази чувствителност, от леко самозабравяне, но Борисов не е загубил усета и неслучайно се намесва. Трябва да се запитаме дали политиката не се превръща в професия на хора, които иначе трудно биха си намерили друга работа“, коментира Симеонов. По думите на Димитър Аврамов, „нищо ново не се случва“, припомняйки критични ситуации във всяка втора година на кабинетите на Иван Костов, на Симеон Сакскобургготски, на тройната коалиция.", "date": "2019.04.05", "title": "Първан Симеонов: Очаквам Борисов да се опита да поведе кампанията на ГЕРБ за евроизборите"}
{"url": "https://www.faktor.bg/bg/articles/novini/balgariya/kolyo-paramov-tragva-ot-erma-reka-kam-bryuksel", "text": "Бившият депутат и финансист Кольо Парамов е избрал интересен подход за участие в Европейските избори. Вместо да започне от София към провинцията, той стартира кампанията си от гръцката граница към Брюксел.  Парамов посети село Ерма река, където преди 40 години (25.03. 1979 г.) е бил избран за кмет. Промишленото селище беше един от големите центрове на „Горубсо“. Там работеха 5 рудника за оловно-цинкова руда и фабрика с обща заетост над 3400 души. „В Ерма река е открит уникалният геотермален комплекс, който след 10-ти ноември 1989 г. значително ограничи дейността си. В онези години държавата инвестира огромни средства и вложи над 200 млн. лв. в Ерморечието. Самата Ерма река, която административно е към община Златоград, навремето живееха постоянно над 2000 души, наети за работа в „Горубсо“ и геоложка бригада „Асеновград“, заяви Парамов пред Faktor.bg.  Анализирайки програмата си като кандидат-депутат за европейските избори, Парамов сподели, че всеки който се е наел да представя държавата ни в ЕС, трябва да познава в детайли страната си и да не забравя никога от къде е тръгнал. Коалиция „Воля-Българските родолюбци“ е съставена от няколко партии и организации. Кольо Парамов представя ПП „Обединена социалдемокрация“. Коалицията с „Воля“ иска да внесе коренно различен стил на представяне на техните идеи, като ще води нестандартна предизборна работа, сподели Кольо Парамов пред избиратели в Кърджали и Ерма река.", "date": "2019.04.05", "title": "Кольо Парамов тръгва от Ерма река към Брюксел"}
{"url": "https://www.faktor.bg/bg/articles/antoniy-galabov-1-5", "text": "Скандалът с апартаментите ни показа, че колкото и да не са въведени в пълния си мащаб, процедурите за прозрачност дават резултат. Виждаме, че при добро или при лошо желание във всички положения има информация, на базата на която могат да бъдат повдигнати обвинения. Това мнение изказа в интервю за БНР политологът Антоний Гълъбов. „Другото, което виждаме ясно, е, че всъщност никой не иска да има осъдени лица за корупционни престъпления или поне никой не желае това да е сериозна правна процедура, сериозен наказателен процес. Установените несъответствия по отношение на имущество, доходи и всичко останало бяха хвърлени в медиите, за да се произведе незабавен политически ефект, но не се появиха и няма да се появят в съдебна зала. Това е лош извод, защото означава, че спекулирането с корупцията продължава, без да имаме готовност да изискаме от органите на съдебната власт необходимите действия за разкриването и осъждането ѝ“, аргументира позицията си той. Някои от формулираните обвинения съставляват „много сериозни части от Наказателния кодекс“, но е трябвало да бъде започнато разследване, а не предизвикван медиен шум, коментира Гълъбов, според когото прокурорските проверки „са необходими и би трябвало да бъдат регулярна практика“, но темата е била употребена политически.  „Корупцията за пореден път изглежда като всеобщо обяснение, а не като проблем, който подлежи на наказателно преследване и за съжаление беше пропуснат пореден шанс, може би, да видим сериозно разследване за корупционни престъпления“. Президентът не е свиквал КСНС от една година, изтъкна Гълъбов, според когото „политическата корупция е риск пред националната сигурност“, но темата за заседанието в понеделник не е формулирана така. „Темата е формулирана по-скоро от гледна точка на политическите измерения на скандала, отколкото от гледна точка на преглед на институционалния капацитет за противодействие на корупцията. В това отношение решението на лидера на политическата партия ГЕРБ е коректно, тъй като това е носене на политическа отговорност пред партията. Съвсем по друг начин изглежда институционалният разговор по темата. Корупцията е конкретен проблем. Тя е установим проблем, който подлежи на наказателно преследване. Когато се отказваме от всичко това в името на предизборна кампания, това означава, че даваме поле за ново развитие на корупцията“. Политологът коментира, че обхватът на лицата, които подават имуществени декларации, е голям, но вече има съответните документи и „ангажимент на лицата, че тези документи са верни, което е основание при установяване на нарушение или на несъответствие да се задейства незабавно съответната процедура на разследване“. „Изглежда, че антикорупционната комисия под ръководството на Пламен Георгиев е засегнала интереси, защото фокусирането върху неговата личност очевидно не е само в резултат на справедлив гняв срещу разминаване в цените на имота му“, отбеляза Гълъбов. Според него прокуратурата продължава да е твърде централизирана и йерархичната структура, съчетана със санкциите за непостигане на осъдителна присъда, „въздържат прокурорите от предприемане на инициатива, а имаме нужда от много по-инициативни и много по-смели прокурори“, убеден е Антоний Гълъбов.", "date": "2019.04.05", "title": "Антоний Гълъбов: Скандалът с апартаментите бе употребен политически, но едва ли ще го видим в съда"}
{"url": "https://www.faktor.bg/bg/articles/ukrainski-ministar-iska-da-vleze-v-moskva-s-tankove-zaharova-go-uptva-kam-aydaho", "text": "Официалният представител на Министерството на външните работи на Руската федерация Мария Захарова коментира обещанието на украинския министър на инфраструктурата Владимир Омелян да влезе в Москва с танкове, предава РИА Новости. По-рано Омелян, коментирайки инициативата за създаване на единно транспортно пространство с Русия, заяви, че определено ще посети Москва, но с танкове - „заедно със съюзниците\". „Скъпи приятелю, та Москва, в която вие ще влезете „заедно със съюзниците на танкове“ , се намира в американския щат Айдахо (град Москоу – бел.р.).Така че напред и с песни!“, написа Захарова в социалната мрежа „Туитър“. Руският сенатор Алексей Пушков също отговори на украинския министър, като му напомни, че и Адолф Хитлер е имал „сериозни намерения да влезе в Москва“, като същевременно изрази увереност, че „киеварите могат да влязат единствено в помийна яма”.", "date": "2019.04.05", "title": "Украински министър иска да влезе в Москва с танкове, Захарова го упътва към Айдахо"}
{"url": "https://www.faktor.bg/bg/articles/migranti-prekasnata-zhp-prevoza-v-atina", "text": "Десетки мигранти организираха протест в атинския квартал Ларисис, в резултат на което се стигна до преустановяването на железопътните услуги, съобщава електронното издание на гръцките ежедневник Kathimerini. Настояванията на мигрантите са да бъдат транспортирани до гръцката граница, където да се присъединят към онези, които откликнаха на призива да се насочат към Македония, за да бъде повторно отворен т.нар. балкански маршрут към Северна Европа. Десетки мигранти са седнали на релсите на влаковете, а полицейското звено за борба с безредиците наблюдава ситуацията. Железопътният оператор Trainose издаде съобщение за пресата, в което се казва, че всички услуги са преустановени поради седящия протест. Мигрантите искат автобус да ги отведе до района на Диавата в Северна Гърция, където около 500 мигранти, включително семейства с малки деца, са се събрали в поле извън лагер от четвъртък насам, след анонимен призив в социалните медии.", "date": "2019.04.05", "title": "Мигранти прекъснаха железопътните услуги в Атина"}
{"url": "https://www.faktor.bg/bg/articles/berliner-morgenpost-razrivat-mezhdu-germaniya-i-sasht-e-bez-analog-v-istoriyata", "text": "В отношенията между ФРГ и САЩ винаги е имало върхове и спадове. Лошата химия между германския канцлер Ангела Меркел и американския президент Доналд Тръмп е очевидна от самото начало на контактите им. Някои биха казали: нищо ново! След което ще припомнят за напрегнатите отношения между Джералд Форд и Хелмут Шмидт през 70-те години на миналия век или за тези между Джордж Буш и Хелмут Кол през 80-те и 90-те години на XX век. Истината е, че германско-американските отношения никога не са били на по-ниско ниво, колкото в настоящите дни, твърдят в редакцията на берлинския ежедневник Berliner Morgenpost. Дори и в периоди на повтарящи се влошавания на контактите между Берлин и Вашингтон същността на трансатлантическото партньорство никога не е била поставяна под въпрос. Дори по време на кавгата между американския президент Джордж Буш и германския канцлер Герхард Шрьодер за войната в Ирак през 2003 г., сътрудничеството по линията на НАТО работеше точно както и сътрудничеството между разузнавателните служби на двете страни. Всичко е различно при американския президент Доналд Тръмп. Германия - изглежда - е една от любимите му цели. Дори честването на 70-ия рожден ден на НАТО се превърна в арена за изобличаване на „грешките“ на германците. От редакцията привеждат списък на основните въпроси, които внасят напрежение в отношенията между Вашингтон и Берлин: разходите за отбрана, строителството на газопровода „Северен поток-2“, санкциите срещу Иран, казусът с китайския гигант „Хуавей“, търговията и митата за автомобилното производство. Натрупването на подобна серия от проблеми в двустранните контакти между Германия и САЩ е без аналог в историята, предупреждават от редакцията.", "date": "2019.04.05", "title": "Berliner Morgenpost: Разривът между Германия и САЩ е без аналог в историята"}
{"url": "https://www.faktor.bg/bg/articles/nfsb-signalizirahme-glavniya-prokuror-s-iskane-za-proverka-na-imotite-na-angelkova", "text": "Сигнализирахме главния прокурор с искане да бъде направена проверка как са придобити имотите на министъра на туризма Николина Ангелкова. Това каза пред журналисти заместник-председателят на НФСБ Борис Ячев, предаде а Агенция „Фокус“.  „Депутатите от НФСБ изразяваме своята удовлетвореност от бързата реакция на главния прокурор Сотир Цацаров по отношение на разпореждането на проверки по казуса с председателя на КПКОНПИ Пламен Георгиев, сина на Борислав Сарафов и съпругата на председателя на ВКС Лозан Панов. Приветстваме тази бърза реакция, очакваме резултатите от тези проверки“, заяви Ячев. „В същото време се появи информация и за имоти, придобити под пазарната стойност, от министъра на туризма Николина Ангелкова. В тази връзка ние, депутатите от НФСБ - без Валери Симеонов, който в последствие разбра за тази инициатива, се обърнахме със сигнал до главния прокурор с искане да бъде извършена проверка за това как са придобити тези имоти, дали има съответствие или несъответствие между пазарна цена и цена на придобиване и какъв е произходът на средствата за придобиване на тези имоти“, посочи той.  „Подкрепяме казаното от премиера Бойко Борисов, че трябва да бъдат прилагани единни стандарти към всички представители на публичната власт – на високите етажи на властта, и считаме, че една подобна проверка би могла да оневини този, който е проверяван, ако се окаже, че няма законови нарушения“, коментира Ячев.", "date": "2019.04.05", "title": "НФСБ: Сигнализирахме главния прокурор с искане за проверка на имотите на Ангелкова"}
{"url": "https://www.faktor.bg/bg/articles/london-prizovava-nato", "text": "Комисията по отбрана към Камарата на общините в британския парламент обвини Русия за фактическо обезсилване на Договора за ракетите със среден и малък обсег, съобщи Би Би Си. Според Комисията договорът няма да бъде изпълнен, заради отказа на руските власти да изпълнява заложените условия. Докладът призовава НАТО да отговори на руските действия, спрямо приоритетите на държавите от групата. Великобритания смята, че пред ООН трябва да се представят доказателства, за това, че Русия се е върнала към използването на ракети, нарушаващи договора. През миналата година президентът на САЩ Доналд Тръмп обяви, че изтегля страната си от договора, заради неговото неспазване от страна на Русия. Русия отговори с реципрочни действия. „Ние и всички членове на Алианса трябва да разгледаме последиците от разполагането на руски ракети с цел да бъдат заплаха за Западна Европа. Те могат да накърнят връзката между САЩ и другите членове на съюза в случай на криза“, заяви председателят на Комисията по отбрана Джулиан Луис. Според британски експерти нарушаването на договора съответства на руската военна доктрина. Смята се, че дори при сключването на нови договори, Русия трудно би ги спазвала, ако не бъде приложен строг контрол.", "date": "2019.04.05", "title": "Лондон призовава НАТО: Спрете руската агресия в Европа"}
{"url": "https://www.faktor.bg/bg/articles/danail-kirilov-1-1", "text": "Данаил Кирилов удари звучен шамар на предшественика си на поста от коалицията с Реформаторския блок Христо Иванов по повод пророкуването му, че щял да следва досегашния корупционен ред, пише Канал3. \"Елитаризирането, доведено до ниво на простащина, според мен не следва да бъде коментирано\", отсече по негов адрес Кирилов, след като бе избран на министерския пост и се закле в пленарната зала. По думите му такива изказвания са не само отвъд добрия тон, но и са отвъд правото. \"Бих искал да кажа на всички тези, които са на ръба на закона в тези интерпретации, че те не са нито по-умни, нито по-красиви от действащите и практикуващите юристи, както в Народното събрание, така и в независимата съдебна система\", заяви още по адрес на отишлия си безславно правосъден министър не реформаторите, който стана учредител и лидер на партията \"Да, България\". Кирилов коментира и внесеното искане на БСП на оставките на председателя на КПКОНПИ Пламен Георгиев и неговия заместник, като им припомни, че именно възможността по закон да го направят с една пета от депутатските подписи, опровергава обвиненията им отпреди две години, че шефът на антикорупционния орган ще бъде безконтролен. \"Смятам, че поведението вчера, което беше афиширано от председателя на КПКОНПИ, съответства на закона и дава възможност да се проведе разследване не от КПКОНПИ, а от независимата прокуратура, което да е обективно и компетентно. Виждате, че вече опозицията използва правни основания, които са установени в антикорупционния закон, които опровергават техните твърдения\", припомни Данаил Кирилов. Според него реакцията на ГЕРБ ще бъде както винаги - според установените факти и съобразно закона. \"Към настоящия случай ние не знаем фактите и се говори без да се знаят, така че аз съм убеден, че решението, което ще бъде взето от ГЕРБ, ще съответства напълно и на нашата политика за борба с корупцията, и на спазването на закона\", коментира правосъдният министър. Кирилов призна, че е участвал в обсъждането на това кой ще бъде неговият наследник начело на правната комисия, но не разкри кое е името. \"По-скоро с консултативно становище\", уточни той.", "date": "2019.04.05", "title": "Кирилов: Пророкуването на Христо Иванов, че ще следвам корупционния ред е отвъд добрия тон и закона"}
{"url": "https://www.faktor.bg/bg/articles/rushvetite-za-shefa-na-dai-pernik-to-chakali-pod-saksiya-s-tochno-opredeleno-tsvete", "text": "Служители на ДАИ-Перник взимали между 100 и 500 лева такса спокойствие за автомобил на месец. Това съобщи наблюдаващият прокурор по делото Лидия Манолова, съобщи столичен вестник. Ден по-рано в ареста попаднаха 7 души. Постоянен арест спецпрокуратурата ще иска за 6 от тях, стана ясно още. Сред задържаните за организираната група за подкупи са както началникът на ДАИ Перник, така и неговият заместник.   Схемата в Перник е сходна с тази в останалите градове, където имаше арести преди месеци. Пари се искали, за да не се спират и глобяват товарни автомобили. Таксите се събирали лично от заместник-шефа на автомобилната администрация в миньорския град.  Той е бил и човекът, който извършвал и подбора на участниците в организираната престъпна група, уточни Манолова. За да не бъдат снимани по някакъв начин как се дават и как се взимат парите, на шефовете на транспортни фирми се давали инструкции банкнотите да се дават при ръкостискане. След това се прибирали в джоба с леко движение. Парите не се предавали направо на началника. Имало си специален начин, по който рушветите стигали до него - парите се оставят в коридора на администрацията под саксията на точно определено цвете, поставено до прозореца.", "date": "2019.04.05", "title": "Рушветите за шефа на ДАИ-Перник то чакали под саксия с точно определено цвете"}
{"url": "https://www.faktor.bg/bg/articles/zaharieva-dialogat-s-rusiya-za-krim-tryabva-da-prodalzhi", "text": "България е за продължаване на диалог с Русия по въпроса анексирането на Крим. Това заяви във Вашингтон външният министър Екатерина Захариева, която е на среща по повод 70-ата годишнина от създаването на НАТО, предава БНР. \"Русия в много действия вижда провокация, но истината е, че не е бил някой от съюзниците в НАТО, който да е окупирал част от чужда територия и всъщност идеята на всички съюзници е да продължаваме диалога с Русия и че се надяваме този диалог, който водим в съвета НАТО-Русия да доведе наистина до смислен диалог и намаляване на напрежението. Всъщност всички това искаме,\" подчерта вицепремиерът Министър Захариева се обяви за продължаване на диалога с Кремъл, \"за да се върне Русия по пътя към международното право\". По време на форума генералният секретар Йенс Столтенберг неведнъж изрази опасения от \"руската агресия\" в района на Черно море след анексирането на Крим. Той каза, че ситуацията застрашава Грузия и Украйна, като подчерта, че те са независими държави, които имат право да правят свой собствен избор. Столтенберг говори и за пакет от мерки за засилено присъствие в региона. Според министър Захариева планът не включва разполагане на нови сили в Черно море и залага на повече сътрудничество и координация с Грузия и Украйна. По думите й планът няма да доведе до допълнителни ангажименти спрямо България. Мерките бяха обявени след като в продължение на няколко дни действията на Русия бяха представяни като едно от най-големите предизвикателства за Алианса. В обвиненията Москва видя провокация. На въпрос на БНР министър Захариева определи това като обичайна реакция. Първите дипломати от НАТО заявяват още, че са готови да се противопоставят единни на тероризма във всичките му форми, предизвикателствата на миграцията, киберзаплахите и дезинформацията. \"Днес нашият съюз е по-силен отвсякога, гарантирайки свободата на своите почти един милиард граждани, сигурността на своята територия, защитата на общите ни ценности: демокрация, индивидуални свободи, човешки права и върховенство на закона\", се казва още в декларацията на срещата. \"С непрекъснато адаптиране към новите реалности ние ще се изправим пред всяка заплаха, по всяко време, от всяка посока. Със силата на нашите ценности ние ще направим НАТО още по-силна\" - с тази декларация завърши юбилейната среща на външните министри на Организацията на Северноатлантическия договор (НАТО) във Вашингтон, посветена на 70-ата годишнина от основаването на алианса.", "date": "2019.04.05", "title": "Захариева: Диалогът с Кремъл за Крим трябва да продължи"}
{"url": "https://www.faktor.bg/bg/articles/parlamentat-prie-okonchatelno-promenite-v-zakona-za-bankovata-nesastoyatelnost", "text": "Парламентът прие окончателно промени в Закона за банковата несъстоятелност, свързани с въвеждане на нов клас кредитори. С промените се транспонира европейска директива и се въвежда нов клас кредитори – притежатели на непривилигирован необезпечен първостепенен дълг, който следва да има по-висок ред от притежателите на инструменти на собствения капитал и подчинен дълг и по-нисък ред спрямо притежателите на други инструменти. Целта е да се гарантира правна сигурност за банките и инвестиционните посредници и за инвеститорите.  Със законопроекта се въвежда и служебно вписване на кредиторите в списъка на приетите от синдика вземания. Част от измененията са свързани и с ограничаването на разходите от масата на несъстоятелността – внася се яснота като се уточнява изрично кои са страните в съдебните производства, от които предварително не се събира държавна такса. В производствата по обжалване няма да се събира такса, ако кредиторът е придобил вземането и задължението си преди датата на решение за откриване на производство по несъстоятелност, но към момента на придобиване на вземането или задължението е знаел, че е настъпила неплатежоспособност или че е поискано откриване на производство по несъстоятелност.", "date": "2019.04.05", "title": "Парламентът прие окончателно промените в Закона за банковата несъстоятелност"}
{"url": "https://www.faktor.bg/bg/articles/novini/balgariya/mikov-malchi-za-skandala-s-podkupa-no-ne-otricha-che-sa-mu-davali-pari", "text": "Бившият лидер на БСП Михаил Миков, който беше замесен в скандал за подкуп в БСП, не пожела да отговори пред Faktor.bg, дали са му предлагани 30 млн. лв., за да оваканти председателския пост в полза на Корнелия Нинова. На въпроси на медията ни, дали е получавал оферти от настоящата шефка в левицата, Миков заяви на няколко пъти „Без коментар, няма да коментирам\". На практика обаче той не отрече, че са му предлагани пари, за да се откаже от председателското място в „столетницата“. Георги Божинов от БСП коментира пред Faktor.bg, че не е изключено Миков да е получавал оферти, но според него сумата е „профанизирана“ и едва ли става дума за толкова много пари. Ангел Найденов и Атанас Мерджанов от вътрешната опозиция в левицата пък не пожелаха да говорят по случая. Мерджанов заяви лаконично: „Не мога да правя подобен коментар. Може да го даде само този, който е предлагал, или на когото са му предлагали пари“.  На пресконференция депутатите от ГЕРБ Тома Биков и Спас Гърневски заявиха, че разполагат с информация, според която Корнелия Нинова е предлагала 30 млн. лв. на бившия лидер са социалистите Михаил Миков да се откаже от поста. „Предлагала ли е г-жа Нинова 30 млн. на Михаил Миков, за да се откаже от лидерското място в БСП?\", попита Тома Биков. „Ние имаме доста сериозни източници на информация в БСП. Очакваме отговора ѝ веднага, ако тя има да каже нещо по този въпрос. Ако тя замълчи, ще приемаме, че отговорът е „да“ - както се казва, мълчаливо съгласие. След като има претенцията за морален стожер, трябва да отговори и на тези въпроси“, заяви Биков. \"Това е надценена цена за една партия, която постоянно губи избори. Аз лично не бих дал толкова пари. Въпросът е откъде са дошли тези пари, как биха били върнати и какви ангажименти са били поети\", добави Тома Биков.", "date": "2019.04.05", "title": "Миков мълчи за скандала с подкупа, но не отрича, че са му давали пари"}
{"url": "https://www.faktor.bg/bg/articles/godishniyat-doklad-na-sem-sabudi-duhovete-v-parlamenta", "text": "Всяка публична личност, която има влияние върху обществото, да декларира имуществото си подобно на политиците. Такъв закон е готов да предложи депутатът от ГЕРБ Вежди Рашидов, съобщава „24 часа“. „Ако не сте съгласни да започнем заедно дебат за бъдещето на медиите, тогава съм готов с колегите си в парламента да потърся законови форми, чрез които всички публични хора, които имат влияние върху обществото, да декларират имуществото си”, обърна се Рашидов, който е председател на комисията за култура и медии в парламента, към Съвета за електронни медии, след като с колегите си изслуша вчера отчета на СЕМ за 2018 г. „Имате ли възможност да направите нещо, ако един човек създава грешен образ на друг в тв предаване, играе си с достойнството му, от което той забогатява, а другият остава омаскарен завинаги? Има ли органът сили да спре лавината”, попита Рашидов. След което обясни, че говори за Слави Трифонов. „Слави Трифонов е с 15 000 лв. заплата, докато един депутат получава 4500 лв. Щом ще разказваме всичко, нормално е всички да сме почтени и прозрачни пред обществото”, каза Рашидов. По думите му той самият договарял картините си по 5000-6000 евро. Веднага след него думата взе проф. Станислав Станилов от „Обединени патриоти”, който е зам.-председател на медийната комисия. Той също говори за липсата на морал в някои журналисти и как от трибуната на национални медии представят фалшиви новини. „И никой не им търси сметка”, каза Станилов. „Трябва да събудим имунната система на морала и да я вменим на медиите. Бийте камбаната, вие не сте просто администрация. Трябва да бъдете по-чувствителни”, включи се и депутатката Велислава Кръстева от ДПС. „Не сме се договаряли помежду си да говорим по тази тема. Просто границите вече са преминати. Няма друга държава, в която да има такова магистрално медийно управление и всеки ден в сутрешните блокове политиците да бъдат „бити”. Контролът, който вие прилагате, трябва да защитава делата на всички хора”, каза Рашидов. Може би за първи път, откакто СЕМ представя годишния си доклад пред парламентарната медийна комисия, този отчет не мина кротко и без особен интерес от страна на депутатите. Напротив, темата за отговорността на словото и на медиите доведе депутатите до идея за промяна в медийния закон. „Законът е стар, не отговаря на реалността, защото не е променян от 20 години. Отчетът не е схематичен, а е това, което се изисква по закон”, обясни председателката на СЕМ София Владимирова. Затова депутатите поискаха от съвета да даде предложения за промяна в закона. Те са готови да ги внесат в парламента. Всъщност медийният закон задължително трябва да бъде променен до септември 2020 г. Дотогава в него трябва да влязат новите изисквания на европейската аудио-визуална директива. Тя е приета през ноември 2018 г. и трябва да стане част от националните законодателства в рамките на 21 месеца. Според европейските изисквания медийният закон трябва да обхваща вече и онлайн платформите, информационните сайтове, сайтовете за видеосподеляне. По този начин и те ще бъдат под контрол така, както в момента са телевизиите и радиата. Според отчета на СЕМ у нас има 112 оператори, които произвеждат 145 тв програми, и 60 радиа с 84 програми.", "date": "2019.04.05", "title": "Годишният доклад на СЕМ събуди духовете в парламента"}
{"url": "https://www.faktor.bg/bg/articles/bryuksel-shte-predlozhi-12-mesechno-otlagane-na-brekzit", "text": "Председателят на Европейския съвет Доналд Туск предлага на Обединеното кралство 12-месечно „гъвкаво“ отлагане на Брекзит, според високопоставен източник в ЕС. Днес във Великобритания продължават преговорите между Консервативната и Лейбъристката партия за намиране на изход от кризата около Брекзит. Туск е заявил, че е намерил отговор преди срещата на високо равнище на 12 април. По-рано Брюксел обяви, че Великобритания трябва до 12 април да каже дали ще участва в изборите за Европейски парламент, в противен случай по-дългото отлагане на Брекзит може да се окаже невъзможно. Според високопоставен източник от Брюксел Туск смята, че предложеното от него 12-месечно отлагане елиминира възможността Великобритания постоянно да иска отлагане на напускането си. Междувременно в Лондон продължават партийните преговори за постигане на приемливо споразумение за Брекзит. Главният юридически съветник на правителството Джефри Кокс предупреди партиите, че ако не успеят да се договорят, отлагането трябва да е за по-дълго време. Твърди се, че консерваторите и лейбъристите гледат напълно сериозно на намирането на компромис и Брекзит фигурира в манифестите и на двете партии, но вековните политически различия са пречка за постигане на съгласие.", "date": "2019.04.05", "title": "Брюксел предложи 12-месечно \"гъвкаво\" отлагане на Брекзит"}
{"url": "https://www.faktor.bg/bg/articles/tsvetanov-stsenaristite-na-kostinbrod-i-na-dneshnite-kompromati-sa-edni-i-sashti", "text": "Искам да благодаря на младежите, които бяха денонощно тук. Имаме такава традиция още от 2007 година. Събрахме над 40 000 подписа само за половин ден. Изпълнили сме всички изисквания на закона и и съм убеден, че проверката на подписите ще приключи съвсем скоро. Това каза зам.-председателят на ГЕРБ и председател на предизборния щаб на партията Цветан Цветанов, който заедно с председателя на СДС Румен Христов внесе документите за участие на двете партии в евроизборите. \"Във всяка една предизборна кампания има компромати. В тази също е така. Ние трябва да покажам какви са нашите евродепутати и как чрез тях ще се чуе гласа на България най-силно, а не да участваме във воденето на тези компроматни войни. С икономическия растеж и всички хубави неща, които се случват в България, съм убеден, че ще имаме нужната подкрепа и най-много евродепутати\", категоричен беше Цветанов. \"Не искам да коментирам темата за апартаментите. Днес е хубав и слънчев ден, имаме регистрация. Ще кажа само, че с компромати и конфронтация не се постига нищо в политиката. Нека да говорим за нашата евролиста, която е най-добрата. На нашите евродепутати им се чува гласа в Европа. Те работят за една силна и обединена Европа. Те ще защитават всички европейски ценности. Ще направим една силна предизборна камапния и ще покажем какво можем. Ще информираме българските граждани по всички важни теми\", разкри още Цветан Цветанов.  \"Вчера бяхме подкрепени от \"Обединени земеделци\". Водим разговори с още партии от истинската и автентична десница. Ние трябва да бъдем обединени и да подкрепим семейството на ЕНП. Призивът ми към всички демократични мислещи българи е да гласуват за една обединена и силна Европа. Това може да стане само, ако ЕНП получи възможно най-много гласове\", призова той. \"В БСП си слагат водач на листата човек, който е обвиняем за пране на пари. В парламентарната си група имат депутати с обвинения. И точно те да говорят за морал ми се струва нелепо. Нека да оставим компетенетните органи да си свършат работата. Защо ми задавате въпроси само за Пламен Георгиев, а не ме питате за Лозан Панов? С тези компромати не се постига нищо в политиката. Сценаристите на аферата \"Костинброд\" са същите, които правят и организират тези компромати днес\", обяви Цветан Цветанов. \"Аз никога не съм давал съвети на колегите и не искам и те дават съвети на СДС. Водихме разговори за коалиция, но не успяхме да се разберем. Тогава направихме най-реалното нещо, което можеше да се направи. Сключихме коалиция с ГЕРБ, най-голямата дясна партия у нас. Вслушахме се в призива на Жозеф Дол и работим заедно за една силна и обединена Европа\", каза от своя страна председателят на СДС.", "date": "2019.04.05", "title": "Цветанов: Сценаристите на \"Костинброд\" и на днешните компромати са едни и същи"}
{"url": "https://www.faktor.bg/bg/articles/kemalistite-spechelihme-v-istanbul-okonchatelno", "text": "Кандидатът на опозиционната Републиканска народна партия за кметския пост в Истанбул Екрем Имамоглу, създадена от Мустафа Кемал Ататюрк, заяви, че води на изборите и след повторното преброяване на бюлетините в 17 от общо 39-те избирателни участъци в града, предава Reuters. Повторното преброяване бе разпоредено заради обжалване на резултатите от партията на президента Реджеп Тайип Ердоган – „Партия на справедливостта и развитието“. Не е ясно колко области ще бъдат засегнати.  Имамоглу заяви пред местни медии, че не очаква значителна промяна и след приключване на повторното преброяване в най-големия град на страната. Съгласно думите му, към момента са регистрирани 119 652 недействителни гласа, като са добавени 2184 гласа в полза на ПСР и 785 за РНП.", "date": "2019.04.05", "title": "Кемалистите: Окончателно печелим Истанбул"}
{"url": "https://www.faktor.bg/bg/articles/grazhdanin-na-sasht-i-oshte-7-pravozashtitnitsi-byaha-zadarzhani-v-sauditska-arabiya", "text": "Саудитска Арабия задържа осем души при серия от арести на граждани, подкрепящи правата на жените и свързани с вече арестувани правозащитници, предаде АП. Арестите са извършени вчера, съобщава информиран източник, пожелал анонимност. Осемте задържани не се смятат за водещи правозащитници. Те са симпатизанти, подкрепящи без много шум по-големи социални реформи - включително кампанията да се даде на жените право да шофират. Неотдавна забраната бе отменена. Един от задържаните е Салах ал Хайдар, притежаващ двойно саудитско и американско гражданство. Той има семейно жилище във Виена, щата Вирджиния и живее със съпругата и детето си в Рияд. Майката на ал Хайдар е влиятелната защитничка на правата на жените Азиза ал Юсеф, срещу която се води дело. Неотдавна тя бе освободена временно от затвора, припомня АП.", "date": "2019.04.05", "title": "Гражданин на САЩ и още 7 правозащитници бяха задържани в Саудитска Арабия"}
{"url": "https://www.faktor.bg/bg/articles/gerb-sds-se-registriraha-parvi-za-evroizborite", "text": "Днес започна регистрацията на партиите и коалициите за Европейски избори 2019 на 26 май, която ще продължи до 17 ч. на 10 април. По традиция ПП ГЕРБ се регистрира първа, тъй като от миналата неделя – 31 март, представители от младежката организация на партията пазят ред пред входа на Централната избирателна комисия на пл. \"Княз Александър I\" №1. Оттогава те дават денонощни дежурства, за да гарантират, че партията ще се регистрира преди всички останали за предстоящия вот. Документите, подредени в синя папка за регистрация на ГЕРБ за Европейски избори 2019, бяха внесени в ЦИК от председателя на Националния предизборен щаб на ГЕРБ и зам.-председател на партията Цветан Цветанов. Заедно с него за регистрацията в ЦИК влезе и лидерът на СДС Румен Христов.", "date": "2019.04.05", "title": "ГЕРБ-СДС се регистрираха първи за евроизборите(видео)"}
{"url": "https://www.faktor.bg/bg/articles/gratskata-politsiya-obvini-31-godishen-balgarin-za-ubiystvoto-na-biznesmen", "text": "Гръцката полиция обвини 31-годишен българин, роден в Турция, за убийството на гръцко-австралийския бизнесмен Джон Макрис от октомври миналата година, съобщава регионалното електронно издание Brisbane Times. Макрис, бизнесмен от Сидни, свързан с организираната престъпност, бе застрелян в автомобила пред дома си в атинското предградие Глифада на 31 октомври 2018 г.  Полицейски източник заяви, че предполагаемият убиец е напуснал Гърция след убийството на Макрис, но по-късно се е завърнал и се е скрил в къща близо до Атина. Полицията разследва дали има някаква връзка между завръщането му и нападение от началото на март в Атина, при което пострада известен австралиец. Заподозреният е арестуван във вторник в хотел в Глифада, близо до мястото на смъртта на Макрис, разкрива източникът. Когато полицията е нахлула в хотела, мъжът се е опитал да избяга, но не е успял.  В сряда той е бил разпитан от полицията. Ден по-късно срещу него са повдигнати обвинения за убийство. Властите отказват да разкрият самоличността му.  Малко след ареста съпругата на Макрис, моделът Виктория Карида, заяви пред гръцката телевизия: „Радвам се, че са го намерили. Полицията е свършила работата си“. Властите още издирват 35-годишния му брат, за когото се подозира, че е съучастник в убийството. Те вярват, че той е в чужбина, вероятно в България. Очаква се гръцката полиция да разкрие подробности в петък.", "date": "2019.04.05", "title": "Гръцката полиция обвини 31-годишен българин за убийството на бизнесмен"}
{"url": "https://www.faktor.bg/bg/articles/focus-sazdavaneto-na-nato-be-utvarzhdavashtiya-zhivota-otgovor-na-zapada-na-stalin", "text": ". Електронното издание на германското списание Focus публикува статия, посветена на 70-ата годишнина от създаването на НАТО и кризата в организацията, която според редакцията е свързана с идентичността й. Заключението е, че критиката на Вашингтон към Берлин е сигурен белег за това, че американците искат да предефинират ролята си на водеща сила в Алианса. Същевременно обаче германците не са в състояние да станат техен наследник. „Създаването на НАТО бе утвърждаващия живота отговор на Запада на Йосиф Сталин, който се готвеше да изкове Европа като васален на СССР континент. НАТО - със своите икономически ресурси и идеалистични ценности - се противопостави на Варшавския договор и неговата идея за „социализъм на бесилката\", припомня изданието думите на френския писател и философ Албер Камю, ЦИТИРА аГЕНЦИЯ \"фОКУС\". НАТО дължи своята мощ и жизнена сила на САЩ – тогава и сега. Повече от 3,2 млн. войници, 18 115 танкове, 21 125 бойни самолета и 1799 военни кораба са в ръцете на държавите от Алианса - около 40 процента от тях са на САЩ. Като „бонус“ е и тяхната атомна бомба, 150 броя от които са разположени в Европа, включително в Германия, подчертават от редакцията.  „Западът винаги е дължал съществуването си както на своите ценности, така и на своята устойчивост. Тази двойственост очевидно вече не издържа. Америка не желае, Германия не е в състояние да спазва ангажиментите, поети донякъде и заради нея. Въпреки че външният министър на ФРГ Хайко Маас обеща вчера Вашингтон, че светът „може да разчита на Германия“, всички знаят, че обещанието на Меркел за отделяне на 2% от БВП на страната за отбрана отдавна отдавна е осребрено. Няма бюджетно планиране, което да доведе до тази цел. Голямата коалиция не желае да прави тези разходи“, пише изданието.  Според Focus САЩ вече имат нови стратегии. Първата е концепцията за „мека сила\", формулирана от професор Джоузеф Най: стратегия за културен обмен и дипломатическо сближаване, използвана от предшественика на Тръмп Барак Обама. Днес Европа е военно джудже, но мек гигант. Втората концепция се основава на изкуствената архитектура на режима на санкции на глобално ниво, който трябва да попречи на вероятния нападател да разшири потенциала си за атака. „Предпочитаното оръжие на сегашния американски президент все още не е картечницата, а кутията с инструменти на икономическите винтове“, обобщават от редакцията.", "date": "2019.04.05", "title": "Focus: Създаването на НАТО бе утвърждаващия живота отговор на Запада на Сталин"}
{"url": "https://www.faktor.bg/bg/articles/andrey-novakov-debatite-mogat-da-startirat-no-nyama-kak-da-priklyuchat", "text": "Гласуването вчера не беше в наша полза, но усилията ни през последните две години все пак дадоха резултат, защото това гласуване се обезсмисля. Нещата трябва да отиде на триалог. Дебатите могат да стартират, но няма как да приключат,заявив сутрешния блок на Би Ти Ви евродепутатът от ГЕРБ/ЕНП Андрей Новаков, който коментира вчерашното гласуване в Европейския парламент на пакет \"Мобилност\".  \"За мен се търси политически ефект с бързането да се приеме този пакет, за да може определени хора да си направят снимка и да се похвалят. И на хората, които внасят пакет \"Мобилност\", е ясно, че той няма как да мине на второ четене. Последните две години аз живея с проблемите на българските шофьори и ми е много тежко, че български евродепутати не участваха в гласуването и пакета влезе в пленарна зала само с два гласа. Тогава се чувствах на дъното\", обяви Новаков. \"При последното внасяне на пакет \"Мобилност\" нещата се случиха силово и бяха нарушени правила на ЕП. Ние внесохме 1200 поправки, които бяха гласувани за 3 минути. Това беше несправедливо. Вчерашното гласуване не е положително, но вярвам, че в следващия парламент нещата ще започнат от нулата. Надявам се в следващия европарламент да има по-диалогични депутати. Второ - ще има нова Европейска комисия и се надявам, че ще можем да договорим нова сделка. В България транспортните фирми са малки, семейни, с по един до два камиона. Те няма как да се приспособят към тези правила. За тези фирми е най-опасно. Освен това в Западна Европа няма достатъчно охраняеми паркинги. Шофьорите може и да искат да спят в хотели, но и хотели няма достатъчно\", разкри българският евродепутат.", "date": "2019.04.05", "title": "Андрей Новаков: Дебатите по  \"Мобилност\" могат да стартират, но няма да приключат"}
{"url": "https://www.faktor.bg/bg/articles/angelkova-moga-da-dokazha-vseki-edin-lev-koyto-sam-poharchila", "text": "Влязла съм в политиката с достатъчно средства. Мога да докажа всеки един лев, който съм похарчила”. Това заяви в предаването „Здравей, България” по Нова телевизия министърът на туризма Николина Ангелкова. В четвъртък лидерът на НФСБ Валери Симеонов замеси името й в скандала с евтините апартаменти. „Не съм очаквала, че такова внушение ще бъде направено от г-н Симеонов”, коментира Ангелкова. \"Какъв е личният интерес от страна на Валери Симеонов към мен. Защо при наближаване на летен сезон има силно изразяване на чувства от този човек. Има ли Симеонов интерес към мен или поста ми\", попита министърът.  \"Трябва да работим с факти и документи, които да бъдат доказани, а не с внушения. За мен е важно да си върша работата, очаква ни труден летен сезон\", завърши Ангелкова. „Този апартамент, който Симеонов визира, е закупен през 2008 г., със средства от моите родители на мое име. През 2008 г. не съм се занимавала с политика, била съм в частния бизнес, на високоплатени ръководни длъжности. Родителите ми се занимават с частен бизнес от 1991-1992 г. Всички доходи, както личните ми, така и на моето семейство, винаги са били надлежно декларирани с платени данъци. Така че сделката е изцяло съобразно закона и всичко е прозрачно”. Ангелкова подчерта, че апартаментът е закупен на пазарни цени и са платени абсолютно всички данъчни задължения към държавата. Тя заяви още, че непрекъснато я проверяват и няма никакви притеснения, ако и сега я проверят. „Информирах премиера. Каквото разпореди той – това е. Важно е да си вършим работата и да не се правят такива внушения преди изборите”, заяви Ангелкова.", "date": "2019.04.05", "title": "Ангелкова: Мога да докажа всеки един лев, който съм похарчила"}
{"url": "https://www.faktor.bg/bg/articles/andrey-raychev-premierat-i-izbiratelite-imat-pravo-da-sadyat-za-morala-ne-po-zakona", "text": "Премиерът Борисов и избирателите имат право да съдят за морала, те не могат да съдят по закона. Това заяви социологът Андрей Райчев в студиото на Би Ти Ви. По едно време той започна да говори от името на гласа Божий и участието му доби силен комичен нюанс.  \"Апартаментгейт\" не започна като дългосрочен скандал. ...Образува се лавинообразен процес, който Борисов не успя да овладее. Има елементи на паника. Абсурдно е решението Данаил Кирилов да стане министър на правосъдието, обясни Райчев. Това е човекът, който генерира всичките скандали в парламента със своите закони, смята той. \"Според мен тази кандидатура ще бъде оттеглена. Говоря за вчерашните изказвания, че Корнелия Нинова е предлагала някакви милиони. Това са пълни глупости\", заяви с патос социологът в ролята си на адвокат на лидерката на БСП. \"Около скандала с апартаментите трябва да се интересуваме не дали са купени на данъчна оценка от политиците, а откъде те са придобили тези пари. Едното е малка данъчна измама, а другото е доказателство, че те са крали от нас. Големият проблем е има ли един държавен чиновник такива средства, за да си купува такива апартаменти\", продължи той.  \"Ние като българи не трябва да проспиваме тази ситуация на скандали и да направим един качествен прелом. Явно тези хора са самозабравили и не ги е страх от гласа Божий. Това трябва да направим и да не спираме - да им покажем, че има глас Божий. Ние трябва да им кажем, че те не стават, не защото са престъпници, това ще го реши съдът, а те не стават, защото са неморални. Имаме изключителен шанс на евроизборите да проведем една операция \"чисти ръце\". Страшно важно е, че има европейски избори  на 26 май\", вметна той, като така онагледи целта на всичките си публичните си изяви. Позицията министър на правосъдието за Данаил Кирилов е понижение в сравнение с поста му на председател на правната комисия в парламента.", "date": "2019.04.05", "title": "Андрей Райчев се изживява като глас Божий срещу властта"}
{"url": "https://www.faktor.bg/bg/articles/sedem-ministri-ot-kabineta-borisov-3-shte-otgovaryat-na-deputatski-vaprosi", "text": "Седем министри от кабинета „Борисов 3“ ще отговарят на депутатски въпроси. Това се посочва в програмата за работа на Народното събрание. Земеделският министър Румен Порожанов ще коментира намаляването на хранителните отпадъци и двойния стандарт при храните в ЕС. Министърът на регионалното развитие и благоустройството Петя Аврамова ще отговаря на въпроси относно рехабилитация на пътища в страната и относно финансирането на пътни участъци в област Благоевград. На депутатски питания във връзка с нивото на нелегалната миграция и превантивните мерки за сигурност по българската граница ще отговаря вътрешният министър Младен Маринов. Той ще коментира и условията на труд на служителите в МВР. Социалният министър Бисер Петков ще представи проекти на министерството, които ще се реализират в областите Бургас и Благоевград. За насърчаването и развитието на библиотечния сектор и финализирането на Националната стратегия за развитие на българската култура ще говори министърът на културата Боил Банов. На шест депутатски въпроса ще отговаря и министърът на околната среда и водите Нено Димов. Сред темите, които ще коментира, са мерките за подобряване качеството на атмосферния въздух в София и прилагането на Рамковата директива за морска стратегия. Министърът на туризма Николина Ангелкова ще отговаря на въпроси относно постигнатите резултати за зимен сезон 2018/2019 и очаквания за летния сезон, както и относно мерките против некоректни туроператори.", "date": "2019.04.05", "title": "Седем министри от кабинета „Борисов 3“ ще отговарят на депутатски въпроси"}
{"url": "https://www.faktor.bg/bg/articles/prevozvachite-se-uvlyakoha-tselta-na-paketa-mobilnost-e-da-se-sasipe-darzhavata-ni", "text": "Българските превозвачи се обърнаха към Европейския парламент, който с редица процедурни трикове прие спорните поправки в пакета \"Мобилност\". С тях международните превочвачи от периферията на ЕС ще бъдат поставени пред финансови препятствия, за разлика от колегите си в Германия, Австрия, Франция. Български евродепутати призоваха правителството да подаде иск в Европейския съд в Люксембург. В знак на протест срещу пакета \"Мобилност\" родните превозвачи запалиха камион в Пловдив. \"Това е удар за цялата ни страна. Целта е да се съсипе държавата ни, а старите членки на Съюза да възвърнат силата си. В момента браншът на превозвачите в България работи добре. Това ще спре, ако бъдат приети промените. Повечето превозвачи са малки фирми. Те моментално ще фалират. Пазарът на труда в Европа не е наводнен от превозвачи. Дори не съм убеден, че в чужбина българските превозвачи ще получат по-добри условия. Заплатите у нас са много близки до тези в Европа\", посочи юристът Венцислав Трендафилов от Съюза на международните превозвачи. В студиото на \"България сутрин на \"Bulgaria ON AIR гостът поясни, че родните превозвачи са запалили камиона, защото искали да покажат, че така не може да се продължава. \"Този сектор е силен и засяга много хора. Този европарламент се опитваше да препуска в приемането на тези законодателни промени. Този парламент няма да може да приключи темата. Следващият ще трябва да довърши пакета \"Мобилност\". Превозвачите са готови да отстояват правата си. Гласоподавателите трябва да изберат хора, които ще защитават интересите им\", подчерта Трендафилов пред Bulgaria ON AIR.", "date": "2019.04.05", "title": "Превозвачите се увлякоха: Целта на пакета \"Мобилност\" е да съсипе държавата ни"}
{"url": "https://www.faktor.bg/bg/articles/danail-kirilov-veche-e-ministar-na-pravosadieto", "text": "Данаил Кирилов е новият правосъден министър. Той беше избран от депутатите в Народното събрание със 120 гласа \"за\" и 15 \"против\". Със същото решение народните избраници освободиха от поста ѝ Цецка Цачева. Кирилов до този момент беше председател на правната комисия към парламента, избран от столичния 23-и избирателен район. Кандидатурата на Кирилов беше представена в пленарната зала от вицепремиера Томислав Дончев с думите, че с годините Кирилов се е утвърдил като доказан експерт. Юрист по образование, новият правосъден министър е бивш кадър на БСП", "date": "2019.04.05", "title": "Данаил Кирилов вече е министър на правосъдието"}
{"url": "https://www.faktor.bg/bg/articles/zapochva-registratsiyata-na-partii-i-koalitsii-za-predstoyashtite-evroizbori", "text": "ОТ 09.00 часа в Централната избирателна комисия започва регистрацията на партии и коалиции за предстоящите евроизбори на 26 май. Регистрацията на партии и коалиции ще приключи на 10 април 2019 г., а на инициативните комитети - на 15 април 2019 г.", "date": "2019.04.05", "title": "Започва регистрацията за предстоящите евроизбори"}
{"url": "https://www.faktor.bg/bg/articles/demonstratsii-vav-vashington-i-nyu-york-zaradi-doklada-na-malar", "text": "Няколкостотин души излязоха на демонстрации пред Белия дом и на \"Таймс скуеър\" в Ню Йорк с искане докладът на специалния прокурор Робърт Мълър да бъде оповестен в неговата цялост, предаде Ройтерс. Главният прокурор на Съединените щати Уилям Бар заяви, че има намерение да представи редактирана версия на доклада на Конгреса и обществеността до средата на април. Бар обаче не изпълни искането на демократите в Камарата на представителите да представи нередактираната версия на доклада до 2 април, което провокира организацията MoveOn да инициира демонстрациите. На протестните прояви присъстваха около 250 души пред Белия дом в столицата Вашингтон и около 300 души на \"Таймс скуеър\" в Ню Йорк. Демонстрантите изразиха исканията си, скандирайки лозунги с призив за оповестяването на доклада.", "date": "2019.04.05", "title": "Демонстрации пред Белия дом и на \"Таймс скуеър\" заради доклада на Мълър"}
