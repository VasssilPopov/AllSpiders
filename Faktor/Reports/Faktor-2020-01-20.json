{"url": "https://faktor.bg/bg/articles/novini-balgariya-bivsh-ekoministar-sazdavaneto-na-vik-holding-e-stapka-v-pravilna-posoka", "text": "Бившият министър на околната среда и водите Нона Караджова определи създаването на ВиК холдинг като \"стъпка в правилна посока\".  \"Една от причините да се стигне до ситуацията в Перник, е моделът, по който се управлява ВиК секторът. Самостоятелни търговски дружества, които в такъв момент на повече аварии от очакваните, на безводие, нямат технически, човешки и финансов ресурс като буфер. Не могат други ВиК на приятелска основа да помагат с техника и кранове\", коментира тя идеята за създаването на държавен ВиК холдинг.  \"Правителството да обявява бедствено положение, за да може да отпусне пари, тъй като това е единственият законен начин в момента. Създаването на този холдиг е един от начините да се окаже това финансово съдействие плюс по-добър контрол\", каза още Нона Караджова. \"Смятам, че след създаването на този холдинг, създаването на една структура или предприятие, което да отговаря за довеждането на вода, тещата ще бъдат под контрол и ще се срлучват по-ефективно. Не говоря за водоснабдителните и канализационните системи в населените места, за напоителните системи, които са по полетата, както и тръбите за промишлените предприятия. Говоря за довеждането на вода\", обясни тя.", "date": "2020.01.20", "title": "Бивш екоминистър: Създаването на ВиК холдинг е стъпка в правилна посока"}
{"url": "https://faktor.bg/bg/articles/novini-svyat-dvama-ubiti-i-petima-raneni-pri-strelba-po-vreme-na-kontsert-v-teksas", "text": "Най-малко двама души са били убити, а други петима ранени при стрелба в неделя вечерта в град Сан Антонио, американския щат Тексас, съобщават местните медии, цитирани от БНТ. Шефът на полицията в града съобщи, че са получили сигнал за стрелба в местен клуб, в който се провеждал концерт. След възникнал спор, един от посетителите извадил пистолет и започнал да стреля. Седем души са пострадали. Единият от загиналите е починал на място, а втората жертва - в болницата. Други петима ранени са настанени в лечебното заведение. Засега самоличността на пострадалите и мотивите за стрелбата не се съобщават.", "date": "2020.01.20", "title": "Двама убити и петима ранени при стрелба по време на концерт в Тексас"}
{"url": "https://faktor.bg/bg/articles/tass-tramp-shte-poddarzha-dobri-otnosheniya-sas-sasht-i-kitay", "text": "Президентът на САЩ Доналд Тръмп е убеден, че Вашингтон има добри отношения с Москва и Пекин, но Белият дом не трябва да се разрешава на други държави да използват страната му за техните интереси. Той каза това по време на разговор с представители на американския селскостопански сектор в Тексас, предава ТАСС. \"Да имаме добри отношения с Китай, добри са и с Русия, както и с много други страни. Но ние не искаме нас да ни използват за своите интереси\", каза американският президент. Руският външен министър Сергей Лавров след работно посещение във Вашингтон през декември 2019 г. заяви, че Тръмп е наясно с ползите от добрите отношения с Русия, но в САЩ има някои сили, които не споделят това мнение и пречат на установяването на контакти между двете държави.", "date": "2020.01.20", "title": "Тръмп: Ще поддържаме добри отношения с Русия и Китай, няма други да ни използват за свои интереси"}
{"url": "https://faktor.bg/bg/articles/novini-svyat-poredna-nosht-na-sblasatsi-v-beyrut", "text": "Втора нощ на сблъсъци в Бейрут. Проливният дъжд и разполагането на армейски части сложи край на безредиците. Вечерта обаче беше белязана от сцени на насилие. Ливанските сили за сигурност използваха водни оръдия, сълзотворен газ и гумени куршуми срещу демонстрантите, които на свой ред ги замеряха с камъни. При конфронтациите край парламента бяха ранени близо 500 души, след като предходната вечер пострадаха близо 400 души. Това са най-сериозните безредици от октомври, когато започнаха протестите срещу управляващия елит. Протестиращите настояват за предсрочни парламентарни избори. Ливанските политици не успяват да договорят ново правителство и спасителен план, а икономическата криза в страната се задълбочава.", "date": "2020.01.20", "title": "Поредна нощ на сблъсъци в Бейрут"}
{"url": "https://faktor.bg/bg/articles/novini-balgariya-ministar-karanikolov-krizata-v-pernik-ni-otvori-ochite-nyama-da-dopusnem-bezvodie-drugade", "text": "Кризата в Перник отвори очите на всички. Затова повече няма да допуснем в други градове това да се случи. Но трябва да направим всичко възможно яз.“Студена“ да си възвърне силата. Това посочи в студиото на Нова ТВ министърът на икономиката Емил Караниколов.  Той посочи, че са направили всичко възможно да бъдат намалени разходите за язовира. Но ако няма приходи на вода в язовира – в Студена има вода за 33 дена за Перник, преди да влезе в т.нар. мъртва зона. Единственият начин да се възвърне силата му е да не се взима вода от язовира, както и да бъде почистена гъбата, която просмуква голяма част от водата, опита се да обясни проблема министърът. Караниколов увери, че софиянци няма да бъдат засегнати от решението част от водата за София да бъде отклонена за Перник и илюстрира това с конкретни цифри. По думите му столичани ползват от 400 – 500 000 куб.м. вода на денонощие, а Перник ще получи 700 000 куб.м. вода за месец. А връзката, която ще подава водата ще бъде в Малко Бучино. Икономическият министър обясни, че язовирите у нас са строени до 70-та година на миналия век. Стените и съоръженията са компрометирани. В язовирите се държат на 60% пълни, затова се сблъскваме с  въпроса дали „Студена“ не е източена. Но това може да бъде установено и точно изчислено с т.нар. разходомери, които трябва да има на всеки един язовир.", "date": "2020.01.20", "title": "Министър Караниколов: Кризата в Перник ни отвори очите, няма да допуснем безводие другаде"}
{"url": "https://faktor.bg/bg/articles/novini-balgariya-deputat-ot-volya-bsp-nyamat-nikakvo-reshenie-na-problema-i-iskat-samotselno-da-bade-svaleno-pravitelstvoto", "text": "\"Решението на \"Воля\" дали да бъде \"За\", или \"Против\" вота на недоверие към правителството ще зависи изцяло от това дали БСП и ГЕРБ ще успеят да предложат адекватни мерки за обезпечаване на нормалните условия за живот на гражданите на Перник, докато се излезе от кризата\", заяви Пламен Христов, депутат от ПГ на \"Воля - Българските Родолюбци\" пред БНТ. \"Ние не разглеждаме вота толкова като политически акт, колкото като един инструмент именно за това\", добави той. \"Ние трябва да си отговорим на няколко въпроса, преди да вземаме каквито и да било решения. Тези въпроси ги зададохме на БСП в петък - както всички знаят, имахме среща с тях за обсъждане на вота. Нашите въпроси бяха следните: Ако вотът на недоверие успее и правителството бъде свалено, вие готови ли сте да доизкарате мандата и какви са мерките, които ще предложите за справяне с кризата? Отговорът беше: \"Не, ние няма да поемем и да доизкараме мандата. Отиваме на избори, на служебен кабинет\". И на втория ни въпрос те отговориха, цитирам: \"Нито това, нито което и да било следващо правителство може да напълни яз. \"Студена\". От това за нас стана ясно, че БСП нямат никакво решение на проблема и за тях самоцелно трябва да бъде свалено правителството\", заяви Христов. По думите му, обаче, ГЕРБ пък е допуснал кризата и е назначил \"ревизор за екоминистър\". \"При тази ситуация сами разбирате колко е труден изборът на \"Воля\", за да вземе решение\", каза Христов. В сряда имаме среща на парламентарната група, където заедно с експерти ще разискваме този въпрос, и ще вземем нашето решение, прибави той. Христов прогнозира, че кабинетът \"Борисов\" няма да падне, тъй като управляващата коалиция е в цялост и не вижда никакви сигнали тя да се раздели по този начин.", "date": "2020.01.20", "title": "Депутат от \"Воля\": БСП нямат никакво решение на проблема и искат самоцелно да бъде свалено правителството"}
{"url": "https://faktor.bg/bg/articles/novini-balgariya-a-raychev-sled-aresta-na-neno-dimov-tozi-vot-na-nedoverie-izglezhda-veche-bezsmislen", "text": "\"Корнелия Нинова няма да успее да събере необходимото мнозинство от 121 депутати, за да мине вотът на недоверие\", прогнозираха пред бТВ политолозите Андрей Райчев и Стойчо Стойчев. \"Вотовете на недоверие не свалят правителства. Вотът на недоверие има за цел да привлече общественото внимание към някой голям проблем и да нанесе щети на правителството\", коментира Райчев. \"Този вот бе замислен преди ареста на министър Нено Димов. Но арестът беше много силен ход и сега за мен този вот изглежда вече безсмислен. Аз съм от тези, за които този арест е правилен и положителен. Това показва, че няма недосегаеми. Не разбирам обаче защо Нено Димов продължава да лежи в ареста, след като вече не е министър. Ако беше действащ министър, да, щеше да може наистина да повлияе на разследването. Но сега той вече не е министър и не виждам смисъл да е в ареста. За мен това няма да е последния арест. Обществото иска възмездие. Водната криза в Перник раздруса много правителството. Водната криза е сериозен проблем и изисква възможно най-бързо решение. Не може в 21 век да държим 100 000 души без вода. Все пак си мисля, че вотът на недоверие няма да успее, а и нито една партия не е готова за предсрочни избори\", коментира Райчев. \"Този вот на недоверие няма да успее. Нито една от партиите в парламента не иска предсрочни избори. Съмнявам се, че г-жа Нинова ще иска да прави избори в БСП и парламентарни. За водната криза в Перник са виновни всички. Моите уважение към настоящия кмет, но къде беше той по време на предизборната кампания и защо не подаде сигнал, че язовир \"Студена\" е празен\", попита Стойчев. \"За мен идеята за държавното и общинското управление като цяло е сбъркана в България. Има множество контролни органи и роене на всякакви комисии и подкомисии, като по този начин се размива отговорността. За мен е добра идеята за държавен холдинг за водата. Централизацията ще е полезна в този случай. В холдинга ще има един борд от директори, който ще е ясно, че носи отговорност\", заяви той.", "date": "2020.01.20", "title": "А. Райчев: След ареста на Нено Димов този вот на недоверие изглежда вече безсмислен"}
{"url": "https://faktor.bg/bg/articles/london-gotvi-chestvaniya-za-brekzit-prizna-che-biznesat-mozhe-da-postrada-ot-razvoda", "text": "Павителството на Великобритания обяви плановете си за организирането на специални прояви в нощта на 31 януари, когато страната официално ще напусне Европейския съюз. Но министърът на финансите и канцлер на държавното съкровище Саджид Джавид призна, че някои сектори от бизнеса в Обединеното кралството ще пострадат след раздялата с блока, предаде \"Ройтерс\", цитиран от БТА. В интервю за \"Файненшъл таймс\" Джавид казва, че след края на тази година британските регулации няма да съвпадат с европейските, Великобритания няма да участва в съвместните решения и няма да членува в митническия съюз на ЕС. Министърът има предвид изявлението на премиера Борис Джонсън, че преговорите за бъдещите отношения между кралството и ЕС ще приключат до края на 2020 година. Великобритания ще напусне блока в 23 часа на 31 януари, но ще продължи да спазва законодателството на ЕС през следващите 11 месеца, които са преходен период, поясни \"Ройтерс\". През нощта на излизането от ЕС премиерът Джонсън възнамерява да произнесе обръщение към нацията след заседание на правителството в Северна Англия. Освен това върху сградата на \"Даунинг стрийт\" 10 ще бъде прожектиран часовник, който ще отчита с обратно броене времето до 11 ч. вечерта на 31 януари, когато разводът ще стане факт. Целият правителствен квартал \"Уайтхол\" ще бъде озарен от светлинно шоу, а национални флагове ще се веят на всички пилони на площада на парламента. Кабинетът е разпоредил да се изсече възпоменателна монета, която ще бъде пусната в обръщение същия ден. Консервативното правителство на Джонсън се е отказало от плана си в уречения час на раздялата с ЕС да зазвучат прочутите камбани на часовника Биг Бен, който все още се ремонтира. Британските консерватори съобщиха вчера, че правителството обмисля да премести Камарата на лордовете - неизбираемата горна камара на британския парламент - извън Лондон, за да възстанови връзката с избирателите, предаде ДПА. Председателят на Консервативната партия Джеймс Клевърли заяви, че това е идея, който министрите обмислят. В местните медии бе тиражирана информация, че Камарата на лордовете може да бъде преместена от лондонския Уестминстър в Йорк, малък град в североизточната част на Англия. Обмисляме различни варианти как да направим така, че всяка част от Обединеното кралство да се чувства свързана с политиката, каза Клевърли пред \"Скай нюз\". Референдумът (за Брекзит) през 2016 г. не беше само за отношенията ни с Европейския съюз, в него ставаше дума и за милиони хора и техните отношения с политиката като цяло, добави той.", "date": "2020.01.20", "title": "Лондон готви чествания за Брекзит, призна, че бизнесът може да пострада от \"развода\""}
{"url": "https://faktor.bg/bg/articles/novini-balgariya-ministar-avramova-nyama-da-bade-zastrasheno-vodosnabdyavaneto-na-sofiya-ima-rezervni-kolichestva-voda-za-godini-napred", "text": "\"Нека да бъдем коректни. Не захранваме Перник с вода от София, това са допълнителни количества вода, които ще бъдат пренасочени от водосбора на Белмекен към яз. Бели Искър като се използва като транзитно преминаване ВиК мрежата на София\", обясни в студиото на сутрешния блок на БНТ регионалният министър Петя Аврамова. За целта се изисква изграждане на допълнителен водопровод с дължина 13.5 километра, както и помпена станция в Мало Бучино. Аврамова уточни, че това е резервен авариен вариант, който ще бъде използван в тази кризисна ситуация и ще остане като резервен вариант и в бъдеще. \"Работи се усилено за стартиране на строителните дейности. Поет е ангажимент проектът да може да бъде изпълнен в най-кратки срокове, да бъде издадено разрешение за строеж и да започнат и строителните дейности. Министърът на икономиката е казал, че за целта ще са необходими 45 дни. Очаква се държавното дружество \"Монтажи\" да изпълни проекта. Вече се работи по поръчка и доставка на материали. Очаква се проектът да струва около 25 милиона лева\", съобщи министър Аврамова. \"Искам да успокоя жителите на Перник, че не се предвижда увеличаване на цената на водата и не се предвижда те да имат ангажираност към допълнителни средства, които да се заплащат във връзка с изграждането на това допълнително водозахранване, така че държавата поема изцяло финансирането на проекта\", каза още тя. Министърът успокои и столичани, че няма да има застрашаване на водоснабдяването на София и за години напред има резервни количества вода. Тя е на мнение, че предложението ще мине в Столичен общински съвет, защото то е добро и е технически обосновано. \"Количествата вода, които са налични в язовир Студена не дават възможност за захранване на промишлената зона, не само на \"Стомана\". На промишлените предприятия в Перник е направено предложение да бъдат захранен от яз. Бушляк като е взета проба от водата и ако тя удовлетворява техните изисквания, държавата се ангажира да изгради 800 м водопровод\", смята Аврамова.", "date": "2020.01.20", "title": "Министър Аврамова: Няма да бъде застрашено водоснабдяването на София, има резервни количества вода за години напред"}
{"url": "https://faktor.bg/bg/articles/novini-balgariya-e-slavkova-nito-edna-ot-politicheskite-sili-v-ns-ne-e-gotova-za-izbori-osobeno-bsp", "text": "„Вотът на доверие или недоверие е давал резултат по-скоро през 90-те години. Пред последните 10-15 години обаче това не е така“, коментира пред БНР политологът от изследователски център „Тренд“ Евелина Славкова. „Вотът на недоверие е много силен инструмент на демокрацията и много честото използване води по-скоро до неговото изхабяване, обезценяване, когато наистина не си сигурен, че може да доведе до по-сериозни резултати“, каза още тя. „Това е четвъртият вот на недоверие, който опозицията внася в Народното събрание за гласуване. И трите до този момент бяха неуспешни. Не мисля, че четвъртият ще бъде по-различен“, прогнозира Славкова. „Извън чистата математика – 104 депутати се очаква да подкрепят вота, нито една от политическите сили в НС не е готова за избори. Дори на самата БСП ѝ предстои тежка година в контекста на вътрешните избори, които ще претърпи, трябва да си изберат лидер. В момента партията ще бъде много съсредоточена върху изборните отчети по места, кампания, защото сме убедени, че от страна на вътрешната опозиция в БСП ще има кандидати. Там ще се разгръщат интересни процеси и няма как БСП да бъде консолидирана хем да действа по линия на вътрешните избори, хем в посока на предсрочни парламентарни избори“, прогнозира експертът. „По-малките формации пазят спокойствието на правителството, за да бъдат сигурни, че ще изкарат пълен парламентарен мандат. Защото гаранцията, че няма да намерят място в следващото народно събрание – никой няма гаранция, особено от малките. Така че, по един или друг начин, всеки ще крепи статукво до последно, защото никой не би искал да напусне Народното събрание“, смята тя.", "date": "2020.01.20", "title": "Евелина Славкова: Нито една от политическите сили в НС не е готова за избори, особено БСП"}
{"url": "https://faktor.bg/bg/articles/yordanka-fandakova-shte-podkrepya-samo-reshenie-za-pernik-koeto-dava-100-garantsii-za-sofiyantsi", "text": "Ще подкрепя само решение за Перник, което дава 100 % гаранции за софиянци. Това каза кметът на София Йорданка Фандъкова по време на заседание на Постоянната комисия по инженерна инфраструктура и енергийно планиране към Столичния общински съвет, на което се разглежда предложението за водната криза в Перник. „Знаете, че в събота в Министерски съвет се проведе извънредно заседание, на което беше съобщена идеята за осигуряване на допълнителни количества вода от водосбора на „Белмекен“ до Перник през водопреносната мрежа на София. Тази идея беше предложена след сериозен експертен анализ и оценка на съществуващата инженерна инфраструктура. Още в събота поисках от Министерски съвет в първия работен ден ресорните министри да представят пред Комисията по инженерна инфраструктура в Столичен общински съвет заедно с кмета на Перник и ръководството на „Софийска вода“ тази идея. Смятам, че е изключително важно да се получат отговори на всички поставени въпроси. Искам да благодаря на председателя и на всички членове на комисията, защото смятам, че чрез това заседание и чрез вас всички общински съветници, и най-вече - гражданите на София, могат да се запознаят с това предложение, което на практика засяга Столична община“, каза също Фандъкова.", "date": "2020.01.20", "title": "Йорданка Фандъкова: Ще подкрепя само решение за Перник, което дава 100% гаранции за софиянци"}
{"url": "https://faktor.bg/bg/articles/geshev-shte-sezira-sofiyska-gradska-prokuratura-za-ubitiya-balgarin-v-solun", "text": "В Министерски съвет се проведе среща между главния прокурор Иван Гешев, премиера Бойко Борисов и бащата на убития на 05.01.2020 г. в Солун български гражданин Тоско Бозаджийски. Гешев пое ангажимент да сезира Софийска градска прокуратура, която да прецени налице ли са данни за образуване на наказателно производство и на територията на Република България. Със заповед на главния прокурор делото ще бъде взето под специален надзор от ВКП. Бащата на Тоско Бозаджийски благодари на прокуратурата за оказаното съдействие и полученото уверение за бързо и справедливо разследване.", "date": "2020.01.20", "title": "Иван Гешев сезира Софийската градска прокуратура за убития българин в Солун"}
{"url": "https://faktor.bg/bg/articles/rodilnoto-otdelenie-vav-vidin-mozhe-da-spre-rabota", "text": "Родилното отделение на болницата във Видин може да спре работа, съобщиха от Нова Телевизия. Причината е, че четирима от петимата лекари в него са подали молби за напускане. По думите им те са се почувствали обидени заради обвиненията и обществената реакция във връзка с починалото бебе в отделението в края на миналата година. Припомняме, че преди 3 седмици новородено бе починало във Видинското родилно отделение. Цвете Петрова ражда здраво момиченце на 26 декември. Часове по-късно й съобщават, че бебето е починало. Обяснението било, че бебето е получило мозъчен кръвоизлив. Лекарката, която е водила раждането, е в болничен и към този момент не е подала молба за напускане. \"Мотивите им са морални. Свързани са със случая на починало бебе. Те смятат, че морално са ощетени и оклеветени. Поради тази причина смятат да се оттеглят от работа\", каза д-р Ивета Найденова, прокурист на МБАЛ \"Св. Петка\" - Видин. \"За мен този акт, който те казват, че правят, е чиста вина. Не може лекари, които казват, че нямат нищо общо със случая, просто така да напускат. Искам да разбера защо и как почина моето дете\", коментира Цвете Петрова, майка на бебето. \"Знам, че има виновни. Искам тези виновни да си признаят, да си поемат последствията и да бъдат истински хора\", допълни още тя. Причината за смъртта на бебето все още не е ясна. Днес в Акушеро-гинекологичното отделение нямаше лекар. Пред NOVA обясниха, че има такъв, но само на повикване. В началото на февруари изтичат предизвестията на трима от четиримата подали оставки лекари.", "date": "2020.01.20", "title": "Родилното отделение във Видин може да спре работа"}
{"url": "https://faktor.bg/bg/articles/pravyat-nov-vodoprovod-ot-yaz-ticha-do-shumen", "text": "Предстои обявяване на обществената поръчка за изграждане на нов довеждащ водопровод от язовир \"Тича\" до Шумен, съобщиха от пресцентъра на Община Шумен. Стойността на съоръжението е близо 70 млн. лв., а строителството трябва да приключи в рамките на две години, пояснява БТА. Това бе обявено по време на обещаната среща след края на ремонтните работи на 16 и 17 януари. Тя беше свикана от кмета на Шумен Любомир Христов. С участието на областния управител Стефан Желев, представители на ВиК дружеството и кмета на Велики Преслав Янко Йорданов бяха обсъдени спешни действия за обновяване на ВиК системата и решаване на проблемите на територията на областта. Кметът Любомир Христов информира присъстващите, че е провел четиричасов разговор с новия министър на околната среда и водите Емил Димитров, който пристигна в Шумен късно вечерта в събота. Той е поел ангажимент за ускоряване на процедурата по подписване на договора на ВиК Шумен с ОП \"Околна среда\", откъдето ще дойдат и средствата за довеждащия водопровод. На срещата стана ясно още, че от Министертвото на околната среда и водите са поискали да се изпрати предложение и за възстановяване на алтернативните водоизточници, обясни още Христов. Освен че трябва да се проучи състоянието на съществуващите стари кладенци и сондажи, трябва да се видят какви са възможностите за изграждане на нови. По думите на началника на Технологичен район Шумен във ВиК инж.Галин Ганчев възстановяването на дълбоките сондажи от кв.\"Мътница\" може да осигури само 1/3 от необходимото количество за града. Дружеството не разполага с необходимите специалисти да се направят проучвания за изграждане на нови сондажи, обясни още той. Надеждата е, че със създаването на държавния холдинг ВиК Шумен ще бъде подпомогнато със специалисти за тази дейност.", "date": "2020.01.20", "title": "Правят нов водопровод от яз. \"Тича\" до Шумен"}
{"url": "https://faktor.bg/bg/articles/obyaviha-gripna-epidemiya-v-dupnitsa-i-sapareva-banya", "text": "Грипна епидемия е обявена за общините Дупница и Сапарева баня, казаха от регионалната инспекцията по здравеопазване в Кюстендил. Седмичната заболяваемост за Дупница е 242, а за Сапарева баня - 263 на хиляда, уточниха от инспекцията. От утре, вторник, всички учебни заведения на територията на двете общини преустановяват учебни занятия, които ще бъдат възстановени на 28 януари, стана ясно от писмо на регионалното управление по образованието в Кюстендил. Заповедта на кметовете ще бъде сведена до всички директори на училища. Доктор Илияна Кръстева от регионалната здравна инспекция в Кюстендил. „Обявява се епидемия в тези две общини, считано от утре 21-ви, като се преустановяват консултации на бременни жени и кърмачета, извършване на профилактични прегледи, имунизации, планови операции и свиждания“.", "date": "2020.01.20", "title": "Обявиха грипна епидемия в Дупница и Сапарева баня"}
{"url": "https://faktor.bg/bg/articles/shefat-na-natsionalnata-lotariya", "text": "От това, което казва г-н Симеонов единственото, което разбирам е, че той няма никакви познания за нашия бизнес. Той не е длъжен да ги има, но непознаването на Конституцията вече е лошо. Нейните принципи са за свобода на търговията, на бизнеса, на частната инициатива и забрана на монополите. Така коментира предложението на \"Обединени патриоти\" за промени в Закона за хазарта изпълнителният директор на Национална лотария Димитър Ганев в студиото на Нова ТВ. Припомняме, че „Обединени патриоти\" предлагат промени в Закона за хазарта, а вносител на законопроекта е Валери Симеонов. В тях се залага на първо място забраната за извършване на лотарийни игри от частни фирми, това да стане държавен монопол, както е в много държави от ЕС, защото тогава част от печалбите са гарантирани, че ще отиват в \"Спортния тотализатор\". „В Конституцията изрично пише къде държавата може да прави монопол. Хазартът не е една от тези области”, посочи още Димитър Ганев. „Това, което даде Симеонов като пример, е Австрийска лотария. Нейният собственик обаче е частна компания. Такава е ситуацията и в Англия, Италия, Гърция, Турция и други \", допълни Ганев. „Знаете, че държавните неща не са особено добре развити. Преди една година ние спечелихме концесията в Молдова. Там има абсолютен държавен монопол – държавата оперира, но чрез нас, ние сме концесионер и за 15 години имаме билети, спортни залози и числови игри”, коментира изпълнителният директор на Националната лотария. „Смятам, че в България хазартът е много добре регулиран и проверяван. Не считам, че една промяна в закона ще доведе до нещо по-добро”, категоричен бе той.", "date": "2020.01.20", "title": "Шефът на Национална лотария: Симеонов не само не познава нашия бизнес, но и Конституцията"}
{"url": "https://faktor.bg/bg/articles/tsarkvata-atakuva-proekta-na-fuksan-za-hrama-sv-nedelya-bezotgovoren-s-mnogo-nedomisliya-i-greshki", "text": "Проектът за реконструкция на площада около църквата \"Св. Неделя\"  предизвика спорове. Софийската света митрополия се противопостави на проекта на архитект Фуксас за новата визия на площада, на който се намира и едноименната църква.   \"Не е въпрос на харесване, тук говорим за дисциплина. Нашият храм идва от началото на 4 век. Това е едно свято място, това е Божий дом, дом за молитва на всички вярващи. Този проект прекъсва църковния живот в нашия храм. За придвижването на хората е необходим транспорт\", посочи отец Кирил Попов от църквата ''Св. Неделя'' пред \"България он Еър\". \"Това е безотговорност. Г-н Фуксас кога е дошъл да се срещне с църковното ръководство на Софийската света митрополия, с ръководството на нашия храм. Допуснал е множество грешки. По закон, ако е отговорен архтитект, ще знае, че всяка обществена сграда е необходимо да има непрекъснат достъп до автомобили\", подчерта отец Попов. Председателят на Комисията по култура в СОС Малина Едрева, посочи в студиото на \"България сутрин\", че продължават дискусиите по идейния проект на студио \"Фуксас\".  \"Този конкурс е придружен с много препоръки. Те ще бъдат предоставени на представителите на студио \"Фуксас\", ще бъдат поканени и представителите на митрополията. В никакъв случай не може да говорим за прекъсване на достъпа до храма. Въпросът е какво става с колите, които паркират\", обясни тя. Едрева увери, че няма да има бутане на стени и премахване на естакадата. В диалог ще намерим ясните решения и това пространство ще се превърне в много живо. Нека да минем към професионален диалог, призова тя. \"Самата естакада е наполовина, липсва дори оградата. Той сигурно е велик архитект, но темата е дали тук е мястото на тези футуристични изпълнения на този площад, който има друг дух\", каза още отец Кирил Попов.", "date": "2020.01.20", "title": "Църквата атакува проекта на \"Фуксас\" за храма \"Св.Неделя\": Безотговорен, с много недомислия и грешки"}
{"url": "https://faktor.bg/bg/articles/navalni", "text": "Татяна Навка, жената на президентския говорител Дмитрий Песков иска от хората пари за болни деца от телевизионния екран, припомни руският опозиционен лидер Алексей Навални. \"Ние плащаме дънъци, полезните изкопаеми на Русия са огромни количества и това е напълно достатъчно медицината да е безплатна, особено за децата\", казва той, като допълва, че олимпийската шампионка по фигурно пързаляне е продала апартамента с в Манхатън за близо два милиона долара.  Алексей Навални показва документ за продажбата.   Тя е призно богата на гърба на руския народ, смята той. Прессекретарят на руския президент Владимир Путин Дмитрий Песков нямал никакви комплекси от факта, че съпругата му - бившата фигуристка  Татяна Навка, печели 17 пъти повече пари от него, съобщиха медиите преди време, една трагикомична констатация. Всичките пари идват от кражбите и корупционните схеми на приближения до Путин мустакат гений. Според данни на \"Форбс\" семейната двойка е спечелила за последната година сумата от 231,4 милиона рубли, като 218,6 милиона са по линия на Татяна Навка. Голям цирк.", "date": "2020.01.20", "title": "Навални: Жената на Дмитрий Песков продаде апартамент в Манхатън за милиони, приказно богата е (ВИДЕО)"}
{"url": "https://faktor.bg/bg/articles/sport-grigor-dimitrov-zapochna-s-pobeda-v-melbarn", "text": "Най-силният български тенисист Григор Димитров започна успешно участието си в Откритото първенство на Австралия. Поставеният под №18 в основната схема Димитров се наложи над Хуан Игнасио Лондеро от Аржентина след 4:6, 6:2, 6:0, 6:4 след два часа и половина игра в Мелбърн. Това беше победа №60 за хасковлията в турнирите от Големия шлем. Срещата се игра при затворен покрив на \"Мелбърн Арина\" заради проливния дъжд в града. Южноамериканецът започна по-добре мача, успя да пробие за 5:4 и след това затвори първия сет. Григор намери постепенно своята игра, намали грешките и след 2:2 във втората част спечели 11 поредни гейма до 1:1 в четвъртата част. При 5:4 в последния сет поведе с 40:0 при сервис на Лондеро и реализира втория мачбол. Българинът завърши с 47 печеливши у,дари (17 аса) и 43 непредизвикани грешки (4 двойни). Той вкара 74 процента първи сервис и спечели 79 процента от точките при него. В следващия кръг Димитров очаква победителя от мача между Леонардо Майер от Аржентина и Томи Пол от Съединените щати.", "date": "2020.01.20", "title": "Григор Димитров започна с победа в Мелбърн"}
{"url": "https://faktor.bg/bg/articles/kobrata-pribira-35-ot-macha-s-dzhoshua", "text": "Кубрат Пулев призна, че мачът му за световната титла срещу Антъни Джошуа е на 90% договорен. Преди седмица той публикува афиш в собствения си фейсбук профил за мач срещу британеца в Истанбул, а мнозина помислиха, че това е ясен знак за финализирани преговори. Мачът обаче все още не е факт, като мениджърите на двамата - Ивайло Гоцев и Еди Хърн, уточняват последните детайли. Международната боксова федерация пък официално обяви разпределението на общия хонорар за мача. Шампионът Антъни Джошуа ще вземе 65% от него, а останалите 35% са за Пулев. За сравнение, Кобрата взе едва 20% от хонорара в мача си срещу Кличко преди 6 години. Тук става въпрос за официалния хонорар. Отделно двамата ще имат приходи от телевизионни права, но доста по-сериозен процент от тях ще отидат при шампиона Джошуа, което е напълно логично, защото той е световната звезда в този сблъсък. \"Надяваме се да се случат нещата в Истанбул и да се проведе мачът на стадиона там, защото е най-близкият вариант до България и ще бъде горе-долу все едно сме тук. Мачът почти е договорен, аз се подготвям, предполагам, че и той се подготвя. Смятам, че е въпрос на време мачът да се състои. Договорите не са подписани, но има срок до края на месеца, в който трябва това да се случи. Говорили сме с Еди Хърн, той каза, че е ок с Турция, с Истанбул. Естествено, нещата трябва да се договорят и ще стане факт. Ако случайно не се получат нещата в Истанбул и има някаква спънка, смятам, че може да бъде и в Саудитска Арабия\", заяви пред БНТ Пулев.", "date": "2020.01.20", "title": "Кобрата прибира 35% от мача с Джошуа"}
{"url": "https://faktor.bg/bg/articles/dedlayn-megan-i-hari-mogat-mnogo-lovko-da-sasipyat-elizabet-ii", "text": "Принц Хари и Меган Маркъл официално няма да бъдат „старши членове на кралското семейство“ и много хора се запитаха какво точно ще работи звездната двойка. От стрийминг компанията „Нетфликс“ вече проявиха интерес. На наградите на продуцентската гилдия Тед Сарандос от „Нетфликс“ заяви, че много би желал да работи с принц Хари и Меган Маркъл. „Кой не би имал интерес? Разбира се!“, коментира той. Западни киномедии веднага предположиха, че бившите кралски особи биха били ценни придобивки за екипа на „Короната“ – сериал на компанията, който проследява живота на кралица Елизабет II след коронясването й. До момента има три сезона на „Короната“, като от „Нетфликс“ планират общо шест. Хари и Меган биха дали важни детайли за живота на кралското семейство, които могат да помогнат на сериала, пишат от „Дедлайн“. Все още не ясно дали има официално предложение към двойката.", "date": "2020.01.20", "title": "„Дедлайн“: Меган и Хари могат много ловко да съсипят Елизабет II"}
{"url": "https://faktor.bg/bg/articles/novini-balgariya-oblatsi-do-obed-posle-slantse", "text": "Преди обяд над Северна и Източна България ще се задържи ниска слоеста облачност. Над югозападните райони облачността ще се разкъсва и намалява. След обяд в западната половина от страната ще бъде предимно слънчево, докато на изток облачността все още ще е значителна, без валежи. Ще духа слаб северозападен, в Източна България - умерен северен вятър, предаде БТА. Максималните температури в повечето места ще са между 0 и 5 градуса.", "date": "2020.01.20", "title": "Облаци до обед, после - слънце"}
{"url": "https://faktor.bg/bg/articles/trima-ubiti-s-nozh-v-london-pri-misteriozni-obstoyatelstva", "text": "Трима души станаха жертва на нападение с нощ в неделя в североизточен Лондон. Това се посочва в съобщение, публикувано на уебсайта на Скотланд Ярд, цитирано от БГНЕС. В неделя вечерта полицията е получила повикване за нарушаване на обществения ред в един от североизточните райони на града. При пристигането си, служителите на реда открили телата на трима мъже с прободни рани. Жертвите били на възраст между 20 до 30 години. Полицията започна разследване на инцидента. Нападателят все още не е задържан.", "date": "2020.01.20", "title": "Трима убити с нож в Лондон при мистериозни обстоятелства"}
{"url": "https://faktor.bg/bg/articles/novini-balgariya-sos-reshava-dali-da-dade-zelena-svetlina-za-vodniya-spasitelen-plan-za-pernik", "text": "Днес ще бъде обсъдено искането на правителството и кмета на Перник да се ползва водопреносната мрежата на София, за да се насочи вода към Перник от водосбора на язовир „Белмекен“. Това ще стане по време на заседанието на Постоянната комисия по инженерна инфраструктура и енергийно планиране в Столичния общински съвет. Приложението на решението, което беше взето в събота на среща при премиера Бойко Борисов, зависи от Столична община. Водата на София ще бъде запазена, категоричен е столичният кмет Йорданка Фандъкова. В същото време общинските съветници ще разгледат възможността да се помогне на Перник.  \"Получихме предложение и молба от правителството и от кмета на Перник да помогнем да преведен допълнителни количества вода до Мало Бучино, откъдето вече държавата да си изгради връзката за Перник. Говорим единствено и само за ползване на водопреносната мрежа“, каза Фандъкова. И министърът на околната среда и водите Емил Димитров увери, че водният спасителен план за Перник с транзитно ползване на подземната ВиК инфраструктура на столицата по никакъв начин няма да засегне водата на София:  „Не е вода на София - само ще я налеем в язовира, а от там ще премине по тръбите и ще замине за Перник. В случай, че има и най-малкото съмнение - кранът ще бъде в ръцете на Софийска вода и винаги може да го спре“.", "date": "2020.01.20", "title": "СОС решава дали да даде зелена светлина за водния спасителен план за Перник"}
{"url": "https://faktor.bg/bg/articles/novini-svyat-40-000-protestiraha-sreshtu-kraynata-desnitsa-v-italiya", "text": "Близо 40 000 души се събраха снощи на протест в италианския град Болоня срещу крайната десница в Италия , оглавявана от бившия вицепремиер Матео Салвини, предаде Ройтерс. Демонстрацията е по повод предстоящите идната неделя регионални избори в Емилия Романя, чийто главен град е Болоня. Формацията „Лигата“ на Салвини и крайнодесните й съюзници се опитват да сложат край на вече 75-годишната доминация там на левицата. Социологическите допитвания показват, че двата лагера са с еднакви шансове да спечелят. Салвини вече е обиколил над 100 общини в Емилия Романя и се надява изненадваща с победа там да се стигне до оставка на правителството в Рим, оглавявано от Джузепе Конте. Посланието на Салвини е, че коалиционният кабинет на социалдемократите и популисткото движение „5 звезди“ не би имало легитимност пред избирателите, ако загуби и Емилия Романя.", "date": "2020.01.20", "title": "40 000 протестираха срещу крайната десница в Италия"}
{"url": "https://faktor.bg/bg/articles/novini-svyat-nikos-anastasiadis-turtsiya-se-prevrashta-v-strana-pirat", "text": "Турция се превръща в страна пират в Източното Средиземноморие. Това обвинение по повод турските сондажи в акваторията на Кипър и намеренията за такива южно от гръцкия остров Крит отправи кипърският президент Никос Анастасиадис, който оправда острите си думи с нежеланието на Анкара да са откаже на, според него, политиката на „международно беззаконие“. Вчера Еврокомисията призова Турция да демонстрира добра воля за диалог като се откаже от газовите си сондажи. В Анкара са убедени, че имат право на това, защото кипърските турци, чиято република не е призната от никой освен от Турция, също имат права върху водите около Кипър.", "date": "2020.01.20", "title": "Никос Анастасиадис: Турция се превръща в страна-пират"}
{"url": "https://faktor.bg/bg/articles/novini-balgariya-chetvarti-opit-bsp-vnasya-v-delovodstvoto-na-parlamenta-vot-na-nedoverie-kam-pravitelstvoto", "text": "БСП ще внесе в деловодството на парламента четвъртия вот на недоверие към кабинета \"Борисов\". Поводът е водната криза в Перник и, според БСП, \"провалът в екологичната политика на правителството\". От ДПС обявиха, че ще подкрепят левицата. Двете партии разполагат с общо 104 депутатски гласа. За да бъде успешен вотът обаче, се нуждае от подкрепата на 121 народни представители. Изходът му зависи от решението на партия \"Воля\" и на депутатите от \"Атака\". Групата на Веселин Марешки ще обяви как ще гласува в сряда. От \"Атака\" се задоволиха със задаването на 5 въпроса към социалистите. Това е четвърти вот на недоверие за третия кабинет на Бойко Борисов. Предишните три бяха за здравеопазването, сигурността и корупцията. Всички се оказаха неуспешни, а гласуванията завършиха с повече от 130 гласа за управляващите.", "date": "2020.01.20", "title": "Четвърти опит: БСП внася в деловодството на парламента вот на недоверие към правителството"}
{"url": "https://faktor.bg/bg/articles/kultura-obyaviha-nagradite-na-amerikanskata-gildiya-na-filmovite-aktyori", "text": "Обявиха наградите на американската Гилдия на филмовите актьори. Голямото отличие е за корейския филм \"Паразит\". Най-добрите актьори според Гилдията са Хоакин Финикс и Рене Зелуегър. Двамата изпълняват главните роли във филмите \"Жокера\" и \"Джуди\". Наградите на Гилдията на филмовите актьори са смятани за добър индикатор за успех на \"Оскар\"-ите, защото нейните членове са най-голямата група в Академията за кинематографично изкуство.", "date": "2020.01.20", "title": "Обявиха наградите на американската Гилдия на филмовите актьори"}
{"url": "https://faktor.bg/bg/articles/kristalina-georgieva", "text": "Глoбaлнaтa иĸoнoмиĸa e изпpaвeнa oт pиcĸa oт пoвтapянe нa Гoлямaтa дeпpecия зapaди нecтaбилнocттa във финaнcoвия ceĸтop, ĸaзa pъĸoвoдитeлят нa Meждyнapoдния вaлyтeн фoнд (MBФ) Kpиcтaлинa Гeopгиeвa, пpeдaдe Guаrdіаn, цитиран от money.bg. Cпopeз изcлeдвaнe нa opгaнизaциятa в мoмeнтa cитyaциятa във финaнcoвия cвят cилнo нaпoмня \"бypнитe 20-тe гoдини\" oт нaчaлoтo нa минaлия вeĸ, ĸoмeнтиpa тя пo вpeмe нa пpeзeнтaция в Реtеrѕоn Іnѕtіtutе оf Іntеrnаtіоnаl Есоnоmісѕ във Baшингтoн. Toвa e pъcт oт 11 пpoцeнтни пyнĸтa cпpямo минaлoгoдишнoтo изcлeдвaнe Гeopгиeвa oбъpнa внимaниe и нa пoдoxoднoтo нepaвeнcтвo. \"Bъв Beлиĸoбpитaния нaпpимep нaй-бoгaтитe 10% oт нaceлeниeтo ceгa ĸoнтpoлиpaт ĸoлĸoтo пo-бeднитe 50% oт нeгo\", ĸaзa тя. \"Cитyaциятa e cxoднa и в ocтaнaлитe cтpaни oт Opгaнизaциятa зa иĸoнoмичecĸo cътpyдничecтвo и paзвитиe.\" Дpyги пpoблeми, ĸoитo Гeopгиeвa пocoчвa, вĸлючвaт зacилвaнeтo нa тъpгoвcĸия пpoтeĸциoнизъм. Toй дoпълнитeлнo дoпpинacя зa yвeличaвaнeтo нa нecигypнocттa нa финaнcoвитe пaзapи и зa coциaлнaтa нecигypнocт. \"Aĸo тpябвa дa oпpeдeля eдин oбщ знaмeнaтeл зa пpeдcтoящoтo дeceтилeтиe, тoвa би билa yвeличaвaщaтa ce нecигypнocт\", ĸaзa Гeopгиeвa. Tя нacoчи внимaниeтo ĸъм фaĸтa, чe дocтъпa нa глoбaлнитe инвecтитopи дo финaнcoвитe пaзapи нa Индия и Kитaй пpeз 90-тe гoдини нa минaлия вeĸ e cпoмoгнaл зa тoвa милиoни дyши дa бъдaт извeдeни oт cъcтoяниeтo нa бeднocт.", "date": "2020.01.20", "title": "Кристалина Георгиева: Има pиcĸ oт пoвтapянe нa Гoлямaтa дeпpecия"}
{"url": "https://faktor.bg/bg/articles/d-r-gergana-nikolova-idvat-patsienti-i-kazvat-shefat-iska-bolnichen-inache-neplaten-otpusk", "text": "„Непрекъснато говорим за навлизане на т.нар. електронизация на нашата система. Искаме да имаме електронно досие и да изпращаме нещата в момента до НОИ. Не виждам това, което се предлага, как би могло да реши съществуващия спор за трите дена”, заяви в ефира на „Плюс-Минус” по Нова телевизия д-р Гергана Николова, общопрактикуващ лекар, относно обсъжданите промени при  болничните. „Виждаме, че бройката, която се издава от общо практикуващите лекари, не е променена от 2018 година. На 35 млн. прегледи, нормално е те да издават най-много болнични”, смята тя. „Променят се нещата. Обсъждат се, вместо 7  -14, вместо 20 да са 40 болничните листи, които могат да се издават, без да се включва лекарска комисия. Този, който въведе въпросните промени, трябва да носи съответната отговорност за нещата, които ще последват”, категорична е Николова. Тя даде пример с жена, която е майка на две деца. Ако едното се разболее от варицела, а след него и другото, тази жена няма да може да се вмъкне в 7-те дена. Тя ще трябва или да остави болните си деца, или да търси комисия, която да увеличи болничния й, смята Николова. „Намалява се бройката на болничните листи. Предложението е да се издават 7 дни. Трябва да се обмислят внимателно нещата”, добави Николова. „Работодателят е в правото си да прави проверка на болничните листи. Практиката е в момента да идват пациенти, които казват: „Шефът ми ме насочи, да взема болничен, защото нямаме работа. Иначе трябва да ме пуснат неплатен отпуск”. Точно тези болнични са увеличени. Трябва да се направи много точен анализ, преди да се пристъпи към промяна”,  каза още тя.", "date": "2020.01.20", "title": "Д-р Гергана Николова: Идват пациенти и молят: „Шефът иска болничен, за да не ме пусне в неплатен отпуск\""}
{"url": "https://faktor.bg/bg/articles/prokuraturata-podhvashta-vsichki-kriminalno-proyaveni-s-dve-ili-poveche-visyashti-dela", "text": "От вторник прокуратурата започва проверки на всички криминално проявени с две или повече висящи дела. Това съобщи говорителят на главния прокурор Сийка Милева след среща на премиера Бойко Борисов и главния прокурор Иван Гешев с бащата на убитата в Галиче 18-годишна Андреа – Асен Руменов.  \"Срещата беше тежка. Това, което главният прокурор Иван Гешев ще направи, е още утре да разпореди на всички прокуратури проверки на лица с две и три висящи производства. Проверките ще обхваната и мерките за неотклонение, ако не се спазват, ще се искат по-тежки мерки с цел намаляване на битовата престъпност и да не се повтарят случаи като Галиче с тежки човешки драми\", посочи говорителят на главния прокурор, цитирана от \"Правен свят\".  След срещата стана ясно още, че народни представители от ГЕРБ в най-скоро време ще внесат промени в Наказателно-процесуалния кодекс (НПК), с които да не се допуска редукция на присъдите на непълнолетни убийци. Промяната в закона ще цели да няма предварителна гаранция за редукция за непълнолетни, извършили престъпления срещу личността. Сега законът казва, че ако престъплението е извършено от непълнолетен, максималната присъда е 12 години. Кабинетът, прокуратурата и експерти започват консултации, с които ще целят създаването на нови законови разпоредби, които да вземат под внимание състоянието на извършителя, за да може той да получи наказание като възрастен.  \"Премиерът Борисов и главният прокурор Гешев обещаха да направят всичко да се прекъсне тази престъпност, която е в момента. Това не бива да продължава, защото животът на много хора ще бъде разбит и унищожен. Това момче, този изрод, извинявам се за грубия израз, но първо е направил нападение над беззащитен човек по жесток начин, след това нападение над полицай и е получил пробация. Ако беше наказан това нямаше да се случи, трябваше да се спре още в самото начало\", заяви след срещата и бащата на убитата Андреа от Галиче Асен Руменов.", "date": "2020.01.20", "title": "Прокуратурата подхваща всички криминално проявени с две или повече висящи дела"}
{"url": "https://faktor.bg/bg/articles/tragna-deloto-na-kostov-sreshtu-sem-savetat-prepitva-novite-kandidati", "text": "Днес тръгна делото на Светослав Костов, бивш генерален директор на БНР, в Административен съд София-област. Защитата на Костов твърди, че той е бил освободен от поста незаконно. На първото заседание адвокатите на СЕМ внесоха допълнителни доказателства. Те обаче не предоставиха договора за управление на Костов, както и протокол от заседанието, на което бе избран за директор на радиото. Съдията даде 10-дневен срок за запознаване с материалите, а следващото дело бе насрочено за 16-ти март. В същото време от днес СЕМ започна изслушване на кандидатите, съобщава \"Дарик\".  Ако един от шестимата бъде одобрен, той ще бъде избран на 22-ри януари. Костов спечели делото, този избор също ще се окаже незаконен и бившият титуляр ще се върне на „Драган Цанков“. А изслушванията на кандидатите се провеждат днес и утре. Днес пред членовете на СЕМ концепциите си представят Жени Гаджалова, Антон Митов и Андон Балтаков. Другите трима кандидати за поста са Митко Димитров, Даниела Манолова и Александър Велев.  Шефката на СЕМ София Владимирова отказа да коментира бързо организирания с конкурс насред стартиралото съдебно дело с аргумента, че ще чакаме \"съдът да се произнесе\".", "date": "2020.01.20", "title": "Тръгна делото на Костов срещу СЕМ"}
{"url": "https://faktor.bg/bg/articles/zhitelite-na-kornitsa-s-boy-nasiliya-i-tormoz-ni-smenyaha-imenata", "text": "Двадесет и три дни преди комунистическият режим да влезе през март 1973 г. в Гоцеделчевското село Корница и с кърваво насилие да проведе акция за смяна на мюсюлманските им имена, жителите на селото са отправили писмо до тогавашния министър на просветата. Това разкрива документ, запазен в архивите на Държавна сигурност, който   публикува онлайн. Той представлява жалба от именото на мохамеданите от Корница до просветния министър, в която те излагат факти за нарушението на учебния процес с опита на местната власт да смени имената на учениците в училище. Родителите посочват, че от 23 януари 1973 г. около 400 деца са прекратили учебните занятия, след като станало ясно, че в учебните часове пред тях да изнасяна агитация за смяната на имената им. Жителите на Корница посочва, че властта се е опитвала преди това да смени имената с „бой, насилия и тормоз”. След спирането на децата от училище органите на МВР са направили блокада и да извършат поредна акция. Населението обаче излязло от домовете си и се събрало на площада в знак на протест. „Така деца, жени, мъже и старци от тази дата денощуват на открито, понасяйки суровите капризи на зимата. Освен този метод за самозащита друг не намираме”, посочват в писмото до министъра помаците от Корница. Те изразяват своето разочарование от комунистическото правителство, което е знаело за тази „тъжна трагедия”, но не е взимало никакви мерки. Всъщност комунистическият режим взима „мерки” 23 дни след писмото им до министъра на просветата. На 28 март в ранните часове на деня сили на МВР-ДС влизат в селото и със сила и стрелба налагат масови арести, а след това и принудително разселване на населението. Съпротивата срещу насилствената смяната на имената им дава и няколко жертви.", "date": "2020.01.20", "title": "Жителите на Корница: С бой, насилия и тормоз ни сменяха имената"}
{"url": "https://faktor.bg/bg/articles/obshtestvo-ulitsata-lovtsi-otkriha-trup-na-mazh-kray-pazardzhik", "text": "Ловна дружина от Пазарджик откри труп на мъж в бетонен напоителен канал. При наличието на около метър и половина вода в съоръжението ловците се натъкнали на зловещата гледка в землището на местност между пазарджишките села Гелеменово и Априлци. Те веднага подават сигнал на тел. 112, а минути по-късно на място пристигат екипи на Криминална полиция и на пожарната. След оглед трупът е изваден от напоителния канал при трудна оперативна ситуация, тъй като тялото е открито на много високо и стръмно място, предаде БГНЕС.  Според криминалистите трупът е на 56-годишен мъж от Пазарджик. По първоначални данни няма установени видими следи насилие. Аутопсия в Съдебна медицина - Пазарджик ще установи точната причината за смъртта.", "date": "2020.01.20", "title": "Ловци откриха труп на мъж край Пазарджик"}
