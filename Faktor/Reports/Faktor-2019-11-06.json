{"url": "https://faktor.bg/bg/articles/parlamentat-prie-protsedurni-pravila-za-izbor-na-predsedatel-i-chlenove-na-kpkonpi", "text": "Парламентът прие процедурни правила за избор на председател и членове на Антикорупционния орган. \"За\" правилата гласуваха 150 народни представители, \"против\" - 0 и \"въздържали се\" - 3, с което те бяха приети. Антикорупционният закон гласи, че Комисията е колективен орган, който се състои от петима членове - председател, заместник-председател и трима други членове. За председател на Комисията се избира български гражданин с високи професионални и нравствени качества, който има висше юридическо образование и най-малко 10 години юридически стаж. Процедурните правила предвиждат предложенията за кандидати и председател на КПКОНПИ да се правят от народни представители и да се внасят в писмена форма чрез деловодството но на Народното събрание до Комисията за борба с корупцията, конфликт на интереси и парламентарна етика в 14-дневен срок. Изслушването на кандидатите се провежда на открито заседание на комисията, което се излъчва в реално време чрез интернет страницата на Народното събрание. Според правилата кандидатите се проверяват за принадлежност към разузнавателните служби на Българската народна армия и Държавна сигурност. Изборът се извършва от парламента. Съгласно правилата гласуването ще се извършва поотделно за всеки кандидат по поредносттата, определена в списъка. За избран се смята кандидатът, получил повече от половината от гласовете на присъстващите народни представители. Ако няколко кандидати са получили повече от половината от гласовете на присъстващите народни представители, избран е кандидатът получил най-много гласове „за“. В случаите, когато никой от кандидатите не получи необходимите гласове правилата предвиждат да се проведе повторно гласуване, в което да участват двамата кандидати, получили най-много гласове „за“. Ако и при повторното никой от тях не получи необходимите гласове, парламентът приеме решение за откриване на нова процедура за избор, предаде \"Фокус\".  Пламен Георгиев подаде оставка като председател на КПКОНПИ на 31 юли 2019 г. Оставката му бе депозирана в последния работен ден на парламента преди ваканцията на депутатите през лятото. На 4 април тази година президентът Румен Радев оттегли доверието си от Георгиев. Той бе избран да оглави Антикорупционния орган на 8 март 2018 г. „За“ избирането му гласуваха 148 депутати, 66 бяха „против“, а 4 се въздържаха. Председателят на комисията бе предложение на ГЕРБ.", "date": "2019.11.06", "title": "Парламентът прие процедурни правила за избор на председател и членове на КПКОНПИ"}
{"url": "https://faktor.bg/bg/articles/shefat-na-pentagona-armiyata-na-sasht-shte-izpolzva-izkustveniya-intelekt-po-zakonen-i-etichen-nachin", "text": "Шефът на Пентагона Марк Еспър увери вчера, че американската армия ще използва изкуствения интелект по законен и етичен начин и че само хора ще решават дали да се напада дадена цел, предаде Франс прес. \"Ще използваме потенциала на изкуствения интелект, за да създадем сила, адаптирана към нашата епоха\", каза министърът на отбраната пред експертна комисия. Тя е натоварена от Конгреса със задачата да оцени потенциала и рисковете от използването на изкуствен интелект за националната сигурност. В публикуван в понеделник доклад комисията заяви, че е необходимо САЩ да ускорят разработването на автономни оръжия, способни да локализират мишена, да оценят сами опасността, която тя представлява, и да я елиминират без човешка намеса. Въпросът с автономните оръжия остава тема на дебати в Пентагона, където основният принцип е, че човекът трябва да вземе окончателното решение и че машината не може сама да решава дали да стреля по дадена цел.", "date": "2019.11.06", "title": "Шефът на Пентагона: Армията на САЩ ще използва изкуствения интелект по законен и етичен начин"}
{"url": "https://faktor.bg/bg/articles/dvama-novi-deputati-se-zakleha", "text": "Двама нови депутати положиха клетва в началото на днешното пленарно заседание. Руслан Тошев от ПГ на ГЕРБ заема мястото на Лиляна Павлова в 3-ти изборен район Варна в 44-ото Народно събрание. Мария Цветкова ще заеме мястото на Волен Сидеров, чиято оставка бе приета миналата седмица. Цветкова е избрана от 31-ви Многомандатен избирателен район - Ямбол.", "date": "2019.11.06", "title": "Заклеха се двама нови депутати на мястото на Волен Сидеров и Лиляна Павлова"}
{"url": "https://faktor.bg/bg/articles/novata-evropeyska-komisiya-mozhe-da-zapochne-rabota-chak-dogodina", "text": "Новата Европейска комисия може да започне работа чак догодина. Румънската кандидатура за комисар застрашава баланса и съотношението на политическите сили в предложения от Урсула фон дер Лайен състав на кабинет. Букурещ смята да номинира бившия евродепутат от ЕНП Зигфрид Мурешан, но още преди това да стане официален факт, кандидатурата му стана проблем за одобрението на целия състав на бъдещата ЕК. Комисията трябваше да започне работа в началото на месеца, но Европейският парламент отхвърли кандидатурите на Франция, Унгария и Румъния. Париж и Будапеща вече предложиха нови имена, които трябва да минат проверката на евродепутатите. Очаква се новото правителство в Букурещ, водено от представители на семейството на Европейската народна партия, в сряда да излъчи кандидата си, който ще наклони везната към ЕНП в предложения от Фон дер Лайен кабинет. С него се проваля и амбицията за полово равенство в бъдещия управителен орган. Брюксел очаква и име за комисар от Великобритания, която, след като получи удължаване на срока за Brexit, е ангажирана правно да номинира свой представител в ЕК.", "date": "2019.11.06", "title": "Румъния спъва новата Европейска комисия, може да започне работа чак догодина"}
{"url": "https://faktor.bg/bg/articles/boyko-borisov-nadyavam-se-vsichki-da-podkrepyat-kampaniyata-za-donorstvo-az-go-napravih", "text": "\"Надявам се всички да подкрепят кампанията за донорство, аз го направих\". Това каза премиерът Бойко Борисов по време на редовното правителствено заседание. „В България се правят най-модерните операции, трансплантации, имаме прекрасни хирурзи. Някои говорят, че от предразсъдъци донорството не е развито тук. Не само спасяваш живот, но и част от теб продължава да живее. Какъв е проблемът с предразсъдъците? 1 151 човека чакат. И това след това ги връща изцяло към живот, прави ги абсолютно здрави хора. Надявам се всеки един да се замисли и да го прецени. И ако толкова си мислят какво би се случило като дадат орган, да си помислят – част от тях остава да живее. Става дума за хиляди хора. Надявам се да подкрепите и вие тази кампания“, добави премиерът. Премиерът и всички министри попълниха карти за донорство.", "date": "2019.11.06", "title": "Бойко Борисов пред министрите: Надявам се всички да подкрепят кампанията за донорство, аз го направих"}
{"url": "https://faktor.bg/bg/articles/te-sa-na-70-76-i-78-i-iskat-da-se-izpravyat-sreshtu-donald-tramp", "text": "Елизабет Уорън, Джо Байдън и Бърни Сандърс са на 70, 76 и 78. И искат да станат президент на САЩ. Те са кандидатите на демократите с най-големи шансове за президентската номинация. Възрастта им обаче е проблем. Те са на 76, 70 и 78 години - тримата кандидати с най-големи шансове да се преборят за номинацията на Демократическата партия за президентските избори в САЩ, които ще се проведат на 20 ноември 2020: Джо Байдън, Елизабет Уорън и Бърни Сандърс. В деня на изборите Байдън дори ще навърши 77 години. Вярно е, че има и по-млади кандидати, като например 37-годишния Пийт Бутиджидж, кмет на Саут Бенд в щата Индиана. Или сенаторката от Калифорния Камала Харис, която със своите 55 години може и да не е първа младост, но все пак е с 15 години по-млада от Елизабет Уорън. Но тримата кандидати, които - според нагласите - са с най-големи шансове да се изправят срещу Доналд Тръмп на следващите избори, отдавна са прехвърлили възрастта за пенсиониране. Ключовият въпрос гласи: дали политик в напреднала възраст е в състояние да мобилизира достатъчно на брой избиратели, които да осигурят на демократите победа на изборите догодина? На частичните избори миналата година активността на избирателите на възраст между 18 и 29 години се удвои и стигна 36 процента. Над 2/3 от тях гласуваха за кандидатите на демократите за конгресмени. Сега Демократическата партия е решена да съхрани инерцията от частичните избори и да навлезе с нея в президентските. Спорно е обаче дали един възрастен, бял кандидат (или кандидатка) е в състояние убедително да се представи като алтернатива на Доналд Тръмп и да мобилизира достатъчно на брой демократични избиратели. Със сигурност възрастта не е единственият фактор, определящ избора на кандидат. Но чувството за ново начало и свежият полъх, който един по-млад кандидат може да внесе в кампанията, могат да изиграят своята роля, когато избирателят влезе в тъмната стаичка. Видяхме го последно при Барак Обама: той беше на 47, когато през 2008 бе избран за първи път. Тогава 66% от по-младите избиратели на възраст под 30 години гласуваха именно за него. През 2016 година Хилари Клинтън не успя да породи такъв ентусиазъм: много хора, които при предишни избори са гласували за демократите, си останаха вкъщи, а от най-младите гласоподаватели на възраст между 18 и 29 години само 55% гласуваха за демократите - спад от 11 на сто в сравнение с първата изборна победа на Обама. Просто много от избирателите възприеха бившата първа дама и дългогодишна сенаторка като част от политическия истаблишмънт, а не като кандидатка, която може да разтърси Вашингтон. Същата участ може да сполети и новото трио на 70-годишните кандидати за президентската номинация на Демократическата партия. Здравословното състояние на кандидатите също не е за подценяване. Важно е дали един човек на над 70 години е физически годен да изпълнява функциите на президент на САЩ - една от най-стресиращите длъжности в света. Елизабет Уорън - най-младата от тройката възрастни кандидати - би била на 75 години в края на първия си мандат при евентуална нейна победа на изборите. Да не говорим за възможен втори неин мандат. Вярно - казваме, че не е важно на колко години си, а на колко се чувстваш. Но не е тайна, че хората, наближаващи 80 години, са по-застрашени от физически и психически заболявания. На няколко пъти в свои участия по телевизията Джо Байдън остави точно такова впечатление: говореше объркано и оставяше недовършени изречения - сякаш беше забравил какво е казал в началото им. А Бърни Сандърс миналия месец получи сърдечен удар. За разлика от тях Елизабет Уорън изглежда държи да подчертае добрата си физическа форма - често я виждаме на предизборните й прояви да се качва на сцената, тичайки по стъпалата. Бившият президент-демократ Джими Картър беше предложил въвеждането на възрастова граница за кандидатите за президентския пост. Наскоро той призна, че като 80-годишен не би се справил със задачите, които е имал като президент. Ако Байдън бъде избран, би прехвърлил 80-те докато е в Белия дом. Същото важи и за Сандърс. При встъпването си в длъжност през 1977 година Джими Картър беше на 52. Възраст, която младее в сравнение с тази на сегашните трима водещи кандидати на Демократическата партия, както и с тази на настоящия президент. Доналд Тръмп е на 73 години. Потискащо е, че след изборното поражение на Хилари Клинтън нито един млад кандидат не е успявал да се наложи вътре в партията и сред нейните избиратели. А към днешна дата изглежда, че на изборите през ноември 2020 година американците ще трябва да избират само между кандидати в напреднала възраст.", "date": "2019.11.06", "title": "Те са на 70, 76 и 78 - един от тях ще се изправи срещу Доналд Тръмп"}
{"url": "https://faktor.bg/bg/articles/vuchich-sarbiya-nyama-pari-za-zakupuvane-na-ruskata-zenitno-raketna-sistema-s-400", "text": "Сърбия няма пари за закупуване на руската зенитно-ракетна система С-400. Това призна държавният й глава Александър Вучич, предава РИА Новости, цитирана от \"Фокус\". „Видях, че това е невероятно оръжие. Но нямаме намерение да го придобием, защото нямаме пари да го платим, имаме разходи за изграждане на магистрали\", обясни президентът на западната ни съседка. Вучич отбеляза, че Турция, която придоби С-400, има десет пъти по-мощна икономика от тази на Сърбия. Според сръбския президент „когато имаш такова оръжие, никой няма да те нападне“. Въпреки това той подчерта, че Белград не може да си позволи „да бъде толкова слаба като през 90-те години на миналия век, че дори да не се опита да се защити“. „Сърбия е свободна страна и иска да остане свободна. Тя е малка държава, заобиколена от НАТО от всички страни. <...> Ние имаме авиация, която стана много по-силна, засилихме противовъздушната отбрана с помощта на „Панцир-С“ и други системи, които не са в списъка със санкции“, добави сръбският президент. В края на октомври по време на ученията „Славянски щит-2019“ Вучич потвърди, че Белград е поръчал една „Панцир-С“ в Русия. По-рано Белград закупи от Москва седем вертолета Ми-17 и Ми-35, а също така получи шест изтребителя МиГ-29 и 10 бронетранспортьора БРДМ-2МС като част от военно-техническа помощ.", "date": "2019.11.06", "title": "Вучич: Сърбия няма пари за закупуване на руската зенитно-ракетна система С-400"}
{"url": "https://faktor.bg/bg/articles/prof-konstantinov-kam-manolov-chovek-tryabva-da-se-uchi-da-gubi-dostoyno", "text": "\"Избирателната активност е фиктивен изборен параметър в България. Тя е стойността на една дроб, която има числител и знаменател. Числителят са гласовете в урните. Обаче не знаем знаменателя - броя на наличните избиратели. За 20 години запазихме бройката от 3 млн. души, които гласуват на местни избори\". Това заяви пред BGonAir професор Михаил Константинов, който е председател на Съвета на директорите на Информационно обслужване. Той коментира и огромната разлика в броя на гласоподавателите между двата тура в София. От ЦИК обясниха разминаването от около 100 000, като посочиха, че на 27 октомври е използвана стара информация за избирателите. Според проф. Константинов неточността идва от махането на списъците на хората, които живеят в чужбина. Той бе категоричен, че такива грешки нарушават доверието. \"В София има не повече от 930-950 хил. души над 18 години. Другите са трайно живеещи в чужбина и не се връщат да гласуват тук\", отбеляза математикът в студиото на \"България сутрин\". \"Наличните избиратели в страната са поне 400 хил. по-малко. Питайте политиците защо не махнаха фантомите. Съществуват подозрения, че с фантомите се злоупотребява. Трябва да ги махнем. Предлагаме френския модел. До 31 декември всеки избирател да има право да се регистрира за изборите догодина. Който се е регистрирал, попада в списъка\", каза още проф. Михаил Константинов. \"Всички се справиха много добре. Не чух конкретни проблеми. Бих вдигнал още възнагражденията на секционните комисии. На първи тур недействителните бюлетини са много - 660 хиляди. 15% са недействителните гласове за съветници и 4% за кметове. На втори тур са малко - 3-4%. Българите гласуваха много грамотно за кметове и абсолютно неграмотно за общински съветници. Хората не се интересуват от съветници, те знаят името на кмета\", разясни проф. Константинов. По думите му трябва да има разяснителна кампания за това колко важни са съветниците. А допуснатите грешки по времето на изборите дадоха основание на кандидат-кмета в София Мая Манолова да поиска касиране на изборите. \"Човек трябва да се учи да губи достойно. Много ми харесва тенисът. Независимо от счупените ракети, накрая отиваш и поздравяваш противника. Гарантирам, че гласовете на хората са преброени\", коментира проф. Константинов. \"Има очевиден победител. ГЕРБ направи горе-долу колкото всички останали. Успех има и опозицията, която беше в нокдаун, а вече ходи по тепиха. Хубаво е, че общинските съвети са шарени\", посочи още проф. Константинов. Той предлага да бъде премахнато квадратчето \"Не подкрепям никого\" от бюлетината. Сега няма санкции и няма смисъл от това квадратче, само обърква хората, смята проф. Константинов.", "date": "2019.11.06", "title": "Проф. Константинов към Манолова: Човек трябва да се учи да губи достойно, гарантирам, че гласовете са преброени"}
{"url": "https://faktor.bg/bg/articles/boris-dzhonsan-prizova-tramp-da-otmeni-mitata-varhu-shotlandskoto-uiski", "text": "Британският министър-председател Борис Джонсън призова в телефонен разговор президента на САЩ Доналд Тръмп да отмени митата върху шотландското уиски и други стоки, предаде \"Ройтерс\". Джонсън призова Тръмп и да не налага мита за коли, каза говорител на \"Даунинг стрийт\" 10. \"Двамата лидери отново потвърдиха ангажимента си към засилване на специалните отношения чрез солидно двустранно споразумение за свободна търговия, след като Обединеното кралство напусне ЕС\", се казва в комюнике на Белия дом във връзка с телефонния разговор. Миналия месец САЩ наложиха 25-процентни мита върху вноса на скоч и други европейски продукти като ответна мярка на европейските субсидии в самолетостроенето. Правителството на Тръмп заплаши да наложи мита и върху вноса на европейски автомобили и авточасти. /БТА", "date": "2019.11.06", "title": "Борис Джонсън призова Тръмп да отмени митата върху шотландското уиски"}
{"url": "https://faktor.bg/bg/articles/zatvornitsi-izbyagaha-prez-dupka-v-tavana-ot-zatvor-v-kaliforniya", "text": "Американската полиция публикува снимки, направени след изненадващото бягство на двама души от затвор в Калифорния, предаде Би Би Си. Сантос Самуел Фонсека (21 г.)  и Джонатан Саласар (20 г.) се промъкнали през 55-сантиметрова дупка, която пробили в тавана на тоалетната в затвора в град Салинас, южно от Сан Франциско. От офиса на местния шериф заявиха, че мъжете се възползвали от „сляпо петно“. Двамата очаквали процес за отделни случаи на убийство, но в неделя успели да избягат. „Разочаровани сме, че хора обвинени в убийство, вече не са в затвора“, заяви Джонатан Торнбург, говорител на шерифския офис. Властите издирват бегълците, които се смятат за въоръжени и опасни. Наградата за информация за местонахождението им е 5000 долара.", "date": "2019.11.06", "title": "Пандизчии избягаха през дупка в тавана от затвор в Калифорния"}
{"url": "https://faktor.bg/bg/articles/po-visoki-temperaturi-ot-obichaynite-i-dnes", "text": "Днес времето ще остане динамично с температури, значително по-високи от обичайните. Преносът на въздушни маси ще е от юг-югозапад. Ще е ветровито, особено в Източна България и районите разположени северно от планините, където южният вятър ще се проявява и като фьон. Облачността над страната ще е разкъсана, предимно средна и висока. Над северозападните райони облачността ще е значителна и там след пладне ще превали слаб дъжд. Дневните температури ще бъдат предимно между 21° и 26°. Атмосферното налягане е по-ниско от средното за ноември и още ще се понижи. Т Над Черноморието ще има разкъсвана средна и висока облачност. Ще духа умерен югозападен вятър. Максимални температури на въздуха: 20°-24°. Температура на морската вода е 17°-18°. Вълнението на морето ще е 3-4 бала. Над планините ще има разкъсана средна и висока облачност. Ще духа силен, по билата и бурен югозападен вятър. Максимална температура на височина 1200 метра около 18°, на 2000 метра – около 11°.", "date": "2019.11.06", "title": "\"Ноемврийското лято\" продължава и днес"}
{"url": "https://faktor.bg/bg/articles/obshtestvo-ulitsata-gdbop-i-gratskite-spetssluzhbi-razsledvat-balgarskiya-kamion-s-nelegalni-emigranti-v-severna-gartsiya", "text": "ГДБОП и гръцките спецслужби работят съвместно за разкриване на канал за незаконни превози след новия случай на камион с българска регистрация, хванат с нелегални мигранти в Северна Гърция. Камионът е с регистрация от Пазарджик и е бил собственост на молдовски  гражданин.  По думите на вътрешния министьр Младен Маринов се проверява движението на превозното средство, собственика, фирмата, на която е регистриран и в координация с гръцките власти се работи усилено по случая. В камиона са намерени 41 нелегални бежанци от Афганистан. От пазарджишката фирма, продала машината на молдовеца заявиха, че пред тях 36-годишният мъж обяснил, че възнамерява да внася дрехи от Турция за Молдова и затова търси да купи камион. По информация на гръцките власти задържаният шофьор е грузинец и няма шофьорска книжка.", "date": "2019.11.06", "title": "ГДБОП и гръцките спецслужби разследват българския камион с нелегални емигранти в Северна Гърция"}
{"url": "https://faktor.bg/bg/articles/rekord-kmet-specheli-14-ti-poreden-mandat", "text": "Кметът на село Брягово, община Хасково, се очертава като най-дълго задържалия се на поста си селски управник у нас. На изборите за местна власт миналата неделя Делчо Митев спечели рекордния 14-ти пореден мандат. От 13 декември 1976 година, когато за пръв път встъпва в длъжност, той не е имал никакъв друг ангажимент през трудовия си път, освен да е кмет на село Брягово. На последния вот той се кандидатира въпреки 68-те си години и пенсионната възраст. \"За пръв път печеля след балотаж, досега не ми се бе случвало да стана кмет след втори тур\", посочи пред Дарик Митев. \"На първия тур победата ми уж изглеждаше сигурна, но от подвижна секция дойдоха няколко гласа и така резултатът ми стана точно 50%, един глас не ми стигна. Трябваше да се мобилизирам и стегна сериозно. Признавам си, много ме заболя\", споделя Митев, а административният съд в Хасково отказва да разглежда жалбата по допълнително вписания вот. На втория тур обаче Митев изпреварва съперника си Марко Марков със 147 на 130 гласа. Идния петък на първата сесия на новия Общински съвет в Хасково той трябва да получи удостоверението за избора си и да се закълне.", "date": "2019.11.06", "title": "Рекорд: Кмет спечели 14-ти пореден мандат"}
{"url": "https://faktor.bg/bg/articles/mohamed-halaf-iskaniyata-na-protestirashtite-v-irak-se-radikalizirat", "text": "Протестите в Ирак продължават. Те започнаха с искане за повече работни места, край на корупцията и по-добри обществени услуги. В момента исканията се редикализират. В протестите участват младежи на възраст от 18 до 25 години, родени след свалянето на режима в Ирак. В рамките на 16 години в страната се е появила една политическа класа, която у корумпирана. В Ирак има различни въоръжени милиции към управляващата партия. Фактически няма държава, заяви журналистът Мохамед Халаф в студиото на сутрешния блок на БНТ. Моделът, установен в Ирак след 2003 година, разделянето на властта на етнически и религиозна основа води до това, че постовете в страната се раздават на роднини и приятели на управляващите. От падането на режима до сега от иракската хазна са източени около 700 милиарда долара, твърди Халаф. Не се знае къде точно са отишли тези пари, знае се, че са в сметките на различни политически партии. Расте броят на убитите по време на протестите. Към днешна дата те са вече 300. Вчера беше спрян интернетът.", "date": "2019.11.06", "title": "Мохамед Халаф с тревожен коментар за Ирак: Там вече няма държава"}
{"url": "https://faktor.bg/bg/articles/rumen-hristov-neobyasnimo-e-dyasnomisleshti-hora-da-se-koalirat-s-nereformirana-komunisticheska-partiya", "text": "Председателят на СДС Румен Христов заяви пред БНТ, че \"пазарлъци\" за места в общинското управление след местните избори предварително не е имало.  \"Ние с ясно съзнание, осъзната необходимост от подкрепа се ориентирахме към г-жа Фандъкова.  Разбира се, че ще търсим допирни точки в управлението на общината, ще се срещнем в близките дни, но не това е била целта на нашата подкрепа. Целта ни беше София да си остане дясна\", подчерта председателят на СДС.  Той заяви, че на местните избори са подкрепили кмета на София Йорданка Фандъкова с около 25 000 гласа. Освен това в страната СДС има 193 общински съветника, двама избрани кметове, които оглавяват областни градове - Видин и Монтана.  Председателят на СДС говори и за отношенията между десните партии у нас.  \"Изключително сме разочаровани от Демократична България. Считаме, че това не са десни формации. Посегнаха към бюлетината на политическия опонент. С ДСБ сме били заедно в СДС, после в коалиционни формации. Недопустимо е в източноевропейска страна, каквато е България, където имаме една нереформирана социалистическа партия, която е основен опонент на десницата, да получава подкрепа от т.нар. десни. По-скоро няма вече да ги наричам десни. Може би има не толкова идеологически различия между нас и ДСБ, колкото непостигане на съгласие. Още по време на кампанията за евроизбори не успяхме да го постигнем с тях. Те решиха, че са си самодостатъчни. Да, вкараха евродепутат, но ако бяхме заедно, резултатът щеше да бъде сигурно още по-добър. Но пък има едно друго обединение, макар и в рамкови споразумения, макар и в споразумение, което дава възможност да се постига договорка на места или да не се постига, защото ние на много места не постигнахме договорка с ПП \"ГЕРБ\" и това е нормално. Там пък виждаме друго обединение на база ЕНП\", каза Христов и добави: \"Трябва да има общи каузи, да се работят за интереса на българските граждани.\" Ако съберем в София мандатите на десните и на тези, които се смятат за десни, значи ние имаме квалифицирано мнозинство и се надявам то да подкрепи идеята на СДС за демонтиране на Паметника на съветската армия. Това е едно от нещата, за които ние ще се борим.", "date": "2019.11.06", "title": "Румен Христов: Очакваме дясното квалифицирано мнозинство в София да ни подкрепи за демонтиране на Паметника на съветската армия"}
{"url": "https://faktor.bg/bg/articles/60-ot-rusnatsite-iskat-reshitelni-promeni-v-stranata-si", "text": "Почти 60 на сто от хората в Русия настояват за решителни промени в страната, а повечето от тях сочат като главно условие сериозни промени в политическата система, коментира \"Ведомости\" данни от съвместно проучване на Московския център \"Карнеги\" и центъра \"Левада\". Делът на жителите на Русия, желаещи решителни промени в страната си, е нараснал за две години от 42 на 59 процента, сочи анкетата. За незначителни промени се обявяват 31 на сто, а 8 процента не искат никакви, предава БТА. Според 53 на сто от участниците желаните реформи са възможни само при сериозни промени в политическата система, а 34 на сто са съгласни на промени при запазване на сегашната система.  Този резултат не е признак за пълна готовност на руското население за смяна на властта, но означава, че в обществото расте недоволство. Нагласите от този род все по-често ще избиват навън, включително като протестни акции, прогнозира доклад въз основа на анкетата. Сред онези, които най-малко искат промени, анкетираните посочват държавните служители и бюрократите - 69 на сто от запитаните, олигарсите и едрия бизнес - 67 на сто, президента Владимир Путин и обкръжението му - 25 процента. Едва 16 на сто от запитаните смятат, че Путин може да предложи привлекателен план за промени, 9 на сто вярват, че може да го направи лидерът на руските либералдемократи Владимир Жириновски, а 5 процента - комунистическият водач Генадий Зюганов. По 3 процента виждат в тази роля опозиционера Алексей Навални и министъра на отбраната Сергей Шойгу. Участниците отбелязват като най-необходима промяна в Русия да се вдигнат заплатите и жизненото равнище - 24 на сто от гласовете. На второ място се посочва смяна на правителството и президента - 13 на сто. Авторитетът на властта в Русия пада, а разкошът, в който живеят висшите чиновници, служителите от държавните корпорации и прословутото \"президентско обкръжение\", започва да дразни все повече хора, констатират авторите на доклада.", "date": "2019.11.06", "title": "Проучване: 60% от руснаците искат решителни промени в страната си"}
{"url": "https://faktor.bg/bg/articles/donald-tusk-nyama-da-se-kandidatira-za-prezident-na-polsha", "text": "Председателят на Европейския съвет Доналд Туск съобщи вчера, че няма да се кандидатира за президент на родната си Полша, предаде Асошиейтед прес, цитирана от БТА. Мандатът му начело на Европейския съвет приключва в края на този месец, което би му дало достатъчно време да започне предизборна кампания. Туск, който бе полски премиер от 2007 до 2014 г., даде вчера интервю за полски телевизии в Брюксел. Той каза, че няма да се кандидатира, защото е силно обременен от времето, в което е бил председател на правителството. По време на неговия мандат бяха взети непопулярни мерки като увеличаване на пенсионната възраст и избухнаха скандали с членове на неговото правителство, отбеляза АП. Решението на Туск оставя опозицията в Полша без ясен кандидат, който да се изправи срещу президента Анджей Дуда на изборите през пролетта догодина. Управляващата партия \"Право и справедливост\" е яростен критик на Туск, а държавната телевизия, която е под неин контрол, го представя в негативна светлина. Новинарският портал \"Онет\" съобщи в понеделник, че Туск е ангажирал социологическа агенция да направи проучване за шансовете му за успех на изборите и резултатите са се оказали разочароващи.", "date": "2019.11.06", "title": "Доналд Туск няма да се кандидатира за президент на Полша"}
{"url": "https://faktor.bg/bg/articles/maya-manolova-1-14", "text": "Мая Манолова коментира местните избори, които загуби на балотажа в София. Интервюто ѝ пред Антон Хекимян на моменти приличаше на раздаване на наградите \"Оскар\". Манолова не спираше да благодари и да се извинява на семейството си. Типично за бившата омбудсманка, тя се опита да се изкара онеправдана и жертва на зловещи порочни практики. По думите ѝ излезе, че Йорданка Фандъкова дори е станала кмет с купени гласове, а едва ли не всички, които са я подкрепили, са взимали пари.  „Доволна съм от изборите и съм удовлетворена. Видяхме страха във властта и как работи машината за фалшификации и манипулации. Аз и екипът ми бяхме подложени на кална кампания, но въпреки това Йорданка Фандъкова спечели с малко. Тя спечели ромския вот, но ние ще подадем сигнали до съда, тъй като има несъответствие в протоколите. Хора от столичната администрация са ги отваряли още преди да стигнат до зала „Арена Армеец“. Това каза Мая Манолова пред БТВ.  Тя размаха празни протоколи, които са с печат и подпис от председателя на комисията. Според нея са променяни резултати по време на гласуването. „Аз не съм вярвала, че в София може да се купуват гласове. Купуваха се не само роми, а и пред „Била“ в Обеля. Държава, която може да си позволи 100 000 избиратели разлика между първия и втория тур, може ли да прави честни избори“, попита сърдитата Манолова, която е бясна, че не спечели кметския вот в София.  „Подготвяме жалба, която ще внесем в петък или в понеделник за касиране на изборите. Купуването на гласове беше в цяла България. На тези избори то стигна дъното. Не е нормално уродливо явление да се мултиплицира. Хората се чудят „защо да гласувам“, когато в изборния ден екзитполове даваха 16% разлика между мен и Йорданка Фандъкова. На втория тур показахме, че можем да победим властта“, заключи с патос бившата омбудсманка. Тя се оплака, че Бойко Борисов, Йорданка Фандъкова и Владислав Горанов са я обидили.  „Готвех се да сложа край на едноличната власт. Хората отказаха да се делят на леви и десни, а на демократи и недемократи. Изборите дадоха знак, че едноличната власт на Борисов може да бъде победена, Аз благодаря на всички, които гласуваха за мен, дори и на тези, които не ме харесват“, коментира Манолова по повод гласовете на Демократична България. Тя благодари на леви, десни и избиратели от центъра. На втория тур тя е гласувала за кмета на „Лозенец“ от  Демократична България Константин Павлов-Комитата. „Благодаря на хората, които се причисляват към десницата, дори че ме нарекоха крива щанга\", каза още Манолова. Тя обаче не пожела да каже за чия листа е дала гласа си на първи тур и отново призова първо Антон Хекимян първо да каже каква бюлетина е пуснал. Водещият ѝ обясни, че не е кандидат за кмет и не е важно как той е изразил вота си.  „Няма да правя партиен проект. Знам, че има огромни страхове и притеснения. Тези дни беше уволнена журналистка от телевизия във Варна, защото задала неудобен въпрос на кмет. След предаването ще подкрепя медицинските сестри. Ще продължа да дишам във врата на едноличната власт. С моя екип обмисляме да направим гражданска инициатива за свобода на словото, честни избори, съдебна реформа и ще стъпим на демократични ценности“, каза още Манолова. След изборите тя се е извинила на съпруга си Ангел Найденов и на близките си, защото по време на кампанията били \"размазани\".", "date": "2019.11.06", "title": "Мая Манолова призна за коя листа е гласувала на балотажа, нямало да прави партия, а гражданска инициатива"}
{"url": "https://faktor.bg/bg/articles/mareshki-ima-mnogo-po-gnusni-zapisi-na-deputati-ot-tozi-na-kandidat-kmetitsata-na-momin-prohod", "text": "В отговор на въпрос на водещите на \"Здравей, България\" по Нова телевизия за кандидатката на \"Воля\" за кмет на Момин проход Диана Габровска, която предизвика фурор в социалните мрежи с появилите се нейни еротични снимки,  Веселин Марешки заяви, че Габровска се е представила добре на изборите. \"Тя е едно много добре изглеждащо момиче. Заснела е личните си взаимоотношения. Вътре в парламента има много такива, на които, ако им изкарат записите... Има много по-гнусни записи от това нещо на хора в парламента. Има и хора, които ги държат с тези записи. На тях не сме им удобни, затова излезе записът за кандидатката ни за Момин проход\", обясни още Веселин Марешки. Той коментира и отминалите местните избори. Подигравка е със социалистите, че им се казва, че в цялата софийска организация няма достоен кандидат, че трябва да им внасят от Кюстендил. Подигравка е и към целия народ да им се казва, че няма друг достоен кандидат за кмет на София освен Фандъкова и Манолова. Борис Бонев го вкарваха в голямата четворка още от началото. Ако така говореха медиите и за нашия кандидат, и той щеше да влезе в четворката. Затова говоря, че трябва да има закон за фалшивите социологически проучвания, подчерта Марешки. Срещу трите К-та, ние противопоставяме трите П-та. Трите К-та са корупция, контрабанда и картели. С корупцията и контрабандата правителството се справя сравнително добре, но не и с картелите. Може би затова не ни искат, защото ще се преборим с картелите. Трите П-та, които отстояваме ние са професионализъм, почтеност и патриотизъм, посочи Марешки. С какво депутатите на Каракачанов, Сидеров и Валери Симеонов са по-хубави от нас? Защо те са по-приемливи партньори на ГЕРБ от нас в парламента? Това е въпрос към Борисов и към ГЕРБ. Аз ще питам Борисов, въпросът е защо никой друг не го пита. Това каза в сутрешния блок на Нова телевизия лидерът на \"Воля\" Веселин Марешки. Какво му е лошото на Марешки и \"Воля\" спрямо останалите партньори, попита отново той.", "date": "2019.11.06", "title": "Марешки: Има записи с депутати, много по-гнусни от този на кандидат-кметицата на Момин проход"}
{"url": "https://faktor.bg/bg/articles/mvnr-na-rusiya-otseni-posleditsite-ot-vazmozhnoto-vlizane-na-severna-makedoniya-v-nato", "text": "Процесът на разширяване на НАТО, включително възможното влизане на Северна Македония в Алианса, подкопава доверието и стабилността на европейския континент и води до засилена конфронтация. Това заяви в интервю за РИА Новости, цитирана от \"Фокус\", директорът на Четвъртия европейски департамент на руското външно министерство Юрий Пилипсон. \"Позицията на Русия относно разширяването на НАТО е добре известна. Този процес сам по себе си е разрушителен, подкопава доверието и стабилността на европейския континент, води до засилена конфронтация. Присъединяването на всички нови членове към Алианса, включително Северна Македония (може да се присъедини към НАТО в близките месеца), разглеждаме от този ъгъл“, обясни Пилипсон. Дипломатът подчерта, че не се касае за военната заплаха, която македонците биха могли да представляват за Русия, а за комбинация от рискове за европейската сигурност, „които трябва да бъдат преодолени чрез напълно различни методи, вместо да се включва тази страна в антируската политика и военното планиране на НАТО“. Гърция и Македония подписаха споразумение през юни 2018 г., което решава дългогодишния спор за името на бившата югославска република и отвори пътя на Скопие за НАТО и ЕС, но договорът е критикуван и в двете страни. В момента процесът на ратифициране на протокола за влизането на Северна Македония в НАТО продължава. Очаква се той да приключи до срещата на върха на Алианса, която ще се проведе в Лондон през декември. Влизането на Северна Македония досега е одобрено от 21 от 29 настоящи членки на НАТО.", "date": "2019.11.06", "title": "МВнР на Русия оцени последиците от възможното влизане на Северна Македония в НАТО"}
{"url": "https://faktor.bg/bg/articles/novini-svyat-rusnak-iztreshtya-postroi-si-relsi-v-zadniya-dvor-za-parniya-si-lokomotiv", "text": "Руснак си направи парен локомотив и релсов път в задния двор на къщата си. Жп линията с дължина 330 метра заобикаля дома на Павел Чилин.  Парният локомотив е изработен за осем години от стари части, събрани от съседи. И макар да изглежда като играчка, с него Чилин превозва строителни материали в двора си. Руснакът от дете мечтаел да си има железница.", "date": "2019.11.06", "title": "Руснак изтрещя: Построи си релси в задния двор за парния си локомотив"}
{"url": "https://faktor.bg/bg/articles/shte-pogalne-li-niagarskiyat-vodopad-koraba-ayran-skol", "text": "Потънал преди 101 години, корабът \"Айрън Скол\" е на косъм да падне от Ниагарския водопад. Той е изоставен от екипажа си през лятото на 1918 година. Досега той беше атракция за туристите около Ниагара. Силна буря от понеделник обаче го е преобърнала и го е доближила до ръба на водопада. (Кадър: БНТ)", "date": "2019.11.06", "title": "Ще погълне ли Ниагарският водопад кораба \"Айрън Скол\"?"}
{"url": "https://faktor.bg/bg/articles/diplomat-razkri-kakvo-uslovie-sa-postavili-sasht-na-ukrayna-za-otpuskaneto-na-voenna-pomosht", "text": "Постоянният представител на САЩ в ЕС Гордън Сандланд призна, че е казал на високопоставен украински представител, че американска военна помощ няма да бъде отпусната, докато Украйна не направи публично изявление \"срещу корупцията\". Това става ясно от нови показания на Сандланд, предаде Ройтерс, цитирана от БТА и припомни, че замразената от президента Тръмп военна помощ е в размер на близо 400 милиона долара. Показанията на Сандланд съвпадат с тези на други свидетели, които казаха, че Тръмп е опитал да окаже натиск върху украинците, за да проведат разследване, което той да може да използва в своя полза на изборите, отбеляза Ройтерс. Демократите в Камарата на представителите водят разследване за импийчмънт срещу Тръмп, повод за което е телефонен разговор от 25 юли, в който американският президент е поискал от украинския си колега Володимир Зеленски да разследва бившия вицепрезидент на САЩ Джо Байдън и сина му Хънтър.", "date": "2019.11.06", "title": "Дипломат разкри какво условие са поставили САЩ на Украйна за отпускането на военна помощ"}
{"url": "https://faktor.bg/bg/articles/kray-na-deputatskata-vakantsiya", "text": "Днес парламентът подновява работата си след местните избори. В първия работен ден народните представители ще обсъдят проект за откриване на процедурата за избор на нов председател на Антикорупционната комисия.  Според процедурните правила, които трябва бъдат утвърдени в пленарната зала, депутатите ще имат срок от 14 дни да предлагат кандидати за председател на Комисията за противодействие на корупцията и за отнемане на незаконно придобитото имущество. След това в срок от 7 дни номинираните представят писмените концепции за работата си като ръководители на  Антикорупционната комисия и  декларация за имуществено състояние и конфликт на интереси. Ще бъдат проверявани и за принадлежност към бившата Държавна сигурност.  Правилата предвиждат допуснатите кандидати да бъдат изслушани в комисията за борба с корупцията, а реалният избор ще е в пленарната зала. За избран ще се смята този, който е получил подкрепата на повече от половината от  присъстващите в пленарната зала народни представители.  Процедурата за избор на председател на Антикорупционната комисия се задейства три месеца след като Народното събрание гласува подадена от Пламен Георгиев оставка заради скандала с недекларираната му тераса. Започва гледането и на бюджета за 2020 по комисии. Законопроектът за държавния бюджет ще се гледа днес за първи път в Народното събрание, на съвместно заседание на две комисии. Парламентарната комисия по икономическа политика и Комисията за наблюдение на приходните агенции и борбата със сивата икономика и контрабандата ще гласуват на първо четене общата финансова рамка в проекта, внесен от Министерския съвет. Очаква се в заседанието да участва и министърът на икономиката Емил Караниколов.  В четвъртък, обсъждането на бюджета продължава във Финансовата комисия, разбит и по направления - парите на Националната здравноосигурителна каса и на Държавното обществено осигуряване, отбелязва БНР.  Законопроектът за държавния бюджет за 2020 година беше внесен от правителството в парламента на 31-ви октомври.", "date": "2019.11.06", "title": "Край на депутатската ваканция"}
{"url": "https://faktor.bg/bg/articles/putin-iska-ruska-alternativa-na-uikipediya", "text": "Руският президент Владимир Путин призова днес да бъде създадена руска онлайн енциклопедия, която да стане алтернатива на Уикипедия, предаде Франс прес, цитирайки РИА Новости. \"Що се отнася до Уикипедия, по-добре е тя да бъде заменена\" от нова Голяма руска енциклопедия в електронен вариант, заяви Путин на заседание на Съвета по руски език. Информацията в нея ще е достоверна и поднесена в съвременна форма, каза той. Руското правителство планира да похарчи близо 1,7 милиарда рубли (26,7 милиона долара) през следващите три години за създаването на онлайн енциклопедията, става ясно от официални документи, оповестени публично през септември. Рускоезичната версия на Уикипедия твърди, че се състои от над милион и половина статии. През 2015 г. руските власти за кратък период от време забраниха Уикипедия заради статия, в която се дават обяснения как да се приготвят наркотици на основата на канабис, припомня Франс прес.", "date": "2019.11.06", "title": "Путин поиска руска алтернатива на Уикипедия"}
{"url": "https://faktor.bg/bg/articles/tornado-unishtozhi-fabrika-za-zehtin-v-gartsiya", "text": "Торнадо отвя складовете на цяла фабрика за зехтин в градчето Каламата в Южна Гърция. Силният вихър е ударил на 4 ноември в следобедните часове и е заснет от охранителните камери на завода, съобщават местни медии. Унищожени са голяма част от складовете. Вятърът е отнесъл и автомобили, които били паркирани в близост до завода. По чудо няма пострадали хора, а стихията е нанесла само материални щети.", "date": "2019.11.06", "title": "Торнадо отвя цяла фабрика за зехтин в Гърция"}
{"url": "https://faktor.bg/bg/articles/srabskiyat-prezident-se-konfrontira-s-demonstranti-pred-srabskata-natsionalna-televiziya", "text": "Напрегната нощ в Сърбия. Президентът Александър Вучич се конфронтира с демонстранти пред сградата на сръбската национална телевизия РТС/ЕрТеЕс. Около 200 противници на управляващите препречиха главния вход на сградата, за да не допуснат Вучич да влезе за интервю, съобщава БНТ. Според протестиращите сръбският президент режисира медийните си изяви и не позволява да му се задават трудни въпроси. Той самият отрича това да е вярно и публикува в профила си в Инстаграм снимка, към която написа, че е бил принуден да влезе в телевизията през страничен вход.", "date": "2019.11.06", "title": "Сръбският президент влезе в конфронтация с демонстранти пред националната телевизия"}
{"url": "https://faktor.bg/bg/articles/darzhavata-shte-dava-pari-na-uchilishta-i-detski-gradini-za-zaslugi", "text": "Бонуси за добре свършена работа за детски градини, училища и образователни центрове. Очаква се правителството да обсъди в сряда на редовното си заседание дали да отпусне средства за ръководството на общински структури, които са се справили успешно със задълженията си.  Бонусите ще бъдат преведени на общините, които ще ги разпределят по заслуги. По предложение на социалния министър Бисер Петков сдружението „Българска асоциация за рекреация, интеграция и спорт” трябва бъде признато за национално представителна организация.", "date": "2019.11.06", "title": "Държавата ще дава пари на училища и детски градини за заслуги"}
