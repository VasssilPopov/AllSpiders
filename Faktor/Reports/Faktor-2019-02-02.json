{"url": "https://www.faktor.bg/bg/articles/sled-tri-mesetsa-malchanie-gruevski-razkri-kak-e-izbyagal-ot-makedoniya", "text": "\"Властта не ми помогна да избягам\", заяви бившият македонски премиер Никола Груевски, който е обявен за издирване, в интервю пред македонския телевизионен канал „Сител“. След три месеца мълчание, Груевски даде интервю в Букурещ. Пред журналисти той разкри пътя си на бягство. Той посочи, че не желае да разкрие дали е минал през ГКПП или е преминал границата нелегално, но добави, че е напуснал Македония през Албания. „От Македония заминах много просто, отидох в Албания, регистрирах се в унгарското посолство там, поисках политическо убежище. От съображения за сигурност, като бивш дългогодишен премиер, бях транспортиран до Унгария. След като отидох в Албания, се движех с моята личната карта“, обясни Груевски. На въпроса дали правителството му е помогнало за бягството той е отговори: \"Не, те биха направили всичко друго, но не и да ми помогнат\".", "date": "2019.02.02", "title": "След три месеца мълчание, Груевски разкри как е избягал от Македония"}
{"url": "https://www.faktor.bg/bg/articles/novini/balgariya/shefat-na-zdravnata-kasa-predlaga-pari-ot-tsenata-na-tsigarite-da-se-davat-za-zdrave", "text": "\"Има механизми без да се увеличава здравната вноска да се добавят пари в системата. Например определена част от цената на кутиите с цигари може да постъпва в обществен фонд\". Това заяви пред \"Дарик\" управителят на Националната здравноосигурителна каса д-р Дечо Дечев. \"И ако в България се пушат по около 3 млн. кутии цигари на ден, само по 50 стотинки да се отделят от тях, това са 1.5 млн. лв. на ден допълнителни средства, което прави по 500 млн. лв. на година само от цигарите\", обясни той. Според д-р Дечо Дочев генералният проблем на системата е, че има несъвпадение между здравния пакет, който определя какви заболявания влизат в този основен пакет, и средствата, с които трябва да се плати това, на което човек има право. \"Това, което трябва да се направи, е или да се намалят дейностите, които се гарантират с този пакет, или да се увеличи бюджетът за тях\", посочи той. Според Дечев обаче българското общество не е готово да дава повече пари за здравеопазване. \"Обществото няма против да дава милиарди за лотарийни билети например, но не иска да дава за здраве по някаква причина\", каза още той. 4.25 млрд. лева, отделени от държавата, и още поне толкова за плащания в системата - това е приблизителната сметка на необходимите пари за здравеопазване, изчисли д-р Дечо Дечев. Той обяви, че е съгласен с констатациите на Международния валутен фонд (МВФ), че здравеопазването в България е скъпоструващо, неефективно и с високи доплащанията. \"Българинът в никакъв случай не боледува повече, отколкото боледуват други. Но голямата разлика е, че българинът не се лекува така, както трябва, за разлика от другите в Европейския съюз\", заяви Дечев. Като друга разлика той посочи процентът от средства, които държавата дава за лекарства. \"В България става въпрос за около 30%. Средният разход за медикаменти от публични средства е около 20% в други държави, а в някои и под 20%\", обясни д-р Дечев. Коментирайки парите за здраве през тази година, той обяви, че за първичната извънболнична помощ ще има около 18 млн. лв. повече, за специализираната - с 20 млн. лв. повече, а за болничната със 180 млн. лв. повече. Дори и при това положение, обаче нямало всеки, който има нужда от направление, да го получи.", "date": "2019.02.02", "title": "Шефът на НЗОК предлага пари от цената на цигарите да се дават за здраве"}
{"url": "https://www.faktor.bg/bg/articles/novini/svyat/strahat-na-evropa-ot-nova-studena-voyna", "text": "САЩ официално обявиха, че ще се оттеглят от Договора за ликвидиране на ракетите със среден и малък обсег на 2 август 2019 г., като за това решение обвиниха Русия в нарушаване на споразумението. Междувременно външните министри на ЕС все още не са сигурни как да реагират. Някои се страхуват от началото на нова надпревара във въоръжаването, докато други предупреждават, че трябва да се положат всички усилия за спасяването на договора. Засега обаче не са предприети конкретни стъпки към тази цел. През последните седмици германският външен министър Хайко Маас се опита да спаси сделката, като специално отпътува до Москва, за да обсъди въпроса с руския си колега Сергей Лавров. Разговорите не доведоха до резултат - както и тези във Вашингтон. Германската канцлерка Ангела Меркел, която има много по-голям опит и международно влияние, вероятно би могла да разговаря с руския президент Владимир Путин, за да проучи какви са възможностите за подновяване на преговорите. Като конкретна инициатива от страна на Германия външният министър Маас предложи конференцията за разоръжаване през март в Берлин да осигури форум за подновяване на разговорите - въпреки че фокусът на срещата не са ракетите със среден обхват, а по-скоро заплахите от въоръжените безпилотни самолети, убийствени роботи и други подобни оръжия. Маас заяви, че Китай трябва да бъде включен във всички преговори, тъй като Пекин значително допринася за глобалната надпревара във въоръжаването. Той се надява, че конференцията ще бъде първата стъпка към създаването на нови споразумения за разоръжаване, въпреки че до този момент не е ясно дали ключовите играчи ще приемат поканата и ще присъстват на събитието. Въпреки мрачните изгледи, Маас не вярва, че историята ще се повтори. \"Студената война приключи. Решенията от онези времена са напълно неподходящи да отговорят на днешните предизвикателства\", твърди Маас. Неговият предшественик Зигмар Габриел не е толкова сигурен. Пред германското издание \"Тагесшпигел\" той заяви, че смята края на Договора за непосредствена заплаха за единството на ЕС, която би могъла да подкопае общата му програма за външна политика и сигурност. Страните от Източна Европа се съмняват в готовността на техните западни партньори да ги защитят в случай на атака от страна на Русия. Ето защо ЕС трябва да разположи на тези територии повече конвенционални войски, поемайки по-голяма отговорност в гарантирането на сигурността в региона. От друга страна, според Зигмар Габриел, ЕС трябва да призове САЩ да разреши инспекции на ядрения си арсенал като признак за добра воля, за да убеди Русия да последва примера. Междувременно литовският външен министър Линас Линкевичус няма никакво съмнение кой е отговорен за настоящата криза - според него, от години има \"ясни доказателства\", че Русия нарушава договора. Американците от години се опитват да накарат Русия да се съобразява с договора, но безуспешно. Освен това руснаците нарушават и много други споразумения - според Линкевичус списъкът е дълъг. Външният министър твърди още, че \"новата надпревара във въоръжаването носи по-малко стабилност и повече несигурност\", но засега няма ясна алтернатива. Линкевичус обвинява Русия в постоянно пресичане на червените линии. Всъщност Литва и другите балтийски държави, заедно с Полша, отдавна се оплакват от военната позиция на Русия и настояват за разполагане на американски ракети със среден обсег в Европа, ако това се наложи. Министърът на външните работи на Люксембург Жан Аселборн също зае позиция по въпроса: \"Географски, ние сме тези, които ще страдат, ако въоръжаването отново е на дневен ред.\" Европейският съюз няма друг избор, освен да действа като посредник между Вашингтон и Москва, тъй като блокът е впримчен в хватката на двете велики сили. Въпреки това \"дебатите за нова надпревара във въоръжаването ще разпокъсат отново Европа и ще я отслабят\", предупреждава Аселборн. Върховният представител на ЕС по външните работи и политиката на сигурност Федерика Могерини от своя страна подчерта, че Европа има най-голяма полза от сигурността, гарантирана от договора за ликвидиране на ракетите със среден и малък обсег, и следователно най-много може да загуби. \"Това, което определено не искаме да се случи, е нашият континент отново да се превърне в бойно поле или в място, където други свръхсили воюват помежду си. Тези времена вече са история. Не искаме и да си помислим, че могат да се върнат.\" Тези думи изразяват както надеждите, така и страховете на европейците.", "date": "2019.02.02", "title": "Страхът на Европа от нова Студена война"}
{"url": "https://www.faktor.bg/bg/articles/novini/svyat/politsai-prostrelyaha-zapodozryan-za-terorizam-v-brizbeyn", "text": "Австралийската полиция простреля мъж на летището в Бризбейн, след като започнал да размахва нож и заплашил, че носи бомба. предаде ДПА, цитирайки местни медии. Наложила се е евакуация на пътниците. Мъжът влязъл в зоната за заминаващите пътници, държейки метална кутия със стърчащи от нея жици и заявил, че носи бомба. Очевидци съобщават, че освен това той опитал да намушка жена, която се оказала бившата му съпруга. Мъжът е задържан. Няма пострадали при инцидента, съобщава полицията. Властите на летището заявиха, че се надяват да се поднови работата възможно най-скоро.", "date": "2019.02.02", "title": "Полицаи простреляха заподозрян за тероризъм в Бризбейн"}
{"url": "https://www.faktor.bg/bg/articles/kolyo-kolev-kragove-uprazhnyavat-natisk-varhu-radev-za-nov-politicheski-proekt-kakto-beshe-i-pri-slavi", "text": "\"Речта на президента беше конфронтационна спрямо правителството. И Румен Радев, и Бойко Борисов казаха, че ловният сезон на нагушените пеликани трябва да бъде открит. Премиерът предупреди съпартийците си, че трябва да им светне лампичката. И двата случаи посланията бяха насочени срещу хора, които с изтръпнали ръце се държат на повърхността и само се интересуват от обществени поръчки\". Това заяви пред Канал 3 социологът Кольо Колев.  \"Румен Радев има право да говори по този начин, но вече зависи как думите му ще бъдат приети. Въпросът е дали конфронтацията между президента и правителството ще нанесе някакви вреди. За мен засега няма кой знае какви вреди, но и двете институции не обръщат сериозно внимание на това, какво се случва навън и в ЕС\", каза още социологът.  \"Различни кръгове упражняват натиск върху Румен Радев за нов политически проект, защото има огромна ниша. Преди надеждата се виждаше в Слави Трифонов, но той реши, че не е това, което иска да прави. Хора с разни интереси тичаха при Слави, а сега - при Радев и казват \"поведи ни\". В цяла Европа има подобна тенденция. Много се надявам да получа покана за съвета за стратегическо развитие на президента. Левият електорат е ограничен в рамките около 800 хил. души. Появата на нов субект ще удари, макар че не знам как това ще стане сега, ще дръпне много от електората на БСП, на патриотите, дори и на ГЕРБ\", коментира Колев.", "date": "2019.02.02", "title": "Кольо Колев: Различни кръгове натискат Радев за нов проект, както караха и Слави да влиза в политиката"}
{"url": "https://www.faktor.bg/bg/articles/novini/svyat/evrokomisaryat-yohanes-han-shte-podkrepim-makedoniya-da-vleze-v-es", "text": "Европейският комисар по разширяването Йоханес Хан поздрави македонското правителство за подписването на Протокола за присъединяване към НАТО следващата седмица и обяви, че ЕС ще даде най-силна подкрепа за започването на преговори за членство в еврообщността още тази година, съобщава Bgens.  „От сърце честитя на премиера Зоран Заев, на министъра на външните работи Никола Димитров, на правителството на Македония и на всички граждани първата важна стъпка в евроатлантическата интеграция на бъдещата Северна Македония. ЕС ще даде най-силна подкрепа и за втората стъпка, като започне преговорите за присъединяване на страната към Евросъюза, които ще стартират още тази година\", написа Хан в Twitter.", "date": "2019.02.02", "title": "Еврокомисарят Йоханес Хан: Ще подкрепим Македония да влезе в ЕС"}
{"url": "https://www.faktor.bg/bg/articles/novini/balgariya/rumen-gechev-razkri-planovete-na-levitsata-bsp-e-gotova-za-koalitsiya-s-proekta-na-radev-ako-podkrepi-viziya-za-balgariya", "text": "Депутатът от БСП Румен Гечев коментира пред Канал 3 изказването на президента Румен Радев. В отчета си президентът заговори за нов проект, който би подкрепил.  \"От БСП няколко пъти се опарихме с ДПС. Партията ни има нужда от коалиционен партньор. Ние в момента не можем да правим коалиция с ГЕРБ или с ДПС. Не сме уплашени от нов проект. Независимо от къде и как се появи, бихме се коалирали, ако бъде близък до нашите идеи. Ако не отговаря на нашата програма и не подкрепя \"Визия за България\", няма да ни бъде съюзник. Но не мога да говоря предварително, преди да съм видял проекта. Свободна държава сме, всеки има право да прави и да подкрепя каквото си иска\", обясни Гечев. Той обаче подмина въпроса на водещия от кога знае за идеите на Румен Радев и ще спази ли левицата заканата си преди президентските избори. Припомняме, че през 2016 г. Илияна Йотова размаха пръст на президента да внимава как ще се държи със \"столетницата\".", "date": "2019.02.02", "title": "Румен Гечев разкри плановете на левицата: БСП е готова за коалиция с проекта на Радев"}
{"url": "https://www.faktor.bg/bg/articles/glavchev-kam-sotsialistite-politikata-ne-e-kinematografiya-a-yoncheva-ne-e-razsledvasht-zhurnalist", "text": "\"Не виждам с какво да е разклатен столът на Боил Банов. Не може такава аудио продукция на БСП да доведе до това. Аз не виждам и той да е притеснен. Когато прокуратурата си свърши работата, тогава ще говорим. Има защитен свидетел, който не желае да се покаже, може би се срамува от начина по който е правил записите\". Това заяви пред Канал 3 депутатът от ГЕРБ Димитър Главчев.  \"До момента, до който не покаже нещо друго проверката, ние седим зад Боил Банов. Най-важен е премиерът, защото той подбира екипа си, а него не сме чули да оттегля доверието си. Винаги така сме подхождали - изчакваме проверка, а след това се взима решение. Ако има сянка на съмнение, по друг начин се постъпва, но ние нямаме такива. Той после заяви, че не е имал категорични данни, за да даде сигнал тези 4 години. За да не е уведомил, е имал своите основания и предполагам, че не е имал своите факти и обстоятелства\", каза още той. \"Тук политиката не е кинематография. Тук трябва да се решават важни проблеми на хората. Да излизат и да казват, че Елена Йончева е разследващ журналист, не е правилно. Всички имаме други професии. С Боил Банов, всичко изглежда толкова пошло, че не си заслужава да се коментира, но нека изчакаме компетентните органи да си свършат работата\", категоричен беше Главчев.", "date": "2019.02.02", "title": "Главчев към социалистите: Политиката не е кинематография, а Йончева не е разследващ журналист"}
{"url": "https://www.faktor.bg/bg/articles/vashington-ofitsialno-uvedomi-moskva-che-prekratyava-uchastieto-si-v-dogovora-za-likvidirane-na-raketite", "text": "Вашингтон официално уведоми Москва, че прекратява участието си в Договора за ликвидиране на ракетите със среден и малък обсег и че започва процедура по излизането от него, съобщи руското министерство на външните работи в изявление, цитирано от ТАСС и БТА.  \"На 2 февруари Съединените американски щати, с нота на Държавния департамент, официално уведомиха Руската федерация за прекратяване на участието си в двустранния Договор за ликвидиране на ракетите със среден и малък обсег от 1987 г. и началото на процедурата по излизането от него\", се казва в изявлението. Вашингтон обяви също, че \"вече не се смята за обвързан със задълженията по този документ, т.е. може открито да пристъпи към разработката, производството и разполагането на забранените от договора въоръжения\".", "date": "2019.02.02", "title": "Вашингтон официално уведоми Москва, че прекратява участието си в Договора за ликвидиране на ракети"}
{"url": "https://www.faktor.bg/bg/articles/politsiyata-arestuva-10-dushi-pri-protesta-na-zhaltite-zhiletki-v-parizh", "text": "Полицията арестува 10 души в днешния протест на \"жълтите жилетки\" в Париж, съобщи телевизия Бе Еф Ем, цитирана от ТАСС.  По предварителни данни в протестната акция във френската столица участват 13 800 души. Полицията използва сълзотворен газ и водни оръдия срещу група агресивно настроени протестиращи на булевард \"Сен Мартен\" близо до площад \"Република\", които доближиха полицейския кордон и се опитаха да провокират силите на реда и ги замеряха с камъни и димки. Протести има и в други градове на Франция. В централния град Валанс демонстрират около 5500 души и има 18 арестувани. Днес е 12-ата съботна протестна акция на \"жълтите жилетки\" във Франция.", "date": "2019.02.02", "title": "Полицията арестува 10 души при протеста на \"жълтите жилетки\" в Париж"}
{"url": "https://www.faktor.bg/bg/articles/obshtestvo/padnalo-darvo-blokira-lift-na-pamporovo", "text": "Инцидент с паднало дърво блокира един от лифтовете на Пампорово за 3 часа. За това сигнализира БТВ. Вятърът е съборил дървото върху една от седалките на съоръжението. Като по чудо няма пострадали туристи.  Бурният вятър създаде проблеми и на Витоша, където сутринта лифтовете не работеха. Въпреки високите температури, заради вятъра планината и утре няма да е подходяща за туризъм. Метеоролозите предупреждават туристите да са внимателни, защото въпреки по-високите температури през уикенда, в планините ще духа умерен до силен на по-високите места вятър.", "date": "2019.02.02", "title": "Дърво падна върху лифт на Пампорово"}
{"url": "https://www.faktor.bg/bg/articles/obshtestvo/zakon-i-red/predsedatelyat-na-vas-dokato-ne-padne-stroitelnata-zabrana-ot-2014-g-za-koral-tam-ne-mozhe-da-se-stroi", "text": "\"Докато не отпадне строителната забрана от 2014 г. за плаж Корал, там не може да се строи. Забраната е въведена, докато проектите не се приведат съответните проекти със Закона за биологичното разнообразие и със Закона за опазване на околното среда\". Това обясни председателят на  Върховния административен съд (ВАС) Георги Чолаков пред БТВ. \"Това, което се случва по Черноморието не е добре, но важното е дали е допустимо и по закон, отбеляза още той. По думите му до острата реакция се е стигнало, защото имало публикации, че ВАС е разрешил строителството на плаж „Корал\". „Историята със строителството на плаж Корал се развива още от 2006-2007 година, когато са издадени  разрешителни за строеж. През 2007 г. тези разрешителни, които са предмет на сегашните производства, са изпратени на РДНСК за проверка. До този момент РДНСК-Бургас не е реагирала и не е приела, че има някакъв проблем при разрешението за строеж, но към 2007 г. са действали и други закони. Не е имало такива изисквания, каквито има в момента по Закона за биологичното разнообразие и Закона за опазване на околната среда. Въпросните дюни, за които се твърди, че са налични, са нанесени много по-късно в кадастралната карта. Към момента, когато са издаване разрешенията за строеж, тези територии са били урбанизирани. Някой не е нанесъл тази дюна – кадастъра или местната власт\", посочи председателят на ВАС. \"Проверяваме дали това разрешение за строеж от 2007 година е било законосъобразно издадено към онзи момент\", посочи още Чолаков. \"Едно разрешение за строеж може да се обяви за нищожно, ако е издадено при допуснати груби нарушения на правилата. За пример той посочи, че нарушение е ако разрешението е трябвало да го издаде главният архитект на община Царево, а го е издал главният архитект на община София. Втората предпоставка е, ако разрешението е издадено там, където изобщо не може да се строи. – като защитена територия. Това обаче не е защитена територия\", отбеляза Георги Чолаков. „В практиката си съм имал много казуси за строителство по Черноморието. Държавата отскоро взе да мисли за тези дюни, отскоро защитава своите природни забележителности. Собственикът, който има дюна, трябва да бъде обезщетен от държавата, тъй като тя е изключителна държавна собственост. Държавата трябва ясно да е разписала къде не може да се строи и да се знае предварително. И предприемачите трябва имат права\", посочи  съдията.", "date": "2019.02.02", "title": "Председателят на ВАС: Докато не падне строителната забрана от 2014 г. за \"Корал\", там не може да се строи"}
{"url": "https://www.faktor.bg/bg/articles/obshtestvo/hram-izgraden-s-pomoshtta-na-dyado-dobri-otvori-vrati", "text": "Една от мисиите на покойния дядо Добри - светеца от Байлово, беше да бъде вдигнат храм на Гара Елин Пелин. Църквата, изградена и със събрани от него пари от милостиня, вече отвори вратите си за вярващите.  „Храмът е най-големия в Софийска област. Дядо Добри ни помогна като дари 18 000 лв. По този начин довършихме покрива на църквата”, заяви пред NOVA отец Пламен. „Имаме нужда от още неща, за да го довършим. Трябват ни средства, за да направим всичко според архитектурния план. Трябват ни още около 200 000 лв. Събираме пари дори от свещите, които продаваме”, каза още кметът на Гара Елин Пелин Светлана Трендафилова.", "date": "2019.02.02", "title": "Храм, изграден с помощта на дядо Добри, отвори врати"}
{"url": "https://www.faktor.bg/bg/articles/zaloviha-kradetsa-na-statuyata-apolon-medikus-do-halite", "text": "37-годишен е задържан за кражбата на статуята \"Аполон Медикус\" от минералната чешма до халите. Александър от Козлодуй е задържан в четвъртък вечерта в кв. \"Лозенец\". Той признал за кражбата на статуята. Има криминално досие за престъпления в София и провинцията. Две седмици по-късно статуята от месинг беше намерена в двор близо до местопрестъплението. Оказа се, че камери са снимали злосторника, който се дегизирал с качулка. Още тогава полицията е знаела кого издирва. Александър признал за кражбата на статуята, но не и за чучурите.", "date": "2019.02.02", "title": "Заловиха крадеца на статуята \"Аполон Медикус\""}
{"url": "https://www.faktor.bg/bg/articles/obshtestvo/zakon-i-red/kradlivata-bankerka-otmaknala-200-000-lv-premetna-temida", "text": "Банковата служителка от Дулово, която беше обвинена за източване на 200 000 лв. от сметка на клиент, не е настанена в силистренската болница. Според окръжния прокурор на Силистра в петък 29-годишната жена е трябвало да бъде приета в инфекциозното отделение, след като получила криза в ареста. Директорът на здравното заведение обаче съобщиха за Нова телевизия, че тя е била там на преглед в четвъртък. Лекарите преценили, че е трябвало да я приемат за лечение, но жената не се явила. Прокуратурата и полицията не са получили уведомление от обвиняемата или от неин адвокат, че е избрала да се лекува в друго здравно заведение. Въпреки внесената парична гаранция от 10 000 лева и наложената забрана за напускане на страната, може да се наложи прокуратурата в Силистра да я обяви за издирване.", "date": "2019.02.02", "title": "Банкерката, отмъкнала 200 000 лв., преметна Темида"}
{"url": "https://www.faktor.bg/bg/articles/obshtestvo/ulitsata/gratskata-politsiya-izdirva-dvama-balgari-za-telefonni-izmami", "text": "Гръцката полиция в Солун издирва двама млади българи за телефонни измами. Пострадалите са възрастни хора в престижен квартал на Солун. Досега са разкрити пет случая на телефонни измами на възрастни хора в квартал „Харилао“ в Солун, съобщава полицията, цитирана от БНР. Измамата възлиза на 12 600 евро според разследването досега. Приканват се да дадат показания и други евентуални жертви на същата престъпна група. Заподозрените са двама българи на възраст 20 и 24 години. Използваната схема е, че близък роднина е извършил тежка катастрофа и са необходими пари, за да бъде освободен от полицията. Гръцките власти са подали информация за издирваните към всички гранични пунктове, а жертвите са ги разпознали по записи на охранителни камери. Предполага се, че в схемата са участвали и гърци, които също се издирват.", "date": "2019.02.02", "title": "Гръцката полиция издирва двама българи за телефонни измами"}
{"url": "https://www.faktor.bg/bg/articles/obshtestvo/obraha-kashta-ot-priyuta-na-otets-ivan", "text": "Серия домови кражби са стреснали жителите на монтанското село Якимово. Неизвестен, след като проникнал в незаключена къща, собственост на лице от с. Нови хан, прониква в жилището и извършва кражба на 3 телевизора, прахосмукачка,спално легло с матрак, готварска печка,пералня, настолен компютър заедно с плазмен монитор- 17 инча, клавиатура и мишка.  От проведените незабавни оперативно- издирвателни мероприятия по горещи следи от служители на участък Якимово е установено, че извършители на деянието са криминално проявени четирима мъже от с, Якимово. В домовете, обитавани от извършителите са намерени и иззети вещите обект на кражба. Образувано е досъдебно производство. Кражбата станала за времето от 20-ти януари до 1-ви февруари.За времето от 15-ти август до 28-ми януари т.г.,неизвестен апаш проникнал в незаключена къща намираща се в същото село, собственост на жител на с.Якимово и успял да измъкне една спалня, четирикрилен гардероб и ракла. По случая е образувана преписка. От проведените незабавни издирвателни мероприятия по горещи следи от служители на участък Якимово е разкрит извършителя на деянието жител от с. Якимово. Вещите, обект на кражбата са намерени и иззети от дома на извършителя.", "date": "2019.02.02", "title": "Обраха къща от приюта на отец Иван"}
{"url": "https://www.faktor.bg/bg/articles/kon-prichini-zhestoka-katastrofa-mazh-e-s-opasnost-za-zhivota", "text": "Тежка катастрофа на пътя между Казанлък и Стара Загора, един човек е тежко ранен. Инцидентът е станал малко след 18:00 ч. до село Тулово. Причината по последна информация е внезапно излязъл кон на пътното платно. В опит да избегне коня, водачът се блъснал в мантинелата. Шофьорът е в много тежко състояние и е с опасност за живота. Откаран е в старозагорската университетска болница. Изясняват се причините за катастрофата. Временно движението по пътя се осъществява в една лента, съобщават от АПИ. Полиция регулира движението.", "date": "2019.02.02", "title": "Кон причини зверска катастрофа, мъж е с опасност за живота"}
{"url": "https://www.faktor.bg/bg/articles/venetsuelskiyat-opozitsionen-lider-huan-guaydo-podade-raka-na-kitay", "text": "Лидерът на опозицията във Венецуела, самопровъзгласил се за президент - Хуан Гуайдо, заяви пред китайски вестник, че ще спази сключените споразумения с Пекин и се надява да започне възможно най-бързо диалог с Китай, предаде Франс прес. \"Подкрепата на Китай ще бъде много важна за стимулиране на икономиката на нашата страна и бъдещото ни развитие\", увери Гуайдо в интервюто пред в. \"Саут Чайна морнинг пост\". Той изрази готовност за създаване на конструктивни отношения и диалог с Китай. Тези коментари, изглежда, целят да разсеят неяснотата за бъдещите отношения с Китай, ако Гуайдо заеме президентския пост, отбелязва АФП. Пекин е основен кредитор на Венецуела и също като Москва подкрепя президента Николас Мадуро. Водената от Гуайдо венецуелска опозиция планира да организира днес протести с искане президентът да се откаже от властта. През септември Мадуро посети Китай и сключи споразумения в енергийния сектор и за добива на злато, опитвайки се да получи подкрепата на Пекин в политическата криза, която разтърсва Венецуела, припомня АФП.  Вчера китайското външно министерство заяви, че е готово да постигне компромис с всички страни. Китай и Венецуела имат отдавнашно прагматично сътрудничество, подчерта вчера говорителят на китайското министерство на външните работи Гън Шуан. \"Нищо от това няма да се промени независимо от развитието на ситуацията\", подчерта той.", "date": "2019.02.02", "title": "Венецуелският опозиционен лидер Хуан Гуайдо подаде ръка на Китай"}
{"url": "https://www.faktor.bg/bg/articles/putin-prekratyava-uchastieto-na-moskva-v-dogovora-za-likvidirane-na-raketite-sas-sreden-i-malak-obseg", "text": "Президентът Владимир Путин заяви, че Русия прекратява участието си в Договора за ликвидиране на ракетите със среден и малък обсег, предаде ТАСС. \"Ще постъпим по следния начин. Нашият отговор ще бъде огледален. Американските партньори обявиха, че прекратяват участието си в договора, и ние го прекратяваме\", каза Путин на среща с министрите на отбраната Сергей Шойгу и на външните работи Сергей Лавров. Путин каза, че в Русия е започнала работа по създаване на нови оръжия заради аналогични действия на САЩ. Ще бъде започната разработка на хиперзвукова ракета със среден обсег и наземно базиране. \"Съгласен съм с предложенията на министерството на отбраната за започване на работа по \"приземяване\" на ракетите \"Калибър\" и откриване на ново направление - създаване на хиперзвукова ракета с наземно базиране, със среден обсег\", каза Путин, цитиран от ТАСС.", "date": "2019.02.02", "title": "Путин спира участието на Москва в договора за ликвидиране на ракети, прави ново ядрено оръжие"}
{"url": "https://www.faktor.bg/bg/articles/novini/svyat/polsha-ukrayna-i-sasht-sa-pritesneni-berlin-stava-zalozhnik-na-moskva-ako-dopusne-severen-potok", "text": "Скоро може да бъде решено какво ще стане с директния газопровод от Русия към Германия. Полша, Украйна и САЩ се опасяват, че Берлин ще стане зависим от Москва. Съпротивата срещу \"Северен поток 2\" расте.  Близо една трета от тръбите на \"Северен поток 2\" по дъното на Балтийско море вече са положени. Когато газопроводът бъде пуснат в екплоатация, Русия може да доставя по него много повече природен газ за Германия и други западни страни от ЕС. Съпротивата срещу газопровода обаче расте. В началото се противопоставиха главно Украйна и Полша. Наскоро полският външен министър заяви, че проектът \"убивал Украйна\". Полша застъпва становището, че с отпадането на транзитния пренос на газ през Украйна, нараства и опасността от нова руска агресия. Кай-Олаф Ланг от фондацията \"Наука и политика\" твърди, че за Варшава \"Северен поток 2\" е символ \"на германската нелоялност към източните съседи и на специални отношения с Русия\". Досега Берлин пренебрегва тези критики. Но откакто и САЩ засилиха натиска си, дебатът за \"Северен поток 2\" придоби нови измерения. Миналото лято президентът Тръмп заяви, че Германия ще стане напълно зависима от руските енергийни доставки, ако не промени веднага курса си. Американският посланик в Берлин Ричард Гренел заплаши със санкции германските фирми, които участват в проекта. \"Сега е време да се действа; когато газопроводът бъде завършен, Европа вече няма да може да предприеме действия срещу Русия\", заяви високопоставен правителствен представител. Германското правителство обаче съзира истинката причина в икономическите интереси на САЩ. Те искат да продават на Германия своя втечнен природен газ, както вече направиха в Полша. През 2016 година на полско-германската граница беше открит голям терминал за втечнен газ. Германският министър на икономиката Петер Алтмайер не изключва внос на американски газ, но само като допълнение към руските доставки и при положение, че цената е изгодна. Федералната канцлерка Ангела Меркел пък ясно заяви на форума в Давос, че Берлин няма да са поддаде на никакъв натиск. \"Северен поток 2\" е стратегически проект за Русия. От една страна, Русия до голяма степен живее от износа на газ. Кремъл иска да запази приходите за себе си и да не ги дели с други държави. Освен това Украйна, Полша и други държави не трябва да получават възможността да прекъсват доставките. Неслучайно президентът Путин назначи бившия федерален канцлер Герхард Шрьодер, който трябва да прокара проекта въпреки съпротивата на другите държави. Ако пък критиките се увеличат, Москва може да направи някои отстъпки на Украйна - но само докато бъде завършен газопроводът. След това от позиция на силата може да не зачита интересите и на други източноевропейски страни. \"Северен поток 2\" е не на последно място и тема за ЕС. Тук се сблъскват много различни интереси и ЕК има тежката задача да намери общоевропейско решение.През 2016 година еврокомисарят по енергийните въпроси Мигел Ариас Канете откровено заяви, че газопроводът не е в общоевропейски интерес. ЕК не се опитва открито да осуети проекта, но иска да го превърне в европейски проект, подчинен на строгите правила за конкуренцията. За прокарването на подобно решение е необходимо одобрението на Европарламента и на Съвета на Европейския съюз. Полша и балтийските държави са против \"Северен поток 2\" и застават на страната на ЕК. Към тях се присъединяват Великобритания, Дания, Словакия, Ирландия, Швеция, Италия, Люксембург и Хърватия. В същото време Германия, Австрия и Холандия искат проектът да остане в досегашната си форма. Фирми от тези страни участват в изграждането на газопоровода. От решаващо значение е позицията на Франция, която все още изчаква. Ако Париж гласува срещу инициативата, не може да бъде постигнато мнозинство. Франция обаче традиционно стои на страната на Германия. Освен това нейният енергиен концерн Еngie участва в проекта \"Северен поток 2\". Ето защо може да се предполага, че Париж ще подкрепи германската позиция. Сегашното румънско европредседателство се опитва пък да намери компромисно решение. За това обаче няма много време. През май предстоят европейски избори. След това трябва да бъде съставена нова ЕК, която няма да заработи поне до ноември. В същото време изграждането на газопровода продължва. И ако Брекзитът дойде на 29 март, както е запланувано, ЕК ще загуби в лицето на Великобритания един от поддръжниците на инициативата. Блокадата на \"Северен поток 2\" е обречена на провал. Противниците на проекта обаче постигнаха поне една етапна победа. \"Варшава успя да вкара проекта, който дълго време минаваше за чисто икономически, в политическия дебат\", казва Кай-Олаф Ланг от фондацията \"Наука и политика\". Съпротивата доведе до това, че \"Северен поток 2\" се превърна във важен аргумент на геополитическата дискусия не само в Източна Европа, а и в Германия. Едно изявление на канцлерката Ангела Меркел всъщност потвърди тезата на противниците на проекта. След срещата си с украинския президент Петро Порошенко в Берлин, Меркел за първи път призна, че газопроводът \"е не само икономически, а и политически проект\". Председателят на мюнхенската конференция за сигурност Волфганг Ишингер смята че това признание идва с голямо закъснение. Той критикува германското правителство за това, че дълго време не се е съобразявало с резервите на източноевропейците. А това е още едно потвърждение на аргументите на Полша, балтийските държави и Украйна. Те се надяват, че сега Берлин ще им обръща повече внимание.", "date": "2019.02.02", "title": "Полша, Украйна и САЩ са притеснени: Берлин става заложник на Москва, ако допусне Северен поток"}
{"url": "https://www.faktor.bg/bg/articles/novini/svyat/nato-shte-podpishe-protokola-za-chlenstvoto-na-makedoniya-sledvashtata-sedmitsa", "text": "НАТО ще подпише Протоколът за членство на Македония в Алианса на 6 февруари, предава македонската агенция “Макфакс“.  Генералният секретар на НАТО Йенс Столтенберг, чрез своя профил в социалната мрежа „Туитър“, заяви, че документът за присъединяване на Македония към Алианса ще бъде подписан на 6 февруари. „На 6 февруари ще напишем история. Съюзниците от НАТО ще подпишат протокола за присъединяване на бъдещата Северна Македония заедно с външния министър на страната Никола Димитров“, пише Столтенберг в социалната мрежа. Церемонията по подписването ще се проведе в централата на НАТО в Брюксел. След подписването на Протокола за присъединяване всяка от страните-членки на НАТО ще трябва да ратифицира членството на Македония. Очаква се тази процедура да приключи по-късно тази година или в началото на следващата година, като Македония официално стане член на НАТО, след като всички 29 членове ратифицират протокола.", "date": "2019.02.02", "title": "НАТО ще подпише протокола за членството на Македония следващата седмица"}
{"url": "https://www.faktor.bg/bg/articles/anton-todorov-dokato-spi-sas-stanishev-i-ima-biznes-s-tsvetan-vasilev-yoncheva-kupuva-imoti-za-nad-1-200-000-lv", "text": "Политологът Антон Тодоров направи шокиращи разкрития в авторското си предаване по ТВ Европа. Според документи, с които разполага, депутатът Елена Йончева през 2006 г. е придобила множество недвижими имоти – няколко апартамента, магазин, вила с двор и гараж, на територията на София. Това се случва точно една  година, след като вече е брокер на рекламно време и е получила по  договори с частни и държавни рекламодатели около 700 хил. лв за продукции в БНТ. Това е периодът, в който тя живее на семейни начала с тогавашния премиер Сергей Станишев. В разследването си Антон Тодоров установява още, че 10 г. по-късно, когато Йончева вече е имала  обща фирма с офшорката „Далий Трейдинг Лимитид“, свързана с боса на КТБ Цветана Василев, е получила над 600 хил. лв. във фирмата си „Офроуд”. Реално, според прокуратурата, това са парични средства, присвоени от „КТБ“ АД  и прикривани чрез офшорна компания – „Далий Трейдинг Лимитид“. Тогава Йончева отново започва да пазарува апетитни имоти – става собственик на над 7 декара гори и безценни терени в района на  Горубляне за около 500 хил лв. Според Тодоров няма яснота какъв е произходът на тези пари.  Той показа в предаването си и счетоводен доклад от 2013 год., от който става ясно, че за създаването на два документални филма Йончева е изразходвала 64 хил. и 20 хил. лева. Те са били за Сирия и Турция. От същите документи се вижда, че през този период настоящата депутатка от БСП е отделяла за себе си над 66% от сумите, които е получавала във фирмата. Само за заплата Йончева сама си е определила месечно възнаграждение от около 12,700 лв.", "date": "2019.02.02", "title": "Антон Тодоров: Докато живее със Станишев и има бизнес с Цветан Василев, Йончева купува имоти за над 1 200 000 лв."}
{"url": "https://www.faktor.bg/bg/articles/novini/balgariya/planinski-spasiteli-vadiha-martvoto-tyalo-na-shofyor-izletyal-ot-pat-kray-svoge", "text": "Екипи на ПСС са извадили тялото на мъж, загинал при катастрофа на пътя за село Губислав, община Свогe, съобщиха от Планинската спасителна служба (ПСС) при БЧК. На 1 февруари по молба на полицията в Лакатник екипи на ПСС са се отзовали на сигнал за паднал лек автомобил на пътя за село Губислав. Колата е паднала извън пътя и се е закачила на скали. Шофьорът е починал в автомобила и планинските спасители са свалили тялото му.", "date": "2019.02.02", "title": "Планински спасители вадиха мъртвото тяло на шофьор, излетял от път край Своге"}
{"url": "https://www.faktor.bg/bg/articles/novini/svyat/mogerini-kam-tachi-kosovo-tryabva-da-otmeni-mitata-za-stokite-ot-sarbiya", "text": "\"Косово трябва да отмени митата върху стоките от Сърбия, за да може колкото се може по-скоро страните да възобновят диалога за нормализация на отношенията\", заяви върховният представител на Европейския съюз по въпросите на външната политиката и сигурността Федерика Могерини след разговора си с президента на Косово Хашим Тачи, съобщи ТАСС. \"Подчертах, че митническите ставки трябва да бъдат отменени, за да може диалогът да бъде възстановен колкото се може по-скоро. Нормализацията на отношенията има ключово значение за Косово, Сърбия, Западните Балкани и ЕС. Не трябва да се губи повече време\", каза Могерини. На 21 ноември Косово въведе мита от 100 процента върху стоките от Сърбия и от Босна и Херцеговина. Решението на Прищина предизвика протести на сръбското население в северната част на страната. По-късно косовското правителство реши да разшири обхвата на 100-процентните мита върху всички стоки, които се внасят от Централна Сърбия, включително и тези на чуждестранни компании.", "date": "2019.02.02", "title": "Могерини към Тачи: Косово трябва да отмени митата за стоките от Сърбия"}
{"url": "https://www.faktor.bg/bg/articles/asen-agov", "text": "\"Нищо от това, което се случва, не е непознато за света. Трябва да проявяваме търпение. Светът не може да е манастир, в който всичко е мирно и тихо. Никой не може да приеме, че Венецуела може да бъде докарана до 10 000 000% инфлация\". Това заяви пред БНТ Асен Агов.  \"Американците и ЕС се тревожат за състоянието на хората, а не за петрола на Венецуела, който намалява. Голямата вълна от сирийски емигранти започна, когато Владимир Путин подкрепи Башар Асад. Те са уплашени, защото са виждали как диктаторът избива близките им. Балансът в медиите е измислена работа в медиите, защото вкарва точно тези тези, за които ви говоря. Засега Путин изглежда вечен. Говоренето ни не е антируско, а антикремълско. Не може да се съгласим със зелените човечета да се окупира Крим и под техните дула да се прави референдум. България дълго е страдала от руската и съветската политика отще от времето на Батенберг. Никой няма нищо против да тече руски газ през България, стига това да е по правилата. Има опасност от заробване. Трябва да разнообразим източниците. Давам пример с Мобилтел. Навремето компанията диктуваше цените на пазара. Северен поток две също е политически проект. Целта е да се изолира Украйна и да не търгува с газ. Фиксацията на Кремъл към Украйна засяга всички ни\", коментира Агов.  \"Сделката с Ф-16 е добра и важна сделка за присъствието на България в НАТО. Русия ни плаши непрекъснато с ядрените си оръжие, докато САЩ ни плаши. Без Вашингтон и НАТО, не можем да оцелеем срещу руската агресия. България може да се защитава само като част от свободната европейска общност. Доналд Тръмп поиска повече пари от европейските държави за алианса, но пък ние преговаряме за американски машини. Путин прави всичко възможно, за да няма алтернатива за младите руснаци. Русия има всички условия да живее в добри условия, както Канада. Какво руско сте си купили руско, освен водка?\", попита реторично Агов водещия Георги Любенов.", "date": "2019.02.02", "title": "Асен Агов: Путин изглежда вечен, без САЩ и НАТО - не можем да оцелеем срещу агресията му"}
{"url": "https://www.faktor.bg/bg/articles/novini/balgariya/evgeniya-zhivkova-videnov-zakasnya-s-poseshteniyata-pri-dyado-mi-na-gosti-mu-idvaha-oshte-dogan-i-siderov", "text": "\"Тодор Живков критикуваше БСП, защото винаги имаше течения. Предлагали са ми да подкрепям едно или друго, но съм отказвала. Жан Виденов дойде при дядо, когато вече не беше премиер. Живков му каза, че е трябвало да го направи, докато е бил във властта. Всички идваха при него - Виденов, Доган, Волен Сидеров\", разказа внучката на Тодор Живков Евгения Живкова пред Нова тв.  Тя си спомни как са ходили на свиждане при Тодор Живков докато е под домашен арест. Тогава са пускали при него само внучката му и синът Владимир. \"Един ден заедно с дядо гледахме как разстрелват Чаушеску по телевизията. Можете да си представите какво сме си мислили тогава\", коментира Живкова. Тя разказа за обиските в домовете на всички роднини на Тато.  Преди време Жени спряла книга на бивша секретарка на Тато. В нея имало 8 стихотворения на майка й Людмила Живкова. Оказало се, че авторката ги откраднала и няма авторски права върху тях. Живкова разказа още, че майка ѝ Людмила е обичала да пише. Самата тя обаче нямала намерение да пише книга.", "date": "2019.02.02", "title": "Евгения Живкова: Виденов закъсня с посещенията при дядо ми, на гости му идваха още Доган и Сидеров"}
{"url": "https://www.faktor.bg/bg/articles/novini/svyat/arestuvaha-11-ruski-moryatsi-s-9-5-tona-kokain", "text": "11 руски моряци са арестувани с 9.5 тона кокаин от властите на западноафриканската република Кабо Верде. Кокаинът е открит на товарния кораб ESER, плаващ под панамски флаг. Властите са арестували товарния кораб и моряците на 31 януари. Властите на Кабо Верде са направили проверка на кораба при неговото внезапно влизане в пристанището в Прая, столицата на Кабо Верде. Това се е наложило заради смърт на член от екипажа. Полицията на Кабо Верде обаче вече е знаела за контрабандата. По информация на портала Maritime Bulletin панамският кораб се е движил в курс за Мароко. Руските представители в Кабо Верде са уведомени за случая и потвърждават информацията. Дипломатическата мисия е осъществила контакт със задържаните. Всички моряци имат руско гражданство, а в екипажа няма други моряци. Стойността на наркотика по цени на черния пазар се оценява над 1.5 милиарда долара. Корабът ESER в края на миналата година си е сменил собственика, след като турската компания Gemiciler Denizcilik Nalkiyat е обявила продажбата му за панската компания Ecolive de Panama.", "date": "2019.02.02", "title": "Арестуваха 11 руски моряци с 9,5 тона кокаин"}
{"url": "https://www.faktor.bg/bg/articles/krasimir-velchev", "text": "\"Всяка седмица излиза по нещо срещу ГЕРБ от опозицията. За наши народни представители се появи информация в жълти вестници, че имат апартаменти в Царско село. След това беше сезирана комисията по разследване на корупцията от БСП. По този начин се компрометира работата на КПКОНПИ, защото я принуждават да разследва сигнал по клюки. Когато се окаже, че няма данни, излиза така, че комисията не работи\". Това каза пред БНТ депутатът от ГЕРБ Красимир Велчев.  \"Елена Йончева хвърли петно на журналистическата професия. Като вляза в Народното събрание, аз не мога да си упражнявам професията си, а тя продължава. Тя е използван човек, защото явно по вижданията ѝ само това е начинът да стане евродепутат - като се занимава с клевети и с доноси. Омразата обаче не води до прогрес\", каза още Велчев.  \"Боил Банов е качествен и стойностен министър на културата, но в министерството има страшна корупция. Божидар Димитров ми изнесе данни около културното наследство за ремонта и поддържане на сгради от местно значение. Това е министерството, в което преди има най-малко свършена работа. И не защото няма желание, а защото, ако попитаме как е направено нещо по \"този начин\", служители ни отговаря \"какво разбираш от култура\". Боил Банов е горд и не е човек, който ще отиде да се оплаква на Вежди Рашидов, че го заплашват и рекетират. Не е риск, че от ГЕРБ застава зад министъра на културата. Ако се докаже, че е навредил на държавата, Бойко Борисов, знаете, няма търпимост. Но компетентните отговори трябва първо да проверят сигнала. Аз никога не съм казал нищо за информациите, които излязоха за Елена Йончева и за парите, които се твърди, че е взела от КТБ. Изчаквам проверката\", каза още депутатът от ГЕРБ.   \"Конституционният съд е казал, че не може президентът да застава на страната на една партия и да атакува друга. Какво иска със смяната на политическата система системата Радев - да стане Ердоган или Путин ли? Нека Румен Радев да направи партия и да спечели избори. Това не е военен гарнизон, защото като командир там, той назначава дори продавачката в лавката. Но той не е генерал, а преди всичко президент\", коментира Велчев критиките на държавния глава по време на годишния си отчет на \"Дондуков\" 2.", "date": "2019.02.02", "title": "Красимир Велчев: Радев звучи като президент, който иска да стане новият Путин или Ердоган"}
{"url": "https://www.faktor.bg/bg/articles/novini/balgariya/shte-bade-toplo-za-nachaloto-na-fevruari-s-maksimalni-temperaturi-mezhdu-12-i-17", "text": "Днес над страната ще има разкъсана средна и висока облачност. Ще се появи слаб, в южните и източните райони, умерен юг-югозападен вятър и с него ще се пренася по-топъл въздух. Атмосферното налягане през деня ще се задържи почти без промяна - близко до средното за месеца. Ще бъде топло за началото на февруари време с максимални температури между 12° и 17°, по-ниски в крайните северозападни райони, в София 12-13°.  Над Черноморието ще преобладава слънчево време с разкъсана предимно висока облачност. Максимални температури от 10° в северните, до 15-16° в южните райони. Температурата на морската вода е 6-7°. Вълнението на морето ще бъде 2-3 бала. Над планините ще има разкъсана средна и висока облачност, по-значителна над масивите от Западна България. Ще духа умерен, по високите и открити части и временно силен югозападен вятър. Максимална температура на височина 1200 метра около 8°, на 2000 метра – около 3°.", "date": "2019.02.02", "title": "Ще бъде топло за началото на февруари с максимални температури между 12° и 17°"}
{"url": "https://www.faktor.bg/bg/articles/novini/svyat/ruskiyat-vmf-poluchi-sistemi-s-koito-se-zaslepyava-protivnikat", "text": "Военноморският флот (ВМФ) на Русия получи нови системи, с които може временно да се ослепи противникът, предава агенция РИА Новости. Холдингът \"Роселектроника\", част от държавната корпорация \"Ростех\", започна да инсталира визуално-оптическа станция 5П-42 „Филин“ за ВМФ на Русия. С това съоръжение противникът може да бъде ослепен. Информацията информационната агенция е получила от пресслужбата на компанията.  В момента един комплект от станцията е инсталиран на фрегатата \"Морски адмирал Касатонов\", която минава през производствени изпитания. Вторият е на фрегата \"Морски адмирал на СССР Горшков\", която през 2018 година беше зачислена в състава на военноморския флот на РФ. Предвижда се монтажът на такава апаратура да се извърши и на две фрегати от проект 22350. В момента те се строят в завод \"Северная верфь (корабостроителница – бел. ред.)\". Станция \"Филин\" е разработена от АО \"Опытный завод \"Интеграл\". Тя е предназначена за въздействие върху визуално-оптически и оптико-электронни канали за наблюдение нощем и при мрачно време и за прицел в стрелкови оръжия, както и в оръжия за близък бой, които се използват срещу надводни кораби и катери на ВМФ. Действието на станцията се основава на модулация на яркостта на световното излъчване, при която се получава временно разстройство на очите.", "date": "2019.02.02", "title": "Руският ВМФ получи системи, с които се заслепява противникът"}
{"url": "https://www.faktor.bg/bg/articles/novini/svyat/sasht-prashtat-humanitarna-pomosht-na-venetsuela", "text": "Съветникът на американския президент за националната сигурност Джон Болтън заяви, че САЩ планират да изпратят хуманитарна помощ за венецуелския народ въпреки отказа на президента Николас Мадуро, предаде Асошиейтед прес. Болтън направи изявлението след като опозиционният лидер Хуан Гуайдо заяви, че ще пренебрегне забраната на правителството на Мадуро и ще приеме конвои с лекарства във Венецуела с помощта на съседни държави. Болтън написа в Туитър вчера: \"В изпълнение на молбата на временния президент Хуан Гуайдо и след консултации с негови служители, САЩ ще мобилизират и транспортират хуманитарна помощ - медикаменти, хирургически материали и хранителни стоки за народа на Венецуела. Време е Мадуро да се махне от пътя\". Венецуелски емигранти, избягали в САЩ, казаха на вицепрезидента Майк Пенс, че е дошъл моментът за интервенция за свалянето на Мадуро от власт. Пенс, който се срещна с тях в църква в Маями, заяви, че Вашингтон работи за мирен преход с оглед Гуайдо да дойде на власт и ги увери, че администарцията на президента Доналд Тръмп ще продължи да действа, за да отслаби Мадуро. \"Сега не е време за диалог. Време е да се сложи край на режима на Мадуро\", каза вицепрезидентът. Думите му предизвикаха аплодисментите на венецуелските емигранти. Президентът на Боливия Ево Моралес съобщи, че се е срещнал с Мадуро и е изразил подкрепата си, предаде ТАСС. \"Срещнахме се с президента на Венециула Николас Мадуро и го уверихме в пълната си подкрепа пред лицето на опитите за държавен преврат и военна намеса от империята, която се опитва да да заграби венецуелските богатства\", написа той в Туитър. Според боливийската държавна информационна агенция срещата се е състояла на международното летище в Каракас, където самолетът на боливийския президент спрял за дозареждане на път от Ню Йорк за Ла Пас. Шефът на Шеврон Майкъл Уърт, цитиран от АП, съобщи, че операциите на корпорацията във Венцуела ще продължат нормално \"в обозримо бъдеще\" въпреки наложените нови американски санкции срещу държавната компания Петролеос де Венесуела.", "date": "2019.02.02", "title": "САЩ пращат хуманитарна помощ на Венецуела"}
{"url": "https://www.faktor.bg/bg/articles/novini/svyat/postoyanen-mitnicheski-sayuz-s-es-mozhe-da-spasi-sdelkata-za-brekzit", "text": "Правителството е започнало \"сериозна работа\" по възможността Великобритания да остане в постоянен митнически съюз с ЕС като начин за спасяване на сделката за Брекзит, съобщава в. \"Индипендънт\", цитиран от БТА. Подготовката е в ход на високо равнище под натиска на няколко министри от кабинета, които настояват премиерът Тереза Мей да се съгласи с идеята за митническия съюз, за да склони лейбъристките депутати да подкрепят договорената от нея сделка, пише вестникът, който се позовава на високопоставен източник от Уайтхол. Лидерът на Лейбъристката партия Джереми Корбин иска Обединеното кралство да бъде в постоянен митнически съюз с ЕС след Брекзит, докато Мей досега бе против, казвайки, че това ще пречи на способността на Великобритания да сключва независими търговски споразумения по света.", "date": "2019.02.02", "title": "Постоянен митнически съюз с ЕС може да спаси сделката за брекзит"}
{"url": "https://www.faktor.bg/bg/articles/novini/balgariya/antoaneta-hristova-s-postapkata-si-sreshtu-banov-bsp-tseli-da-izgoni-horata-ot-izborite", "text": "\"Обществото няма достоверни източници на достоверна информация по случая с Боил Банов. Това, което наблюдаваме, е страшно разделение на обществото между привържениците на ГЕРБ и БСП\". Това заяви пред Нова ТВ политическият психолог Антоанета Христова. То граничи до готовност на агресия. Този казус първо трябва да се разглежда като политическа кауза, а не толкова като казус. В огромната си част хората са отвратени от всичко, защото са залети от негативизъм и не знае какво се случва. Някои от тях няма да отидат да гласуват, а други директно да отидат на \"Терминал\" 2. Има лица от опозицията, които искат да си отворят пътечката на националсоциализма. Борбата с корупцията на БСП беше превърната в политически удар\", каза още Христова.  Има едни хора, които използват положението си и работят, заобикаляйки институциите. Има процес на деинституализация. Да се втълпи усещането за корупция, да не знаят на кого да вярват и да се доверяват на извън институционалните отношения\", коментира политологът Страхил Делийски по повод факта, че Елена Йончева пренебрегна прокуратурата, не подаде сигналите си, а първо излезе да ги обяви пред журналистите.", "date": "2019.02.02", "title": "Антоанета Христова: С постъпката си срещу Банов БСП цели да изгони хората от изборите"}
