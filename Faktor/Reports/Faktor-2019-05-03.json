{"url": "https://www.faktor.bg/bg/articles/tramp-i-putin-govoriha-nad-edin-chas-za-vnetsuela-i-ukrayna", "text": "Държавният глава на САЩ Доналд Тръмп и руският президент Владимир Путин са обсъдили ситуацията във Венецуела в рамките на \"широкообхватен телефонен разговор\". Това съобщи говорителят на Белия дом Сара Сандърс на брифинг, предава AFP. Сандърс разкри пред журналистите, че Тръмп е подчертал ясно пред руския си колега, че \"САЩ стоят до народа на Венецуела\". В рамките на разговора двамата лидери са обсъдили също въпроси, свързани с търговията, Северна Корея и ситуацията в Украйна.  Според говорителя на Кремъл Дмитрий Песков телефонният разговор между Тръмп и Путин е продължил около час и половина. Не се уточнява по чия инициатива е проведен.", "date": "2019.05.03", "title": "Тръмп и Путин говориха повече от час за Венецуела и Украйна"}
{"url": "https://www.faktor.bg/bg/articles/rusiya-e-vazmutena-ot-politseyskoito-nasilie-v-sankt-peterburg-na-1-may-video", "text": "Изтекоха брутални кадри на полицейското насилие при масовите арести на шествието на опозициятка по случай Деня на труда 1 май в Санкт Петербург.  Организаторите са категорични, че проявата е съгласувана с властите и силовите структури са действали абсолютно незаконнно, без никакво предизвикателство. Хора от цяла Русия са възмутени и коментират с неласкави думи за Кремъл. Сред близо 70 те арестувани са много от онези, които са викали \"Путин е крадец\", \"Петербург против  \"Единна Русия\", \"Петербург-свободен\", има  и граждани прибрани  заради плакати от рода на \"Путин не е вечен\".  Вчера административен съд в Санкт Петербург осъди на 10 дни затвор двама опозиционери, които се сред организаторите на протеста за 1 май. Съдът твърди, че той не е бил разрешен от властите. Присъдите бяха произнесени  срещу Александър Шуршев, координатор на движението на Алексей Навални за Санкт Петербург, и Андрей Пивоаров, ръководител на опозиционното движение „Открита Русия“. Адвокатът на втория, Анастасия Буракова, обвини съда в Санкт Петербург в нарушаване на Европейската конвенция за правата на човека.", "date": "2019.05.03", "title": "Русия е възмутена. Изтекоха кадри от бруталното полицейско насилие в  Санкт Петербург на 1 май (ВИДЕО)"}
{"url": "https://www.faktor.bg/bg/articles/kremal-rusiya-e-protiv-dogovor-za-zabrana-na-yadrenite-orazhiya", "text": "Руската федерация се противопоставя на изготвянето на договор за забрана на ядрените оръжия. Това обявиха от Министерството на външните работи в Москва, предава РИА Новости. От ведомството поясниха, че според тях подобен документ няма да допринесе за разоръжаването и само ще подкопае Договора за неразпространение на ядрените оръжия (ДНЯО) от 1970 г.  \"Считаме за грешка да се разработи договор за забрана на ядрените оръжия. Тази инициатива не допринася за ядреното разоръжаване, подкопава Договора за неразпространение на ядреното оръжие и провокира нарастващите противоречия между неговите участници\", цитира агенцията делегацията на Руската федерация на заседанието на подготвителния комитет на Конференцията за преразглеждане на ДНЯО в Ню Йорк.", "date": "2019.05.03", "title": "Москва: Русия е против договор за забрана на ядрените оръжия"}
{"url": "https://www.faktor.bg/bg/articles/stefan-tafrov-1", "text": "Становището на \"Демократична България\" , каквато е и моята лична позиция, е много ясно.  Санкциите трябва да продължат, докато Русия не започне да се съобразява с международното право. Това заяви бившият посланик на България в ООН Стефан Тафров, кандидат за евродепутат от десницата, в \"Лице в лице\" на Би Ти Ви. \"За една страна като България е много сериозен фактор , че една Велика сила, постоянен член на съвета за сигурност на ООН, си позволява да окупира части от територията на съседна държава. Това променя тотално геополитическата обстановка в района на Черно море. За една не толкова голяма страна като България, това е много сериозен прецедент. Представете си, че утре Турция каже, че Кърджалийско   е нейна територия, вдигне турския флаг, прати зелени човечета... Какво правим?\", попита Тафров. \"Международното право пази страни като България, то трябва да се съблюдава. За мен беше огромна чест, че бях посланик на България в ООН , когато Общото събрание на ООН гласува резолюция със 100 гласа \"за и само 13 \"против\", с която обяви анексията на Крим за незаконна.    Когато говорим за огромна страна, нека говорим с икономически категории. БВП на Русия е сравнително голям, тя е на 12-то място сред големите световни икономики. Руската икономика е малко по-голяма от испанската и доста по-малка от южвокорейскатка, заяви той.  Тя е  като на страните от Бенелюкс- Холандия, Белгия и Люксембург\", коментира той.", "date": "2019.05.03", "title": "С. Тафров: Санкциите срещу Русия трябва да продължат"}
{"url": "https://www.faktor.bg/bg/articles/izbori-2019/ivo-hristov-s-tezhki-kletvi-ako-bsp-ne-specheli-izborite-shte-sa-razlomni", "text": "„Европейските избори имат два залога – национален и европейски. По-важен е националният. Тъй като победа на „БСП за България“ на тези избори означава нова политическа ситуация в България и прелюдия към предсрочни парламентарни избори“. Това заяви пред журналисти в Бургас кандидатът за евродепутат от \"БСП за България\" Иво Христов. Бившият шеф на президентския кабинет започна да заплашва с тежки клетви избирателите.  По думите му, в случай, че ГЕРБ победи, то рискуваме това да бетонира статуквото и да няма други избори. „Ние сме в страната, в която властта е практически монополизирана на всички нива. ГЕРБ владеят и националната изпълнителна власт, и огромна част от местната власт, оказват много силно влияние върху медиите, върху съда и прокуратурата, управляват службите. В този смисъл- всеки следващ избор може да се превърне в демократична бутафория. Затова за мен тези избори са разломни, надявам се те да създадат тази нова политическа ситуация“, пророкува Иво Христов. Той отново припомни опорните точки на БСП и на Корнелия Нинова, че ако левицата спечели, България трябва да прави предсрочни парламентарни избори. В този дух говори и Румен Радев, който не пропуска да подсказва на червените избиратели да гласуват за социалистите.", "date": "2019.05.03", "title": "Иво Христов с тежки клетви: Ако БСП не спечели, изборите ще са разломни!"}
{"url": "https://www.faktor.bg/bg/articles/erdogan-otkri-nay-golyamata-dzhamiya-v-turtsiya", "text": "Турският президент Реджеп Тайип Ердоган откри днес най-голямата джамия в Турция - джамията Чамлъджа, намираща се на хълма Чамлъджа в азиатската част на Истанбул, съобщи Анадолската агенция. Джамията, чийто строеж продължи шест години, бе открита с петъчната молитва. Джамията Чамлъджа, която е построена в османско-селджушки стил, има капацитет да побере 63 000 души. Джамията е с шест минарета и може да се види от всяко място в Истанбул.  Четири от минаретата са с височина 107,1 метра, а другите две са с височина 90 метра. Височината на четирите минарета напомня за битката при Манцикерт през 1071 г., която бележи влизането на турците в Анадола след победата на селджушкия султан Алп Арслан над византийските войски. Основният купол на джамията е с височина 72 метра. Подът на джамията е покрит ръчно тъкан килим. Комплексът на джамията включва също музей на турско ислямско изкуство, художествена галерия, библиотека, конферентна зала за 1000 души, осем творчески ателиета и покрит паркинг с капацитет да поеме 3 500 коли. Всички тези обекти са разположени на площ от 125 хиляди квадратни метра, а площта на самата джамия е 15 000 квадратни метра, посочва ТАСС.", "date": "2019.05.03", "title": "Ердоган откри най-голямата джамия в Турция"}
{"url": "https://www.faktor.bg/bg/articles/novini/balgariya/promyana-v-programata-voenniyat-parad-zapochva-bez-helikopter-mi-17", "text": "Тежка военна техника ще премине през площад \"Княз Александър I\" нa София по повод празника на Българската армия на 6 май, но традицията всъщност ще бъде нарушена по отношение на откриването на парада. Парадът по традиция се открива от вертолет Ми–17 на Военновъздушните сили, носещ националния флаг на България. Тази година няма да е така. \"Тази година вертолетът Ми-17 няма да прелети с националния флаг, така че парадът ще започне с блоковете, които ще преминат в тържествен марш, след тях ще премине авиационна техника и накрая техниката на Сухопътни войски и на зенитно-ракетни войски. Причината е, че нямаме изправен Ми-17\", обяви генерал-майор Иван Лалов, който тази година командва парада. На площада ще преминат 48 единици сухопътна техника. Над 1000 са военнослужещите, които ще участват в парада. Ще участва ретро техника, предоставена от колекционери от цялата страна, която е била на въоръжение по време на Втората световна война. В Деня на Храбростта и празник на Българската армия се очаква и вертолети и самолети на българските ВВС да прелетят над площад \"Княз Александър I\" в София за участие в парада. Предвидено е те да са тройка вертолети от авиобаза Крумово, прелитащи във формация \"клин\" – водач Ми-24 и два \"Кугар\", самолет \"Спартан\", три самолета РС-9М \"Пилатус\" от учебна авиационна база Долна Митрополия. Очаква се да преминат тройка самолети МиГ-29 от състава на авиобаза Граф Игнатиево. За празника обаче се очаква неблагоприятна прогноза за времето. \"Ако вали, ние маршируваме, техниката минава, самолетите в зависимост от това колко вали – там е по-особено\", каза командващият парада днес.", "date": "2019.05.03", "title": "Промяна в програмата: Военният парад започва без хеликоптер Ми-17"}
{"url": "https://www.faktor.bg/bg/articles/tsvetan-tsvetanov-balgarskoto-predsedatelstvo-na-saveta-na-es-zavinagi-shte-ostane-v-istoriyata-s-ogromnite-si-uspehi", "text": "\"Българското председателство на Съвета на ЕС завинаги ще остане в историята с огромните си успехи. Бе даден мощен тласък на европейската перспектива на страните от Западните Балкани, а над 2/3 от наследените досиета бяха затворени\", заяви във Фейсбук зам.-председателят на ГЕРБ Цветан Цветанов. \"Моторът на всички тези исторически събития бяха премиерът Бойко Борисов и министърът на европредседателството Лиляна Павлова. Нейната кандидатура е подплатена с изключително сериозна компетентност и безспорен авторитет сред нашите европейски партньори\", коментира Цветан Цветанов.", "date": "2019.05.03", "title": "Цветан Цветанов: Българското председателство на Съвета на ЕС завинаги ще остане в историята с огромните си успехи"}
{"url": "https://www.faktor.bg/bg/articles/tlennite-ostanki-na-amerikanski-pilot-zaginal-v-balgariya-prez-vsv-pristignaha-v-rodniya-mu-shtat", "text": "Внуците и правнуците на американски пилот, загинал по време на Втората световна война в България, посрещнаха тленните му останки, които бяха докарани в неговия роден щат Роуд Айлънд, предаде Асошиейтед прес. Погребението ще се състои утре в град Бристъл.  Американските въоръжени сили казаха, че лейтенант Джон Краучли е пилотирал военен самолет, който е бил поразен и се разбил в България през юни 1944 г. Преди летателният апарат да падне на земята, 26-годишният Краучли продължил да го пилотира, което дало възможност на останалите членове на екипажа да скочат с парашут и да се спасят.  Тленните останки на американския пилот бяха открити през 2017 г. и идентифицирани през септември миналата година.  На церемонията по посрещането им на летището в Уоруик внуците и правнуците на Краучли казаха, че \"той най-после се е прибрал у дома след 75-годишно отсъствие\".", "date": "2019.05.03", "title": "Върнаха тленните останки на български пилот в САЩ"}
{"url": "https://www.faktor.bg/bg/articles/rumanskiyat-prezident-demokratsiyata-ne-e-v-opasnost-v-es-no-e-pod-natisk", "text": "Румънският президент Клаус Йоханис заяви на конференцията \"Състоянието на Съюза\" във Флоренция, че демокрацията не е в опасност в Европейския съюз, но е под натиск, а тези, които вярват в Европа, трябва да имат повече кураж, защото ЕС се сблъсква с различни проблеми като Брекзит, имиграцията и безработицата, предаде Аджерпрес, цитирана от БТА.         Той посочи, че за да се възстанови оптимизмът на европейско ниво, трябва да се стигне до източника на проблемите. Йоханис добави, че трябва да се говори повече за решения и решени проблеми и по-малко за кризи на европейско ниво.         По отношение на Брекзит румънският президент заяви, че гражданите на ЕС трябва да бъдат убедени, че вотът им има значение.         \"Това, което трябва да научим от Брекзит, е, че трябва да уверим гражданите на ЕС, че те имат значение. Хората днес искат да имат значение, да усещат, че вотът им има значение. (. . .) Европейците искат по-тясна връзка с политиците чрез вот. Трябва да дадем на европейските граждани право на вот за важните позиции в ЕС\", посочи Йоханис.           Той също така подчерта, че политиците не трябва да обвиняват Брюксел за всичко.          \"Ние всички познаваме политици, които отиват в Брюксел и казват там: да, всичко е наред, ЕС е силен и ще продължим по същия път. А после идват избори и се връщат вкъщи, и гражданите питат: защо не направихте нищо, защо не построихте пътища? Политиците ще отговорят: не ми позволиха онези от Брюксел. Така че обвиняването на ЕС у дома, във всяка държава, е изключително популярно\", заяви Йоханис.            Държавният глава каза също, че политиката на разширяване на границите на ЕС е напредък за Съюза, но е необходима по-ефективна интеграция на новите членки, предаде Медиафакс.            \"Разширяването на границите на ЕС беше важна стъпка за моята страна. Разширяването представляваше напредък за Съюза. Но не трябва само да разширяваме Съюза, трябва и да го направим по-силен. Това е дискусията за архитектурата на ЕС. Трябва ли да бъдем по-силни заедно или само да бъдем един до друг? Подобрената интеграция означава да интегрираме по-добре новите членки, за да имаме по-силен Съюз\", посочи Йоханис.            Румънският президент участва като почетен гост на конференцията \"Състоянието на Съюза\" във Флоренция. Очаква се по-късно днес той да се срещне с италианския премиер Джузепе Конте.", "date": "2019.05.03", "title": "Румънският президент:  Демокрацията не е в опасност в ЕС, но е под натиск"}
{"url": "https://www.faktor.bg/bg/articles/obshtestvo/zakon-i-red/zaloviha-26-nelegalni-bezhantsi-kray-gorna-oryahovitsa", "text": "Група от 26 нелегални мигранти е заловена днес в село Янтра, край Горна Оряховица, съобщиха от пресцентъра на МВР. Служители на ОДМВР – Велико Търново са предприели действия по сигнал от ГД \"Гранична полиция\" за група чужденци. Задържани са общо 26-ма мъже, чиито възраст и самоличност предстои да бъдат установявани. В рамките на образуваното по случая досъдебно производство продължават процесуално-следствени действия. По неофициална информация всички от тях са момчета под 18 години. На място са арестувани и каналджиите, които е трябвало да ги преведат през страната. Каналджиите са трима мъже, българи. Групата е заловена около 18 часа. Провеждат се разпити на задържаните с участието и на агенти на ДАНС, отбелязва Нова телевизия.", "date": "2019.05.03", "title": "Заловиха 26 нелегални бежанци край Горна Оряховица"}
{"url": "https://www.faktor.bg/bg/articles/vrashtat-vetko-arabadzhiev-ot-ispaniya", "text": "Бизнесменът Ветко Арабаджиев, който е обвинен като лидер на престъпна група за данъчни престъпления и пране на пари, ще бъде върнат под конвой от Испания утре на летище София, съобщи \"24 часа\". Това става след решение на втори съд в Испания, който уважава искането на Специализираната прокуратура за екстрадиция на хотелиера у нас. С него обаче няма да пътува съпругата му Маринела, тъй като производството за нея все още не е приключило. След връщането на Ветко Арабаджиев в София той ще бъде задържан за 72 ч от прокурор. Очаква се след това от обвинението да настоява за постоянен арест на бизнесмена пред специализирания съд. Припомняме, че семейство Арабаджиеви бе арестувано в началото на март в градчето Кабрера де Мар край Барселона в къща на Георги Семерджиев. 7 месеца преди това бяха издирвани заради мегаразследване за данъчни престъпления, което започна срещу тях през септември 2018. По делото е обвинен и малкият им син Вълчо, който неотдавна излезе от ареста срещу парична гаранция от 500 000 лева.", "date": "2019.05.03", "title": "Връщат под конвой Ветко Арабаджиев от Испания"}
{"url": "https://www.faktor.bg/bg/articles/sin-lider-s-pismo-do-borisov-osigurete-detski-lineyki-za-vsichki-oblasti-v-stranata", "text": "Членът на Националния изпълнителен съвет на СДС Дончо Златев в отворено писмо* до премиера Бойко Борисов изразява своята надежда правителството да погледне със загриженост на проблемите в детското здравеопазване. Той обръща внимание на факта, че в страната има само една специализирана детска линейка, която обслужва София и областта. Затова се обръща към министър-председателя с молба да бъдат отпуснати средства за закупуването на такива линейки за всички останали 27 области в страната, като привежда и своите аргументи.  До г-н Бойко Борисов, Министър-председател на Р България, Председател на ПП ГЕРБ От г-н Дончо Златев, Член на НИС на СДС, Председател на ИКВ на МСДС ОТВОРЕНО ПИСМО Уважаеми г-н Премиер, В Светлата седмица Ви пиша това писмо, с надеждата, че молбата ми ще намери положителен отговор, във Ваше лице. Пиша Ви, не само като настоящ Ваш политически партньор, а и като родител, като баща. Вие самият освен родител вече сте и дядо, затова вярвам, че ще приемете лично, следващите думи. Молбата ми към Вас е свързана с детското здравеопазване и по-специално с качеството на спешната медицинска помощ, особено, когато се касае за най-малките, най-беззащитните. Нашите деца. Навярно сте запознат с факта, че в Р България, към този момент има само една детска линейка и тя се намира в София. Моето предложение, към Вас е да отделите средства от Бюджета, в размер на 4 млн. лева, които да позволят закупуването на специализирани детски линейки, за нуждите на 27-те областни центрове, в страната. Само за няколко дни от Правителството одобрихте допълнителни разходи по бюджета на Министерския съвет за 2019 г. в размер 20.7 млн. лв., предназначени за вероизповеданията. От одобрените средства 15 млн. лв. са за източноправославното вероизповедание, което е остатък от държавната субсидия за 2019 г., а 5.77 млн. лв. са предназначени за мюсюлманското вероизповедание. Средствата по бюджета на Министерския съвет ще се осигурят за сметка на предвидените разходи по централния бюджет и чрез преструктуриране на разходите и/или трансферите по централния бюджет за 2019 г. След това от УНСС обявиха, че са пред финансова криза и ако не получат спешно от Държавата едни допълнителни 7 млн. лева ще трябва да обявят фалит. Вие, г-н Премиер, лично посетихте университета, срещнахте се с ректора г-н Статев и обявихте пред медиите, че Държавата ще намери така необходимите за УНСС 7.5 млн. лева за изграждането на нов корпус. Министърът на финансите дори обяви, че сумата едва ли ще е достатъчна, т.е. може да очакваме ръководството на университета скоро пак да почука на Вашата врата за пари. Г-н Премиер, позволете ми да бъда скептично настроен, че допълнителните средства от централния бюджет, които ще отидат да подпомогнат ръководствата на вероизповеданията и университета, ще бъдат оползотворени както трябва. Защото ако на тези ръководители можеше да се разчита, че ще защитават публичния и обществен интерес, то нямаше да се стигне до положението да дължат милиони левове – кой на държавата, кой на частни фирми. В светлината на тези събития смятам, че одобряването на тези малко над 4 млн. лева за детски линейки от Министерски съвет ще бъде в пъти по-смислено разходване на публичните средства. Чрез тези средства ще дадете шанс на хиляди български деца. Над 6000 деца в България се раждат недоносени за година. Това е около 10% от общия брой на родените деца в България, при спад до 4% в Европа. Нека помогнем на всички тези деца и техните семейства, като се опитаме да осигурим по-добри условия. Стойността на подобен тип специализирана детска линейка е около 150 000 лв. Линейката е оборудвана с високотехнологичен транспортен кувьоз за неонатални пациенти, монтиран на специализирана самоносеща се носилка. Кувьозът притежава вграден мониторинг на кислородната концентрация, вградена пулсова оксиметрия и електрически акумулаторен модул, гарантиращ висока автономност на апарата. В специално помещение на кувьоза е инсталирана преносима кислородна бутилка с редуцир-вентил с двойно предназначение, чрез който може или да се подава сгъстен кислород към транспортен респиратор или да се осъществява кислородна терапия с регулируем поток чрез директно администриране на кислород в пациентният отсек на кувьоза. В оборудването е включена и втора многофункционална носилка, която е предназначена за педиатрични пациенти и е окомплектована с комфортен хигиеничен матрак и предпазни колани. За подпомагане на манипулациите, носилките се фиксират върху механична основа, с възможност за контрол на позицията в три посоки. Целият комплект носилки и основа е сертифициран за динамично натоварване 10G и позволява само за минута линейката да се модифицира от неонатална в педиатрична линейка, както и обратно. С цел осигуряване на възможност за провеждане на дихателна реанимация и респираторна поддръжка, линейката е оборудвана и със съвременен микропроцесорен транспортен респиратор с директни менюта за неонатологични и педиатрични пациенти, както и с опционално меню за възрастни. Към медицинското оборудване са включени и други основни животоспасяващи и животоподпомагащи уреди и оборудване, като дефибрилатор с приставки за деца и бебета, пациентски монитор, помощна носилка за ръчно транспортиране, мобилен стол за пациенти в седящо положение, вакуумна инсталация, стационарна и мобилна кислородни системи. Г-н Премиер,  Искрено вярвам и се надявам, че с Вашето съдействие и решителност, заставайки на страната на справедливостта, както и с абсолютната Ви нетърпимост към социалната несправедливост, ще обърнете внимание на молбата ми. Нашите деца са нашето бъдеще. И ако днес \"градим България\", нека да я изградим така, че да има кой да я наследи утре. С уважение, Дончо Златев", "date": "2019.05.03", "title": "Син лидер с писмо до Борисов: Осигурете детски линейки за всички области в страната"}
{"url": "https://www.faktor.bg/bg/articles/obshtestvo/zakon-i-red/okonchatelno-1-godina-zatvor-i-5-000-lv-globa-za-ahmed-musa", "text": "Тричленен състав на ВКС отмени присъдата на Ахмед Муса, наложена от Апелативен съд – Пловдив. Решението е окончателно, съобщиха от пресцентъра на Върховния касационен съд. С присъда на Окръжен съд – Пазарджик Муса е признат за виновен в извършването на престъпления: проповядвал чрез слово антидемократична идеология, членувал в организация, която си поставила за цел проповядване на антидемократична идеология и проповядвал омраза на религиозна основа чрез слово, като му е наложено едно общо най-тежко наказание от 1 г. „лишаване от свобода“, присъединено е и наказание „глоба“ от 5000 лв. Съдът е привел в изпълнение и отложеното наказание от 3 г. „лишаване от свобода“ по присъда по н.о.х.д. № 905/2004 г. на ОСПз, влязла в сила на 20.11.2004 г. С въззивната присъда първоинстанционната е изменена и Муса е признат за невиновен в членство в организация, в която е членувал и Юсуф Г. (който е оправдан). В касационната жалба се сочат нарушения на процесуалните правила и на материалния закон, явна несправедливост на наказанието. С молба подсъдимият настоява ВКС да приложи абсолютната погасителна давност за обвиненията. Върховните съдии приемат, че за деянията е изтекла абсолютната давност, поради което наказателното производство следва да се прекрати, като се отмени постановеният в тази част съдебен акт.  В мотивите на ВКС се уточнява, че срокът на изтичане на абсолютната давност по първото обвинение е 30.10.2018 г., а по второто – 07.04.2018 г. По отношение на обвинението по чл. 164, ал. 1 от НК (проповядване на омраза на религиозна основа чрез слово) тричленният състав на ВКС констатира, че съдилищата по същество са направили всичко възможно за разкриване на обективната истина по делото, като осъществената от тях аналитична дейност е в съответствие с процесуалния закон и правилата на формалната логика. Правилно е прието, че през инкриминирания период от време, на посочените места и пред множество хора Муса е проповядвал омраза на религиозна основа.  В решението на ВКС се подчертава, че Муса е използвал религията, за да проповядва омраза към християните, евреите и всички други религии, изричайки публично на своите петъчни проповеди в джамиите, в кафенета и на други публични места пред събралите се хора, че „който не е с нас, е против нас“, че „ислямът ще победи по целия свят и това ще стане със сила и меч“, с „джихат“, че „поклонниците на салафизма“ са истински мюсюлмани, а всички останали са „неверници“, „грешници“ и „гяури“. В речите си той възхвалявал тези, които „умират за вярата“, „слагат бомби и режат глави“ в името на тази вяра. Убеждавал, че мюсюлманите трябва да воюват с християните, да „убиват и колят“, докато те не приемат исляма. В словото си подсъдимият приканвал към „свещена борба“ срещу християните и други религии, като настройвал срещу тях, наричайки ги „неверници“, „гяури“ и „грешници“ – квалификации, които сами по себе си са достатъчни да разпалят омраза между хора от различни етноси на религиозна основа, подчертават върховните съдии. Касационната инстанция не констатира явна несправедливост на наложеното на Муса наказание.", "date": "2019.05.03", "title": "Окончателно: 1 година затвор и 5 000 лв. глоба за Ахмед Муса"}
{"url": "https://www.faktor.bg/bg/articles/23-godishna-studentka-iztochila-300-bona-po-shemite-na-staykov", "text": "23-годишната Т. Й., която бе арестувана на 2 май в Пловдив по време на разследване за измами с еврофондове, е източила близо 300 хиляди лева само за година, съобщават Факти.бг. Момичето е родом от Карнобат, но учи \"Биотехнологии\" в Университета по хранителни технологии в града под тепетата. Властите нахлуха именно в квартирата ѝ в Пловдив. Т. Й. е дъщеря на служители във фирма на Миню Стайков, а освен това изглежда е виден управител на над 500 декара лозя. Вчера Специализираната прокуратура, съвместно с МВР и ДАНС, извърши акция на територията на София, Пловдив, Сливен, Карнобат и Бургас за измами със средства от европейски фондове. Името на бизнесмена Миню Стайков отново беше замесено, като подозренията са, че децата на негови служители са регистрирали еднолични дружества с цел да се възползват от различни финансови облаги. По непотвърдени данни става дума за източване на земеделски проекти, откъдето 9 младежи са успели да се сдобият с около 7 млн. евро.", "date": "2019.05.03", "title": "Далавера: 23-годишна студентка източила 300 бона по схемите на Миню Стайков"}
{"url": "https://www.faktor.bg/bg/articles/prokuraturata-otgovarya-na-yoncheva", "text": "По повод изявления на депутата и кандидат за евродепутат Елена Йончева, направени във връзка с постановения от Специализираната прокуратура отказ да образува досъдебно производство по сигналите срещу министъра на културата Боил Банов,  от пресцентъра на държавното обвинение изпратиха съобщение до медиите. Ето какво се казва в него: \"На 11.04.2019 г. Специализираната прокуратура отказа да образува досъдебно производство по сигнали срещу министъра на културата Боил Банов поради липса на данни за извършено престъпление, а предвид засиления обществен интерес, с разрешение на наблюдаващия прокурор и след заличаване на личните данни, пресцентърът на Специализираната прокуратура публикува пълния текст на постановлението за отказ. Преписи от това постановление са изпратени на лицата, подали сигналите – на народния представител Елена Йончева, на Корнелия Нинова, като председател на Националния съвет на Политическа партия „Българска социалистическа партия“ и на Григор Здравков, като представител на НПО „Българска легия Антимафия“. На 22.04.2019 г., на брифинг в централата на ПП БСП, г-жа Йончева е заявила, че ще представи на прокуратурата оригиналния запис от разговор с участието на Боил Банов, показала е мобилен телефон, с твърдение, че с него е направен този запис, както и разпечатка на същия. Заявила е, че „този път спецпрокуратурата няма да може да се измъкне от разследване на случая“. Следват още публични изявления на Елена Йончева – че това се прави, защото „ не искаме и този запис да изчезне.“ Постановлението за отказ на Специализираната прокуратура от 11.04.2019 г. не е обжалвано от Елена Йончева. Жалби срещу него са подадени от Григор Здравков – „Българска легия Антимафия“ /на 21.04.2019 г. в Специализираната прокуратура и на 25.04.2019 г. в Апелативната специализирана прокуратура/ и от Политическа партия „Българска социалистическа партия“, представлявана от председателя на Националния съвет Корнелия Нинова /на 25.04.2019 г./. Към тази жалба е приложен и запечатан плик, с посочване на съдържанието – мобилен телефон и разпечатка на запис от него, ведно с констативен протокол от нотариус за идентичност между съдържанието на записа в телефона и разпечатката на хартия. До настоящия момент, в хода на проверката никое от лицата, от които са снемани обяснения /включително и народният представител Елена Йончева, като подател на сигнала/ не споменава за съществуването на въпросния мобилен телефон. В обясненията си г-жа Йончева твърди, че на 11.04.2019 г. намерила в своята пощенска кутия в Народното събрание оптичен носител /диск/, с неизвестен подател. След като презаписала файла от диска на флаш памет, унищожила диска, а флаш паметта със записания разговор предоставила на Специализираната прокуратура. На 30.04.2019 г. Апелативната специализирана прокуратура е изискала преписката от Специализираната прокуратура, за да осъществи инстанционен контрол върху постановения прокурорски акт от 11.04.2019 г., по повод подадените жалби от Григор Здравков и ПП БСП\".", "date": "2019.05.03", "title": "Прокуратурата отговаря на обвиненията на Йончева: Няма как да разследваме Банов"}
{"url": "https://www.faktor.bg/bg/articles/obshtestvo/zakon-i-red/i-geshev-s-mrezha-ot-firmi-na-svarzani-litsa-e-napraven-opit-da-se-iztochat-20-mln-lv-ot-df-zemedelie", "text": "\"Разследваме престъпно сдружение, чиято основна дейност е извършване на злоупотреби с фондове на Европейския съюз. Осем души са привлечени като обвиняеми\" съобщи зам.-главният прокурор Иван Гешев пред журналисти. \"Става въпрос за престъпления свързани с програмите за развитие на селските райони и за конверсия на лозя. По тези две програми са поискани и одобрени 11 милиона лева, но, макар и с много усилие от наша страна тези пари не бяха платени от ДФ \"Земеделие\". По втората програма за конверсията на лозята са получени малко над 5 милиона лв., но не са платени над 2 млн. лева. Максималните лимити за целия програмен период са 3 милиона и 2 милиона, а тук говорим за 20 милиона. Лимитът е надвишен в пъти. За да се заобиколи закона е създадена тази схема като всички собственици на тези търговски дружества са или роднини или доверени лица и са свързани с бизнес империята \"Карнобат\", каза още той. \"Фиктивни договори не е имало, ставало е въпрос за реални земеделски земи, но не са купени с парите на собствениците. Дали е имало \"чадър\" ще се установява тепърва\", допълни Гешев.  \"Порожанов се проверява, защото е бил ръководител на Държавен Фонд Земеделие\", допълни той.", "date": "2019.05.03", "title": "И. Гешев: С мрежа от фирми на свързани лица е направен опит да се източат 20 млн. лв. от ДФ \"Земеделие\""}
{"url": "https://www.faktor.bg/bg/articles/obshtestvo/ulitsata/nepalnoleten-zaplashi-i-ograbi-taksimetrov-shofyor", "text": "Непълнолетен младеж е заплашил и ограбил таксиметров шофьор. Сигнал за инцидента е получен малко преди 15.00 часа вчера в Районното полицейско управление в Габрово, съобщават от пресцентъра на Областна дирекция на МВР-Габрово. Оплакването е подадено от 70-годишен жител таксиметров шофьор от Габрово. В сигнала се посочва, че около 14.20 часа, на същата дата, изпълнявайки поръчка в района на село Свинарски дол, община Габрово, неизвестно за него лице, използвайки физическа сила и заплахи му е отнело сумата от около 300 лева, лични документи, мобилен телефон, ключове и монети на обща стойност около 40 лева. Започнато е досъдебно производство за престъпление по чл.198 от НК. След проведените незабавни заградителни и издирвателни мероприятия, в района на Свинарски дол е установен и задържан извършителя на престъплението – непълнолетно лице от Габрово. Парите и част от вещите предмет на престъпление са намерени и иззети. На извършителя е наложена мярка \"задържане за срок до 24 часа” по реда на ЗМВР.", "date": "2019.05.03", "title": "Непълнолетен заплаши и ограби таксиметров шофьор"}
{"url": "https://www.faktor.bg/bg/articles/izpalnitelniyat-list-za-smyanata-na-sobstvenostta-na-libiyskiya-tanker-badr-e-otmenen", "text": "Изпълнителният лист за смяната на собствеността на либийския танкер „БАДР“ е отменен с решение на Бургаския окръжен съд от 25-и април тази година. Заради спор за финансови задължения между българско търговско дружество и либийска компания, собственост на либийската държава, танкерът „БАДР“, който след смяната на собствеността се казва „БДИН“, е задържан на бургаското пристанище от края на 2017 година. Информациите, че либийският танкер трябва да бъде върнат на либийската държава, не отговарят на истината, заявиха от Бургаския окръжен съд. Според последното съдебно решение по заведеното гражданско дело по случая е обезсмислено действието на издадения изпълнителен лист от януари 2018 година за продажба на танкера.  Съдебното решение обаче не отменя действията на частния съдебен изпълнител Тотко Колев, който извърши смяна на собствеността на танкера въз основа на договор за морска ипотека. За отмяна на неговите действия според Закона има друг съдебен ред.  В края на миналата година на танкера бяха сменени флагът и екипажът.  Междувременно БОС е отменил като недопустима исковата претенция на българското дружество „Булгаргеомин“ срещу либийската компания „Либиан навигатор“ за вземания в размер на 9 млн. 230 хил. щатски долара. В мотивите си магистратите посочват, че сдружението, което предявява финансовите претенции, не е правен субект и самият иск е недопустим.", "date": "2019.05.03", "title": "Изпълнителният лист за смяната на собствеността на либийския танкер „БАДР“ е отменен"}
{"url": "https://www.faktor.bg/bg/articles/19-godishno-momiche-se-hvarli-ot-8-iya-etazh-v-dupnitsa", "text": "19-годишно момиче от Дупница е в тежко състояние, след като се хвърли от 8-ия етаж на блока, в който живее, съобщават от областната дирекция на полицията. Инцидентът станал след полунощ в ж.к. \"Бистрица\". Няма данни за престъпление - най-вероятно става дума за скандал с родителите или с приятел. Момичето веднага е закарано в частната болница в Дупница с политравми, а тази сутрин е транспортирано до \"Пирогов\". Местопроизшествието е обслужено от дежурна полицейска група. Момичето е дъщеря на известно лекарско семейство в града. По случая е образувано и досъдебно производство.", "date": "2019.05.03", "title": "19-годишно момиче се хвърли от 8-ия етаж в Дупница"}
{"url": "https://www.faktor.bg/bg/articles/tsenzura-v-mrezhata-rusiya-po-stapkite-na-kitay", "text": "Русия, Китай, Виетнам, Куба, Северна Корея. Списъкът на страните с ограничен или забранен достъп до интернет е дълъг. \"Правителства по цял свят се опитват да увеличат контрола си върху интернет\", казва холандският експерт по въпросите за защита на личните данни Йорис ван Хобокен. Според него, това е в пряка вързка с възхода на автократичните системи. Най-пресният пример в това отношение е Русия. Тези дни президентът Путин подписа закон за създаването на самостоятелен руски интернет. Съгласно закона, руският трафик в интернет в бъдеще трябва да се осъществява само през сървъри, разположени в Русия. Руските доставчици на интернет трябва да гарантират, че трафикът в техните мрежи може да бъде централно контролиран. Законът трябва да влезе в сила на 1 ноември. Руските доставчици на интернет услуги уж трябвало да могат да идентифицират и да блокират  потенциални заплахи. \"По този начин Русия създава правна рамка за блокирането на части от интернет и за по-строг контрол върху съдържанията вътре в страната\", подчертава Йорис ван Хобокен. При това Русия има един много \"успешен\" пример за подражание. А именно - Китай. Докладът на неправителствената организация Фридъм Хаус за свободата в мрежата от октомври 2018 година описва Китай като \"страната, която най-силно е ограничила свободата в интернет\". Китай има собствени платформи, които приличат на Ютюб, Уотсеп и Туитър, но критичните съдържания в тях се блокират.  Младите китайци, които никога не се пътували в чужбина, познават големите американски платформи само по разказите на други юзъри. По този начин комунистическата партия може да контролира съвсем точно какви информации получават китайските граждани. Йорис ван Хобокен обаче твърди, че за цензурата в интернет има и икономически причини. \"Икономическа сила като Китай има интерес от насърчаване на собствената индустрия. Китайската търсачка Baidu например е много успешна високотехнологична фирма. С други думи, рестриктивните мерки в интернет не са въведени само по политически причини\", казва експертът. Навсякъде по света се засилва контролът върху интернет. Докладът за свободата в мрежата показва, че през 2018 година свободата в интернет е намаляла за осма поредна година. Някои страни като Русия и Китай залагат на собствен интернет. А в Северна Корея капсулирането е стигнало да крайност. Севернокорейският интернет обхваща само няколко севернокорейски сайта. Повечето посегателства срещу свободата в интернет служат за регулиране на определени съдържания. Това могат да бъдат политически послания, но също и някои смислени правила за защита на децата например, казва Йорис ван Хобокен. Особена загриженост будят атаките срещу свободата в интернет, които разкриват една инфраструктура, която е в състояние да изключи временно цялата система. Това потвърждава и докладът за свободата в интернет. В почти половината държави, в които свободата в мрежата е ограничена, атаките срещу нея са били свързани с избори. Политическата нестабилност също се използва като предтекст за засилен контрол върху интернет. След терористичните нападения в Шри Ланка например временно бяха изключени социалните медии, за да бъде предотвратено разпространяването на слухове. Не само автократичните държави ограничават свободата в интернет. Демократични страни също ограничават свободата в мрежата. В Германия например се води остра дискусия около закона, който задължава интернет платформите да изтриват послания на омразата.  Т.нар. \"ъплоуд-филтър\" на ЕС също е оспорван. \"Правилата в мрежата трябва да бъдат много добре балансирани между сигурността, свободата и защитата на личните данни. Ние обаче имаме нужда от правила. Наказуемите действия трябва да бъдат преследвани\", казва говорителката на Зелените Табеа Рьоснер. Неправителствената организация \"Репортери без граници\" стартира през 2015 година инициативата #CollateralFreedom за заобикаляне на ограниченията в интернет. Всяка година на Световния ден на цензурата в интернет (12 март) в мрежата се допускат цензурирани сайтове. Тази година това се удаде в три платформи в Саудитска Арабия, Пакистан и Китай. Въпреки нарастващия контрол върху интернет, Табеа Рьоснер съзира и надежда. \"Винаги ще се намерят способни и умни хора, които ще намират път да заобикалят контрола в мрежата\", казва тя. Само че това не е никак лесно. Именно в автократичните системи информационната мрежа ще се контролира все по-строго.", "date": "2019.05.03", "title": "Цензура в мрежата: Русия върви по стъпките на Китай"}
{"url": "https://www.faktor.bg/bg/articles/novini/svyat/id-izgubi-svoya-halifat-no-oshte-e-smartonosno-opasna", "text": "Спящи клетки причиняват смъртоносни атаки, хиляди джихадисти са в затвора, семействата им са въдворени в пренаселени лагери. Месец след като групировката \"Ислямска държава\" загуби своя \"халифат\", опасностите и предизвикателствата изобилстват, пише Франс прес. На 23 март кюрдски и арабски бойци от Сирийските демократични сили (СДС) обявиха победата над ИД, след като завладяха последната им крепост в Източна Сирия, в края на ожесточена офанзива, подкрепена от международна коалиция, водена от Вашингтон. В самопровъзгласения си през 2014 г. \"халифат\" върху обширни региони, завладени в Сирия и съседен Ирак - голяма територия с големината на Обединеното кралство, ултрарадикалната групировка беше създала собствени институции: произвеждаше петрол, сечеше свои пари и имаше \"нравствена полиция\". Днес сме далеч от тази протодържава, където хиляди чужденци се присъединиха към най-страховитата джихадистка организация в света, отговорна за кървави атаки на няколко континента. Но джихадистите от ИД, сега разпръснати из пустинята, от Централна Сирия до иракската граница, продължават да представляват заплаха. Спящи клетки успяват да нанасят удари. Доказателство за това са нападенията, извършени тази седмица от ИД за 48 часа срещу силите на сирийския режим на Изток. Равносметката: 35 загинали, най-голям брой след поражението на групировката. Няколко дни преди това двоен атентат на ИД отне живота на 13 души в северния град Ракка. \"ИД все още е заплаха. Нападенията намаляха, но групировката остава способна да извършва атаки всяка седмица\", казва Торе Хаминг, експерт по джихадистките движения в международния научноизследователски Европейски университетски институт по социалните и хуманитарни науки в Италия. Джихадистката организация \"е много активна и ще остане такава. Намаленият капацитет на американските сили няма да разреши напълно\" този въпрос, каза той във връзка с решението на САЩ да оставят около 400 войници от общо 2000, разположени в Сирия. Според анализатора Никълъс Хиръс от Центъра за нова американска сигурност съществува \"мрежа от агенти, които могат да изпълняват заповедите\" на ИД по места. \"Стратегията за възраждане на ИД зависи до голяма степен от поддържането на силни връзки с някои местни племена в Източна Сирия и Западен Ирак\", подчертава той. Съдбата на хиляди джихадисти, арестувани от СДС, и на техните семейства остава източник на проблеми за СДС и за международната общност. \"Настояхме за създаване на международен трибунал за съдене на тези терористи: техните престъпления, убийства, отвличания, унищожение, извършени в този регион\", твърди Абдел Карим Омар, който отговаря за международните връзки в автономната кюрдска администрация, контролираща северните и североизточните сирийски региони. Джихадистите посяха терор с кървави атентати. Те умножиха беззаконието, принизявайки язидските жени до сексуални робини и заснемайки убийствата на хомосексуалисти и обезглавяването на журналисти. \"Наш приоритет е да съдим престъпниците\", отсича Омар, като припомня, че неговата администрация разчита на сътрудничеството на международната общност. Първоначално кюрдските власти призоваха за връщане на чуждестранните джихадисти в родните им страни. Настояване, което беше до голяма степен пренебрегнато от западните държави. Но в безпрецедентна по мащаб операция в Европа Косово обяви репатрирането от Сирия на 110 негови граждани, почти всичките съпруги и деца на джихадисти от ИД. За експерта Хаминг \"нито Сирия, нито Ирак разполагат с ресурсите и политическата стабилност, за да управляват както трябва такъв брой затворници\" джихадисти. А консултантската компания по въпросите на сигурността Суфан Сентър (The Soufan Center, TSC) предупреждава срещу превръщането на центровете за задържане в \"плодородна почва\" за по-голяма радикализация, както и срещу \"основния риск\" от \"опити за бягство, организирани от ИД\". Кюрдите искат международна помощ за създаване на затвори, съобразени с опасността. Точно както призовават за помощ, за да се отговори на нуждите в лагерите за разселени лица, където са наблъскани десетки хиляди хора, избягали от сраженията с ИД. \"Приносът на международната общност, на агенциите на ООН и на НПО е много малък и представлява едва 5 процента от нуждите\", казва със съжаление Омар. Само в лагера Ал Хол, в североизточната част на страната, са настанени над 73 000 души, според ООН. НПО биха тревога за тежките условия - остро недохранване сред децата, липса на медицинска помощ. В допълнение лагерите са подслонили 12 000 чужденци, 4000 жени и 8000 деца на джихадисти, които са под строго наблюдение, казва Омар. \"Ако тези деца не бъдат върнати в техните страни, не им бъде дадено ново образование и не бъдат отново интегрирани в обществото, те ще бъдат бъдещи терористи и бомби със закъснител\".    БТА", "date": "2019.05.03", "title": "ИД изгуби своя \"халифат\", но още е смъртоносно опасна"}
{"url": "https://www.faktor.bg/bg/articles/boyko-borisov-darzhavata-shte-podpomaga-badeshtoto-visshe-voennovazdushno-uchilishte-v-dolna-mitropoliya", "text": "\"Държавата ще подпомага бъдещото висше военновъздушно училище в Долна Митрополия. Тук ще има развойна дейност, ще има производство, ще има развитие\". Това заяви министър-председателят Бойко Борисов пред курсантите и ръководството на факултет „Авиационен“ на Националния военен университет „Васил Левски“ в гр. Долна Митрополия, съобщиха от правителствената информационна служба.  На 10 април Министерският съвет взе решение да предложи на Народното събрание статутът на факултета да се промени и да стане Висше военновъздушно училище „Георги Бенковски“. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на военновъздушните сили и авиацията.  Пред курсантите премиерът Бойко Борисов отбеляза, че държавата ще даде пълна подкрепа за развитието на бъдещото висше училище, защото има голяма перспектива. „Около 2 млрд. лв. ще се дадат за нова техника, за която трябват знания и умения. Това означава по-добри битови условия. Ще идват и цивилни“, каза още министър-председателят в Долна Митрополия. Той посочи, че развитието на инфраструктурата в региона ще подобри и инвестиционната среда в тази част на страната. „Има ли път, има и инвеститори. Догодина октомври месец магистрала „Хемус“ от София ще дойде до Плевен“, заяви още премиерът Бойко Борисов и даде пример с изграждането на инфраструктурните проекти в Южна България.  На работната среща в Долна Митрополия присъстваха и министърът на отбраната Красимир Каракачанов и командирът на ВВС генерал-майор Цанко Стойков.", "date": "2019.05.03", "title": "Бойко Борисов: Държавата ще подпомага бъдещото висше военновъздушно училище в Долна Митрополия"}
{"url": "https://www.faktor.bg/bg/articles/novini/svyat/mohamed-e-nay-razprostranenoto-ime-sred-novorodenite-v-berlin", "text": "Мохамед е било най-разпространеното име сред новородените в Берлин през 2018 г. Това сочат данните на Обществото за германски език, предаде БГНЕС. На второ място е името Луи, а на трето - Емил. В Бремен името Мохамед е на второ място, след Бен и пред Елиас. Какво означава това в абсолютно изражение, обяснява пред в. „Билд“ д-р Андреа-Ева Евелс, управляващ директор на GfdS: \"От общо 22177 момчета, родени в Берлин през 2018 г., точно 280 са били наречени Мохамед\".  Според Евелс като Луис са били кръстени общо 244 момчета, родени в Берлин. Името Емил е дадено на 234 новородени в Берлин. На върха на списъка с най-популярните бебешки имена (пълен списък на първите имена) за 2018 г. при момичетата е Мари (2,6%), докато при момчетата Паул си осигурява първото място (1,32%).", "date": "2019.05.03", "title": "Мохамед е най-разпространеното име сред новородените в Берлин"}
{"url": "https://www.faktor.bg/bg/articles/novini/svyat/burni-vetrove-razrushiha-visochinnite-lageri-na-vrah-lhottse", "text": "Бурни ветрове са разрушили лагер 2 и лагер 3 на връх Лхотце (8516 м) в Хималаите, съобщи за БНР Иван Томов, който в момента е там.  \"Палатките са разрушени и всичко е отвяно. Без тази екипировка е невъзможно да се продължи. Пухенка, палатка, пикел, шалте, храна... Видях видео от разрушения лагер на шерпите ни, а техните палатки са двуслойни и по-стабилни от нашите\", разказа Томов.  Той самият е добре. Все още не е официално обявен край на експедицията.  Русенецът пристигна в средата на миналия месец в базовия лагер на четвъртия по височина връх на планетата. Той имаше намерения да изкачи Лхотце без помощта на шерпи и без допълнителен кислород. През юни 2013 г. Томов оцеля при клането в базовия лагер на Нанга Парбат, когато въоръжени бойци избиха 10 алпинисти и един непалски шерп. Година по-късно  изкачи Броуд пик (8047 м), а през 2017 г. и Манаслу (8163 м).", "date": "2019.05.03", "title": "Бурни ветрове разрушиха височинните лагери на връх Лхотце"}
{"url": "https://www.faktor.bg/bg/articles/novini/balgariya/na-sayta-na-tsik-mozhete-da-proverite-dali-nyakoya-partiya-e-zloupotrebila-s-lichnite-vi-danni", "text": "\"От няколко години през сайта на ЦИК можем да проверим дали някоя партия не е злоупотребила с личните ни данни. Ако установим нередност, можем да подадем сигнал до ЦИК или до Комисията за защита на личните данни, а „санкциите са жестоки“. Затова и в последните години явлението намалява\", каза пред БНР бившият председател на Обществения съвет към Централната избирателна комисия Румяна Дечева.  \"Другата хипотеза е, ако ние наистина сме предали данните си, подписали сме се за подкрепа на политическа партия, коалиция, инициативен комитет, а изведнъж решим да оттеглим подписа си. И това можем да направим. Това решение влиза в сила от момента, в който го направим! На същия сайт – на ЦИК, можем да оттеглим подкрепата си. Тоест, ние сме свободни граждани, на които може да харесва, а може да не харесва определена политическа опция\", обясни тя.", "date": "2019.05.03", "title": "На сайта на ЦИК можете да проверите дали някоя партия е злоупотребила с личните ви данни"}
{"url": "https://www.faktor.bg/bg/articles/novini/balgariya/papa-frantsisk-bog-da-dade-mir-i-blagodenstvie-na-balgariya", "text": "Негово Светейшество папа Франциск отправя приветствие към българския народ два дни преди посещението си у нас, съобщиха от правителствената пресслужба. Във видеообръщение Светият отец отбелязва великото дело на светите братя Кирил и Методий, поставя акцент и върху предстоящата среща с Негово Светейшество българския патриарх Неофит. В приветствието си към българите папа Франциск изтъква, че неговото апостолическо пътуване в България, което ще се проведе в периода 5-7 май, ще мине под мотото – „Мир на земята“. Това е заглавието на енцикликата, написана през 1963 г. от папа Йоан XXIII или т.нар. Български папа - Анджело Ронкали. Той прекарва почти десет години в София като апостолически легат и установява връзки на уважение и обич с българския народ, които продължават и до днес, заявява във видео обръщението си папа Франциск: „Скъпи братя и сестри от България,  С Божията помощ след няколко дни ще бъда между вас. Да дойда в България, за мен и за моите сътрудници ще бъде едно поклонничество под знака на вярата, на единството и на мира. Защото вашата земя е родина на свидетели на вярата, още от времето, когато светите братя Кирил и Методий са разпространявали там Евангелието. Техният труд бе много ползотворен, който донесе много плодове и в трудните моменти на миналия век. Много пъти това бе повтаряно от Свети Йоан Павел II, който работи толкова много, за да може Европа да преоткрие освободителната сила на Христа и за да може да диша отново и с двата си бели дроба. По неговите стъпки ще имам честта да се срещна с Негово Светейшество Патриарха и Светия Синод на Българската православна църква. Заедно ще покажем желанието да следваме Господа Исуса по пътя на братското общение между всички християни. Цялото мое поклонничество ще мине под знака на спомена за Светия Отец Йоан XXIII, който за почти десетте години, прекарани в София като апостолически легат, установи с вашия народ връзки на уважение и на обич, които продължават и до днес. Той бе човек на вярата, на общението, на мира. Затова избрах като мото на посещението заглавието на неговата историческа енциклика \"Pacem in terris\" - Мир на земята. Бих искал да ви помоля да ме придружавате с вашата молитва. Благодаря! Бог да даде мир и благоденствие на България!“", "date": "2019.05.03", "title": "Папа Франциск: Бог да даде мир и благоденствие на България"}
{"url": "https://www.faktor.bg/bg/articles/novini/svyat/ek-predlaga-na-oshte-20-000-mladezhi-bezplatno-patuvane-v-evropa", "text": "Европейската комисия съобщи, че от започва да приема заявления за 20 000 карти за пътуване \"Опознай ЕС\". Всички 18-годишни младежи в ЕС могат да кандидатстват до 16 май за възможността да опознаят Европа от 1 август тази година до 31 януари 2020 година. Младежите ще могат да получат безплатно пътуване, за да научат повече за европейското културно многообразие и общите ценности, съобщи пресслужбата на ЕК. Очакват се заявления от младежи, родени между 2 юли 2000 г. (включително) и 1 юли 2001 г. (включително), готови да пътуват между 1 август 2019 г. и 31 януари 2020 г. за най-много 30 дни. Заинтересованите ще трябва да кандидатстват през Европейския младежки портал. Заявленията ще бъдат разгледани от комисия, която ще избере победителите. Кандидатите ще бъдат уведомени за резултатите от подбора следващия месец. Одобрените ще могат да пътуват самостоятелно или в група до петима души. По правило пътуванията са с влак, но участниците ще могат да използват друг вид превоз (автобус, ферибот и по изключение самолет). ЕК постави началото на инициативата през юни миналата година с първоначален бюджет от 12 милиона евро. За тази година бюджетът е 16 милиона евро. Досега около 30 000 младежи получиха възможност да пътуват из ЕС, за да опознаят богатото културно наследство на континента, да се срещнат с други хора, да се докоснат до чуждите култури и да усетят духа, което обединява Европа. ЕК планира за тези цели да бъдат отделени 700 млн. евро до 2027 година. Ако Европейският парламент и Съветът на ЕС се съгласят, още 1,5 милиона младежи ще могат да пътуват по програмата, се отбелязва в съобщението.", "date": "2019.05.03", "title": "ЕК предлага на още 20 000 младежи безплатно пътуване в Европа"}
{"url": "https://www.faktor.bg/bg/articles/novini/svyat/izvanredna-sreshta-na-varha-na-es-shte-obsazhda-kandidaturi-za-nov-shef-na-evrokomisiyata", "text": "Лидерите на страните от ЕС вероятно ще се съберат на среща на върха в Брюксел на 28 май - два дни след края изборите за Европейски парламент, за да обсъдят кандидатури за следващ председател на Европейската комисия - изпълнителния орган на съюза, през идните 5 години. Това съобщиха днес източници на Ройтерс. Тази среща, подобна на състоялата се и след предишните евроизбори през 2014 г., ще даде шанс на националните лидери да обсъдят предпочитанията си кой да наследи Жан-Клод Юнкер начело на комисията, са казали пред Ройтерс трима високопоставени представители от ЕС. Европарламентът, който ще се събере на 2 юли след изборите от 23 до 26 май, настоява Европейският съвет, включващ националните лидери, да номинира наследник на Юнкер измежду водещите кандидати на победилите партии. Много национални лидери обаче не проявяват охота да приемат този т.нар. \"шпиценкандидат процес\". Шеф на Еврокомисията трябва да бъде номиниран на среща на върха в Брюксел на 20-21 юни. Номинацията след това предстои да бъде утвърдена от Европейския парламент.", "date": "2019.05.03", "title": "Извънредна среща на върха на ЕС ще обсъжда кандидатури за нов шеф на Еврокомисията"}
{"url": "https://www.faktor.bg/bg/articles/izslmedvane-britanskata-partiya-brekzit-vodi-na-predstoyashtite-izbori-za-evropeyskiya-parlament", "text": "„Партия Брекзит“ продължава да води в последното изследване на общественото мнение на You Gov/Times за предстоящите избори за Европейския парламент, като за партията на Найджъл Фараж възнамеряват да гласуват 30% от избирателите, от 28% в анкетата през миналата седмица. Лейбъристите са на второ място с 21% от вота (от 22%), докато Консервативната партия е на път да претърпи съкрушително поражение, като остава със само 13%. „Зелените“ и „Промени Обединеното кралство“ отстъпват с по един пункт на 9%. Либералните демократи биха получили 10% от гласовете на избирателите (от 7% миналата седмица). ЮКИП също отстъпва с 1% до 4%", "date": "2019.05.03", "title": "Изследване: Британската „Партия Брекзит“ води за предстоящите избори за Европейския парламент"}
{"url": "https://www.faktor.bg/bg/articles/obshtestvo/zakon-i-red/prokuraturata-shte-iznese-informatsiya-za-aktsiite-sreshtu-izmamite-s-evropari", "text": "Специализираната прокуратура ще даде повече информация по проведените в четвъртък  акции в пет града, разследващи измами с европари. По предварителни данни всички те са свързани с бизнесмена Миню Стайков, арестуван през есента на миналата година. Към момента Стайков е с повдигнати обвинения за данъчни престъпления и нелегално производство на цигари. Собственикът на винпром \"Карнобат\" трябваше да бъде освободен от ареста след броени дни. Според прокуратурата обаче, чрез подставени лица, той е замесен и в източването на над 7 млн. лева европейско финансиране. Защитата отрича, а самият Стайков поиска отвод на прокурора по делото заради конфликт на интереси.", "date": "2019.05.03", "title": "Прокуратурата ще изнесе информация за акциите срещу измамите с европари"}
{"url": "https://www.faktor.bg/bg/articles/guaydi-preduprezhdava-za-vazmozhen-voenen-prevrat-vav-venetsuela", "text": "Венецуелският опозиционен лидер Хуан Гуайдо заяви, че външна военна намеса за свалянето на президента Николас Мадуро е възможна опция, но въпреки това се надява да не се стига дотам, предаде ТАСС, позовавайки се на негово интервю пред вестник Folha de Sao Paolo. „Не изключвам военна интервенция, защото е напълно ясно какво представлява режимът на Мадуро. Но тази опция е крайна мярка. Важно е първо да опитаме да намерим мирно решение“, посочи опозиционният лидер. На 23 януари той се самопровъзгласи за президент на южноамериканската страна и мигновено получи подкрепата на САЩ. Повечето европейски страни, както и тези от Латинска Америка, застанаха зад Гуайдо, докато Русия подкрепи социалиста Мадуро. Армията във Венецуела също към този момент подкрепя Мадуро, поради което той още е на власт. Администрацията на американския президент Доналд Тръмп обяви, че не изключва възможността за военна намеса във Венецуела, за да спре тиранията на Мадуро. Русия изпрати 100 войници и военна техника в Каракас в помощ на държавния глава.", "date": "2019.05.03", "title": "Гуайдо предупреждава за възможен военен преврат във Венецуела"}
{"url": "https://www.faktor.bg/bg/articles/prokuraturata-oproverga-porozhanov-izvarshvame-samostoyatelno-proverkite-na-kashtite-za-gosti", "text": "Прокуратурата извършва самостоятелна проверка на къщите за гости. Нейният предмет, припомнят от прокуратурата, обхваща - освен къщите за гости, и работата на тези държавни органи по програмите, финансирани от Европейския съюз. Това заявиха от Обвинението по повод изявления на министъра на земеделието Румен Порожанов, свързани с \"разпоредени 100-процентови проверки на къщите за гости\" и постъпили запитвания от медии в тази връзка.  От пресцентъра на държавното обвинение уточниха още веднъж, че проверката, разпоредена от главния прокурор на 23 април, е възложена на органите на МВР и не се осъществява съвместно с Министерство на земеделието, храните и горите, нито с Държавен фонд \"Земеделие\". На Главна дирекция \" Национална полиция\" - МВР са възложени проверки на всички проекти по мярка 311 \"Разнообразяване към неземеделски дейности\" по Програма за развитие на селските райони /ПРСР/ 2007 г. - 2013 г., финансирана от Европейския земеделски фонд за развитие на селските райони, с предмет - изграждане/модернизиране на туристически обекти - жилищни сгради (къщи) за гости. Проверка е разпоредена и на всички проекти, по които са подпомагани разходи, свързани със закупуване на пътни превозни средства за неземеделски дейности, пряко свързани с дейността на бенефициентите. Проверките се извършват в рамките на правомощията на прокуратурата, възложени са на органите на МВР и не се осъществяват съвместно с Министерство на земеделието, храните и горите, нито с Държавен фонд \"Земеделие\", категорични са от обвинението.", "date": "2019.05.03", "title": "Прокуратурата опроверга Порожанов: Извършваме самостоятелно проверките на къщите за гости"}
{"url": "https://www.faktor.bg/bg/articles/novini/svyat/savetnik-na-zelenski-ako-opitame-da-si-varnem-donbas-i-krim-s-voyna-zagubite-shte-badat-ogromni", "text": "Съветникът по въпросите на сигурността и отбраната на новоизбрания президент на Украйна Володимир Зеленски -  Иван Апаршин - заяви, че \"нито Зеленски, нито някой следващ президент на Украйна да може да върне Донбас и Крим по военен път\". \"Не виждам сега възможност да си върнем нашите територии по военен път. Аз мога да планирам такава операция, познавам хора, които са в състояние да я осъществят. Но загубите ще бъдат огромни. Шансът от 2014 година е изгубен\", казва Апаршин в интервю за \"Апостроф\". На въпрос нима не съществува никаква възможност за победа, Апаршин отговаря, че в случай на нов военен конфликт \"нашите партньори, които сега подкрепят Украйна, ще се отвърнат от нас\". Според него, има други пътища за връщане на \"окупираните територии\". \"За Донбас перспективата е 5 години, за Крим тя е доста по-далечна\", прогнозира Апаршин. \"Разбирам, че днес е напълно губеща позиция да се отиде в Москва сега и да се водят преговори директно с Путин. С него не трябва да се водят директно преговори, но можем да се обърнем към партньорите си. Бих направил всичко, за да бъдат въвлечени в този процес Съединените щати. Това е мощен играч, в който се вслушват. Много близка ми е позицията на Великобритания. Аз лично их започнал и преговори за миротворчески сили, разположени на границата между Русия и Украйна\", казва още той.", "date": "2019.05.03", "title": "Съветник на Зеленски:  Ако опитаме да си върнем Донбас и Крим с война загубите ще бъдат огромни"}
{"url": "https://www.faktor.bg/bg/articles/novini/balgariya/avtobus-s-detsa-se-zapali-na-hemus", "text": "Инцидент с автобус, превозващ деца, е станал на магистрала „Хемус“, съобщиха от пресцентъра на МВР. Няма пострадали   Сигнал за инцидент на 35 км на магистрала „Хемус“ в района между тунелите Витиня и Топли дол в посока Варна, е получен в 10.05 ч. тази сутрин. По първоначални данни двигателят на автобус, пътуващ за Етрополе и превозвал 59 пътници - предимно деца от музикално училище в София, е започнал да пуши. Шофьорът на превозното средство веднага отбил в страни от пътя и пътниците били изведени на безопасно място. На място са екипи на пожарната и „Пътна полиция“. Създадена е своевременна организация и пътуващите ще бъдат превозени с друг автобус от Ботевград.", "date": "2019.05.03", "title": "Автобус с деца се запали на \"Хемус\""}
{"url": "https://www.faktor.bg/bg/articles/novini/svyat/oon-severna-koreya-dava-do-300-g-hrana-na-chovek-na-den", "text": "Северна Корея е намалила хранителните дажби на населението до 300 грама на ден. Възможно е дажбите да бъдат намалени дори още повече, след като селското стопанство прибра най-слабата реколта от десетилетие, съобщи днес ООН, цитирана от Ройтерс. Новата оценка за сигурността на хранителните доставки в КНДР установява, че след най-лошата реколта от 10 години, дължаща се на сушата, горещите вълни и наводненията, 10,1 милиона души страдат от остър недостиг на храни. Това означава, че нямат достатъчно храна до следващата реколта, посочва говорител на Световната програма по прехрана на ООН, предава БТА. Селскостопанското производство е намаляло до 4,9 милиона тона, което е най-ниското ниво от сезона 2008-2009 година. Недостигът на храни се оценява на 1,36 млн. тона, според експерти на организацията.", "date": "2019.05.03", "title": "ООН: Северна Корея дава до 300 г храна на човек на ден"}
{"url": "https://www.faktor.bg/bg/articles/novini/svyat/ot-15-may-tsenata-na-telefonnite-razgovori-v-es-stava-19-evrotsenta-na-minuta", "text": "Деветнадесет евроцента на минута става максималната цена за мобилни и фиксирани повиквания в рамките на ЕС. Това предвижда новата регулация на цените на разговорите между различни държави от общността и на кратките текстови съобщения, която влиза в сила от 15 май, съобщиха от Комисията за регулиране на съобщенията. Според регулацията ценовият таван за кратко текстово съобщение на територията на ЕС ще бъде 6 евроцента за съобщение. Новото ограничение ще намали цените на международните повиквания и кратките текстови съобщения и за българските абонати. Максималните цени в български левове с ДДС не следва да превишават 0,445 лв. на минута за повиквания и 0,14 лв. на съобщение. Тарифите ще важат за потребители - физически лица и ще бъдат посочвани в договорите им с доставчиците.", "date": "2019.05.03", "title": "От 15 май цената на телефонните разговори в ЕС става 19 евроцента на минута"}
{"url": "https://www.faktor.bg/bg/articles/darzhavna-sigurnost-bila-po-dobra-v-podslushvaneto-ot-shtazi", "text": "Държавна сигурност била поласкана, когато офицери от ЩАЗИ останали изненадани от възможностите на репресивния апарат на БКП да осъществява микрофонно подслушване и особено, когато е прилагано с камуфлажи.  Това разкрива документ от архивите на ДС, който  публикува. Той представлява строго секретна докладна записка относно: Посещението в нашата страна на група ръководни работници на външното наблюдение на ГДР. Документът е от 1975 г. и е подписан от началника на самостоятелния Втори отдел „Външно наблюдение” в ДС и е адресиран до един от един от зам.-министрите на МВР-ДС. От докладната става ясно гостите от ЩАЗИ са запознати с оперативния център и неговото оборудване, свързан с външното наблюдение и извършващ техническите операции по подслушване. В центъра на външното наблюдение се оказват чуждестранните дипломати, централните хотели, чужденците и временно пребиваващите. „Най-голям интерес, даже изненада, проявиха към работата ни по микрофонното подслушване, особено по камуфлажите. Искаха да им демонстрираме записи (видимо не вярваха на възможността да се направят качествени записи)”, е посочено в докладната записка. Представителите на ЩАЗИ даже са поискали ДС да им предостави от тази подслушвателна техника. От своя страна офицерите от източногерманската тайна служба са заявили, че са успешно са решили дистанционното управление на технически средства като камера и бленди и са изразили готовност при интерес от българска страна да им продадат такива. Представителите на ЩАЗИ са признали, че първоначално не са очаквали от ДС да споделят такива чувствителни подробности по своята работа и са изказали благодарност и желание да се кооперират. В докладната е подчертано, че гостите от ЩАЗИ не са запознавани с конкретни разработки по външното наблюдение. Документът е включен в с сборника „Държавна сигурност и ЩАЗИ”, издание на Комисията по досиетата, 2014 година.", "date": "2019.05.03", "title": "Държавна сигурност била по-добра в подслушването от ЩАЗИ"}
{"url": "https://www.faktor.bg/bg/articles/novini/svyat/chlen-na-kamarata-na-lordovete-poluchil-4-miliona-paunda-za-svalyaneto-na-sanktsiite-sreshtu-kompaniite-na-deripaska", "text": "Грегъри Баркър, член на британската Камара на лордовете е получил възнаграждение от 4 милиона паунка за свалянето на американските санкции срещу компании на руския олигарх  Олег Дерипаска, съобщава Bloomberg. Както съобщава медията, Баркър, шеф на съвета на директорите на холдинга En+, в продължение на няколко месеца е водил преговори във Вашингтон, Лондон и Москва и успял да постигне споразумение между министерството на финансите на САЩ и Дерипаска. Във Великобритания работата на Грегъри Баркър в руската компания вече беше разследвана от Камарата на лордовете по подозрение в нарушение на кодеска на членовете на Камарата. Припомняме, че санкциите срещу компаниите на Дерипаска En+, \"Русал\" и \"Евросибэнерго\" бяха свалени в началото на тази година, но самият той остана в санкционния списък.", "date": "2019.05.03", "title": "Член на камарата на лордовете получил 4 милиона паунда за свалянето на санкциите срещу компаниите на Дерипаска"}
{"url": "https://www.faktor.bg/bg/articles/kmetat-na-atina-podade-ostavka-shte-se-probva-za-evrodeputat", "text": "Кметът на Атина Йоргос Каминис подаде оставка, за да се кандидатира на евроизборите на 26 май. Градоначалникът, който се оттегли от поста вчера, се кандидатира за евроизборите от лявоцентристкото Движение за промяна, предаде ТАСС. В близките дни Общинският съвет ще проведе заседание, за да бъде избран нов кмет на Атина, който ще остане на този пост до септември, когато ще встъпи в длъжност новата администрация, която ще дойде на власт след предстоящите местни избори. Изборите за местни власти в Гърция ще се състоят на 26 май, заедно с евроизборите. Според действащото законодателство Каминис трябва да подаде оставка, за да може да участва в изборите за Европарламент. Той заяви вчера, че с вълнение подава оставка след близо 9 години плодотворна работа на кметския пост. Атина днес не е онзи град, който бе през 2011 г. Това е открит град, град на солидарността, иновативен град, тъй като \"градът успя да реализира повече с по-малко разходи\", каза Каминис. По думите му през последните няколко години в икономически план е била възстановена общината, като са били осигурени 200 млн. евро нови финансови ресурси. Превърнахме нашия град в една от най-оживените столици на Европа, участвахме в изключително важни международни форуми, получихме финансиране от Европа, което бе използвано за реализирането на инфраструктурни проекти за жителите на Атина. Превърнахме Атина в съвременен туристически и културен център, който в момента се посещава от 5,6 млн. туристи годишно в сравнение с 1,2 млн., които посетиха гръцката столица през 2011 г., подчертава вече бившият градоначалник.", "date": "2019.05.03", "title": "Кметът на Атина подаде оставка, ще се пробва за евродепутат"}
{"url": "https://www.faktor.bg/bg/articles/sled-sreshtata-s-borisov", "text": "Мерки за подобряване на заплащането на труда в болниците бяха набелязани на извънредна среща при премиера Бойко Борисов. Министър-председателя Бойко Борисов прие в кабинета си на \"Дондуков\" 1 председателя на Българския лекарски съюз д-р Иван Маджаров, представителя на Сдружението на областните болници д-р Тодор Черкезов и председателя на Националното сдружение на общинските болници в България д-р Неделчо Тотев, съобщиха от правителствения пресцентър. На разговорите присъстваха също министърът на здравеопазването Кирил Ананиев, заместник-министърът Жени Начева и директорите на „Пирогов“ и Александровска болница проф. Асен Балтов и доц. Костадин Ангелов в качеството им на представители на сдружението на държавните болници.  По време на срещата при премиера Борисов беше обсъден механизмът, по който болниците да получат допълнителни средства през второто полугодие на годината през бюджета на Министерството на здравеопазването и чрез увеличение на цени на клиничните пътеки по линия на здравната каса, се казва още в съобщението от правителствената пресслужба.  Всички участници в разговорите при премиера Борисов се обединиха около решението приоритетно да бъдат увеличени цените на клиничните пътеки, свързани с детското и майчино здравеопазване.  Целта на срещата беше подобряване на оценката на труда на медицинския персонал у нас, обяви по-късно пред медиите министър Кирил Ананиев, цитиран от Канал 3.  Взе се решение по най-бързия начин ще се пристъпи към преговори за увеличаване на пътеките, които финансират лечението на деца и бременни, уточни шефът на БЛС.  Преди около месец правителството реши да отпусне 50 млн. допълнително за възнаграждения за медицинските сестри след техния протест. В срещата участваха и ръководствата на асоциациите на общинските и държавните болници.", "date": "2019.05.03", "title": "След срещата с Борисов: Вдигат цените на клиничните пътеки, свързани с детското и майчино здравеопазване"}
{"url": "https://www.faktor.bg/bg/articles/novini/svyat/v-sasht-trima-tiyneydzhari-byaha-obvineni-v-opit-da-vzrivyat-uchilishte", "text": "Трима тийнейджъри в щата Ню Йорк са обвинени в заговор за взривяване на бомба в училището, в което учат, съобщи Нова телевизия. Полицаите пристигат в училището в Лонг Айлънд в четвъртък сутрин по искане на администрацията. Ученици уведомяват директора за дочут разговор между трима 16-годишни в училищния автобус. Тийнейджърите обсъждали как да направят взривно устройство. Предполагаемите нарушители са били задържани от полицията в училищната сграда и обвинени в конспирация. Полицията съобщи, че след претърсване на домовете на младежите са били открити ксерокопия от книга, съдържаща информация за сглобяване на бомба.", "date": "2019.05.03", "title": "В САЩ трима тийнейджъри бяха обвинени в опит да взривят училище"}
{"url": "https://www.faktor.bg/bg/articles/feysbuk-premahna-profilite-na-krayno-izvestni-krayno-desni-lichnosti", "text": "Американската компания \"Фейсбук\" премахна окончателно профилите в едноименната си социална мрежа и в \"Инстаграм\" на няколко крайнодесни личности, съобщи ДПА. Сред тях са конспиративният теоретик Алекс Джоунс, създател на сайта \"Инфоуорс\", лидерът на организацията \"Нация на исляма\" Луис Фарахан, известен с антисемитските си и хомофобски позиции, и крайнодесният коментатор Майло Янопулос. \"Фейсбук\" ще премахне всички страници, групи, акаунти и събития, свързани с тях, отбеляза Франс прес. \"Винаги сме забранявали хора или организации, които насърчават насилието и омразата, независимо от идеологията\", каза говорителка на компанията. Помолен да коментира заличаването си от социалните мрежи, Янопулос отговори лаконично с имейл: \"Вие сте следващите\", предаде Асошиейтед прес. Джоунс реагира гневно във вчерашното си предаване, като заяви, че е жертва на \"рекет\" от \"картели\". \"Да се надяваме, че други видни консерватори ще се застъпят за мен, знаейки, че те ща са следващите, ако не окажем натиск на администрацията на Тръмп да предприеме действия\", написа радиоводещият Пол Джоузеф Уотсън, който също е засегнат от мярката.", "date": "2019.05.03", "title": "Фейсбук премахна профили на известни крайно десни личности"}
{"url": "https://www.faktor.bg/bg/articles/novini/svyat/demonstratsiya-na-sila-maduro-se-snima-da-marshiruva-s-golyam-otryad-voynitsi", "text": "Президентът на Венецуела организира демонстрация на сила в разтърсената от криза страна. Николас Мадуро беше показан по телевизията да марширува с голям отряд войници. След това Мадуро държа реч пред бригада от 4500 бойци във военна база край столицата. Президентът иска да демонстрира, че армията го подкрепя, след призивите на председателя на парламента Хуан Гуайдо войниците да се обърнат срещу управляващите. След като преди няколко дни не успя да привлече военните на своя страна, Хуан Гуайдо се обърна към държавните служители. Той ги призова да не ходят на работа, докато правителството на Мадуро не падне от власт. Засега не е ясно какъв ще е резултатът от този ход.", "date": "2019.05.03", "title": "Демонстрация на сила: Мадуро се снима да марширува с голям отряд войници"}
{"url": "https://www.faktor.bg/bg/articles/poslanikat-ni-v-kipar", "text": "Три български се свързват с масовия убиец Никос Метакса в Кипър, който призна за убийството на 7 жени. Но за тях нямаме нито официална, нито неофициална информация. Това заяви в ефира на Нова ТВ Любомир Тодоров, наш посланик в Кипър. Беше публикуван списък на изчезналите - около 30 имена, сред които фигурират и имената на три наши сънароднички. Те са изчезнали през годините - 1999, 2008 и 2012. Фактът, че те фигурират в списъка, показва, че българското посолство в Никозия е подало информация на кипърските власти за тяхното изчезване. Но не разполагаме с официални данни какво се е случило с тях, дали са били намерени, посочи посланикът и добави, че съгласно Виенската конвенция трябва да получаваме официална информация, когато има  инциденти с български граждани.  Той обясни, че не познавам майката на заподозряния масов убиец, за която се знае, че е от Стара Загора. Но очевидно бащата е поел отглеждането на детето, след като се развеждат и майка му е имала по-малко влияние във възпитанието на Никос. След това той става военен, с чин капитан и би трябвало да е проверяван като бивш военен. Кипърската общественост е потресено от този криминален случай. Това е първият случай на сериен убиец, още повече, че кипърците вярват и се уповават на военните в страната. Кипърското общество е много толерантно и този криминален случай предизвика истински шок, подчерта първият ни дипломат в Кипър.", "date": "2019.05.03", "title": "БГ посланик в Кипър: Не разполагаме с информация дали трите изчезнали българки са били намерени"}
{"url": "https://www.faktor.bg/bg/articles/novini/svyat/severna-makedoniya-e-pred-sadbonosen-izbor", "text": "На 5 май ще се проведе балотаж на президентските избори в Северна Македония, тъй като нито един от тримата кандидати не получи необходимото за спечелването на надпреварата мнозинство, коментират световните агенции.  Според окончателните резултати, оповестени от Държавната избирателна комисия на Република Северна Македония, кандидатът на управляващата партия СДСМ Стево Пендаровски и кандидатът на опозиционната ВМРО-ДПМНЕ Гордана Силяновска-Давкова отиват на втори тур в надпреварата за президент на страната.  Кандидатът на Алиансът за албанците, Блерим Река, изостана от надпреварата със значителна разлика.  Според последните данни за избирателната активност, публикувани от Избирателната комисия, в първия тур на президентските избори тя е била 41,82%, или 755 816 гласували.  Кандидатът на управляващата коалиция Стево Пендаровски спечели 44,47% от гласовете. Кандидатът на опозицията, подкрепен от ВМРО-ДПМНЕ, Гордана Силяновска-Давкова получи 44,32% от гласовете.  На вторият тур от президентските избори гласовете на албанците ще имат решаващо значение накъде ще наклонят везните.  Съгласно настоящите конституционни норми за президент, на втория тур ще бъде избран кандидатът, който спечели мнозинството от гласовете, ако повече от 40% от регистрираните гласоподаватели се явят в избирателните секции, т.е. 723 253 избиратели. Право на глас имат 1 808 131 души.  Ако във втория кръг нито един от двамата кандидати не е получил необходимия брой гласове, цялата изборна процедура се повтаря.  В случай, че на изборите на 5 май гласуват по-малко от 40%, за временно изпълняващ дейността на президент на страната ще бъде назначен председателят на парламента Талат Джафери.  Македонският премиер Зоран Заев обяви, че в страната ще има предсрочни парламентарни избори, ако няма достатъчен брой гласували или ако изборите бъдат загубени от подкрепяния от властта кандидат за президент Стево Пендаровски.", "date": "2019.05.03", "title": "Северна Македония е пред съдбоносен избор"}
{"url": "https://www.faktor.bg/bg/articles/novini/balgariya/borisov-i-bls-obsazhdat-razpredelyaneto-na-otpusnatite-za-bolnitsite-50-mln-lv", "text": "Премиерът Бойко Борисов ще се срещне с представители на Българския лекарски съюз в Министерски съвет. Целта на срещата е да се обсъди как ще бъдат изразходвани допълнително отпуснатите през април 50 млн. лв. Чрез субсидията трябва да се повиши стартовата заплата на медицинските сестри и тя да стане 950 лв. Парите се отпускат от бюджета на здравното министерство.", "date": "2019.05.03", "title": "Борисов и БЛС обсъждат разпределянето на отпуснатите за болниците 50 млн. лв"}
{"url": "https://www.faktor.bg/bg/articles/novini/svyat/yunker-ek-ne-mozhe-da-kompensira-slabostite-na-natsionalnite-pravitelstva-i-demokratsiite-v-evropa", "text": "Британският \"Гардиън\" публикува днес извадки от интервю на председателя на Европейската комисия Жан-Клод Юнкер пред германския вестник \"Ханделсблат\" в навечерието на срещата на върха на ЕС в румънския град Сибиу. В типичния си оригинален стил Юнкер предупреждава, че европейците са загубили \"колективното си либидо един за друг\", след което добавя, че във \"Великобритания булката - Европейският съюз - от самото начало е систематично охулвана, а после и отхвърлена\". Президентът на Еврокомисията, който предстои да напусне поста си през ноември, предлага и свой имагинерен анализ на състоянието на континента. Той смята, че изпълнителният орган на ЕС под неговото ръководство се е фокусирал върху \"големите неща\", придържайки се към \"скромност в малките\". \"Направих така, че комисията вече да не се бърка във всяка дребна подробност от живота на гражданите\", - казва той. - Аз съм както изненадан, така и разочарован, че никой не забеляза това.\" Три седмици преди изборите за Европейски парламент, бившият премиер на Люксембург признава, че възходът на евроскептичните партии е зловещ знак за континента.  \"Ние не се обичаме\", - отбеляза Юнкер. \"Ние загубихме колективното си либидо. Пет или шест години след Втората световна война това либидо беше налице. И въпреки това днес трябва да е много по-лесно за европейците да се влюбват един в друг, отколкото през 1952 г.\", коментира той.  Спирайки се на сагата около британското излизане от ЕС, той посочва: \"Брекзит е особен случай. Ако настройваш една страна цели 40 години с посланието, че нейното място фактически не е в ЕС, то решението за напускане е логичен резултат. Булката беше систематично охулвана, а накрая и отхвърлена\", каза Юнкер. Посочвайки безизходицата по въпроса за Брекзит в британския парламент, той изтъква, че е нечестно спрямо европейските граждани вината за всеки провал на европейската демокрация да се стоварва върху Брюксел. \"Европейската комисия действа по най-добрия начин. Но тя не може да разреши всеки проблем, не може да компенсира слабостите на националните правителства и демокрациите в Европа. Погледнете Обединеното кралство. Фактът, че опозицията и правителството там едва сега, три години след референдума за Брекзит, започнаха да разговарят, едва ли е знак за силата на британската демокрация\", подчерта Юнкер. \"Гардиън\" се спира подробно и на едно интересно социологическо проучване на Острова. Резултатите от него бяха оповестени току-що и са много показателни. То констатира, че британците вярват в ползите от имиграцията повече, отколкото всяка друга от големите европейски страни. Почти половината от тях са убедени, че имигрантите са нещо положително, или поне безвредно за страната.", "date": "2019.05.03", "title": "Юнкер: ЕК не може да компенсира слабостите на националните правителства и демокрациите в Европа"}
{"url": "https://www.faktor.bg/bg/articles/britantsite-nakazaha-i-upravlyavashti-i-opozitsiya-na-mestnite-izbori-v-angliya", "text": "Английските избиратели използваха местните избори, за да накажат както управляващите консерватори на премиера Тереза Мей, така и опозиционната Лейбъристка партия заради безизходицата във връзка с Брекзит. Това показват частични резултати от провелите се вчера местни избори в Англия и Северна Ирландия, съобщават британските медии, цитирани от news.bg. В Шотландия и Уелс не се проведоха избори.  С обявени досега малко над една трета от резултатите от гласуването в Англия за общински съвети, Консервативната партия губи 400 общински съветници, а Лейбъристката партия е загубила над 80 съветници. Либералдемократите пък са спечелили над 270 съветници в сравнение с местните избори през 2015 година. Повече от 8 000 места в английските общински съвети - административни органи, които отговарят за ежедневните решения относно местната политика от образование до управление на отпадъците - бяха обект на избор. Пълните резултати се очаква да излязат по-късно днес. Печеливши от вчерашните избори са по-малките партии и независими кандидати, като освен либералдемократите добре се представя и Зелената партия. Избори се проведоха за 248 общински съвета в Англия, за шестима кметове и за всички 11 общински съвета в Северна Ирландия.   Обединеното кралство трябваше да излезе от Европейския съюз на 29 март, но Мей не успя да получи одобрение от британския парламент на споразумението си с ЕС за развода. Сега не е ясно кога, как и дори дали Брекзит ще се случи, но настоящият краен срок за излизане е 31 октомври.", "date": "2019.05.03", "title": "Британците наказаха и управляващи, и опозиция на местните избори в Англия"}
{"url": "https://www.faktor.bg/bg/articles/trend-1", "text": "Две трети от българите са разбрали за посещението на главата на Римокатолическата църква папа Франциск в България. 57% от българите посочват, че имат положително отношение към папа Франциск. 32% от българите посочват, че приемат духовните лица за наместници на Бог на земята, а 41% са на противоположното мнение – не ги приемат. 12% от българите се определят за атеисти. Това сочат данните от редовното проучване на „Тренд“. направено по поръчка на вестник „24 часа“. Проучването е реализирано в периода 5-12 април 2019 г. чрез пряко полустандартизирано интервю „лице в лице“ сред 1008 души на възраст 18+. Проучването е представително за пълнолетното население на страната. 1% от извадката отговаря на 55 хил. души Две трети от българите са чули/разбрали за посещението на главата на Римокатолическата църква папа Франциск в България към датата на провеждането на теренната работа по проучването. Малко над една трета обаче не са разбрали за това посещение. 60% от българите оценяват положително посещението на папа Франциск в България, а малко под една трета не могат да преценят каква оценка да дадат. Младите хора на възраст 18-29 г. в най-малък дял са запознати с посещението на папата и в най-голям дял не могат да преценят каква оценка да дадат – близо половината от тях. Регистрираме високи стойности на положително отношение (57%) към главата на Римокатолическата църква. Едва 8% от българите посочват, че имат отрицателно отношение. 27% от всички запитани посочват, че има достатъчно информация относно посещението на папа Франциск в България. Половината от българите са на мнение, че липсва достатъчно информация. Малко под една трета (31%) от българите пък посочват, че ще следят посещението на папата в България. Видно е от данните, че с увеличаването на възрастта се увеличава делът на хората, които ще следят това посещение. Най-незаинтересовани остават най-младите на възраст 18-29 години.", "date": "2019.05.03", "title": "Тренд: 2/3 от българите оценяват положително визитата на папа Франциск"}
{"url": "https://www.faktor.bg/bg/articles/mensa-s-pokana-kam-kandidetite-za-evrodeputati-da-proveryat-koefitsenta-si-na-inteligentnost", "text": "Клонът на МЕНСА в България отправи покана към всички кандидати за евродепутати на тест преди изборите. Тяхното желание е да проверят какъв е коефициентът на интелигентност на мераклиите да влязат в Европейския парламент. \"Правим го за шести поредни избори. Трябва да ни предизвикат да ги изберем и да знаем с какъв капацитет разполагат. Трябва всички, които ни управляват, да минат 3 вида тестове - нашия тест за интелигентност, тест за наркотици и психотест\", заяви пред \"България он Еър\" зам.-председателят на МЕНСА България Христо Радков. По думите му за последните 5 избори у нас са на тест са се явили общо около 30 човека, заявили желание за управленски позиции. От МЕНСА им дават възможност да обявяват своя резултат публично. Кандидатите заплащат теста като всеки друг човек и ако нещо ги притеснява, от МЕНСА България забравят за резултата и не го разкриват, отбеляза Радков. \"Може би не разчитат на това си качество да привлекат вота на народа. В такъв случай за мен е чудно, че тези хора искат да ни управляват. Този тест мери интелигентност. Това е бързината на процесора на един компютър\", каза още той.", "date": "2019.05.03", "title": "МЕНСА с покана към кандидатите за евродепутати да проверят коефициента си на интелигентност"}
{"url": "https://www.faktor.bg/bg/articles/porozhanov-sinat-mi-ne-e-uchastval-v-ekipa-oditiral-kashtite-za-gosti", "text": "Моят син не е бил в одитните екипи, които са правели одитите на къщите за гости през 2012 и 2013 година. Одитът се е правил от американска кампания и синът ми няма нищо общо с нея. Той не се занимава с одити на проекти по европейски земеделски програми. Това заяви в студиото на Нова ТВ земеделският министър Румен Порожанов. Проект е допустимо да се купи, но при изпълнението му и активите трябва да са спазени всички изисквания, уточни министърът. Той посочи, че проверките са направени напълно коректно. Нямало е сигнал за злоупотреби, който да е подаден през 2016, когато всички къщи за гости са били качени на сайта на земеделското министерство. Данните, които са оповестени през 2018, са свързани със сигнали, въз основа на които са обявени 10 милиона лева, които трябва да бъдат върнати на Държавен Фонд \"Земеделие\", коментира Порожанов. Колко са делата, заведени за връщането на парите, не мога да ви кажа. Има ясна изисквания и в наредбата, и в договорите, че при констатирани нарушения, че тези къщи не се ползват по предназначение, парите трябва да се върнат, обясни министърът.  Прекалено много се анатемосва проблемът, защото има много къщи, които функционират по предназначение, отсече Румен Порожанов.", "date": "2019.05.03", "title": "Порожанов: Синът ми не е участвал в екипа, одитирал къщите за гости"}
{"url": "https://www.faktor.bg/bg/articles/zatvaryat-ulitsi-i-bulevardi-v-ochakvane-na-papa-frantsisk", "text": "Ограничения в движението, специални мерки за сигурност и промени в движението на нощния градски транспорт заради посещението на папа Франциск на 5-ти и 6-ти май. От днес е забранено движението по бул. „Цар Освободител” в отсечката между улиците „Раковски” и площад „Независимост”. Забранено е движението и по улица „Оборище”, в отсечката между улиците „Г. С. Раковски” и „11-ти август”. Паркирането също ще бъде забранено в голяма част от центъра на София.", "date": "2019.05.03", "title": "Затварят улици и булеварди в очакване на папа Франциск"}
{"url": "https://www.faktor.bg/bg/articles/novini/balgariya/slanchevo-i-po-toplo-dnes", "text": "В сутрешните часове на отделни места в низините ще се образува краткотрайна мъгла. Минималните температури ще бъдат между 6 и 11 градуса. Ще бъде предимно слънчево, след обяд, над планинските райони - с временни увеличения на облачността, но вероятността за валежи е много малка. Ще духа слаб юг-югозападен вятър. Температурите ще се повишат и преобладаващите максимални ще бъдат между 22 и 27 градуса. Атмосферното налягане ще се задържи малко по-ниско от средното за май.", "date": "2019.05.03", "title": "Слънчево и по-топло днес"}
{"url": "https://www.faktor.bg/bg/articles/novini/svyat/dolnata-kamara-na-kongresa-glasuva-za-ostavane-v-parizhkoto-sporazumenie-za-klimata", "text": "Камарата на представителите на САЩ одобри вчера текст, който цели да принуди Вашингтон да остане в Парижкото споразумение за климата, предаде Франс прес. Агенцията отбелязва, че това е най-вече символичен жест, тъй като текстът няма почти никакъв шанс да бъде приет от Сената. Гласуването \"заявява пред целия свят, че Съединените щати не отричат преобладаващите научни изследвания в областта на климата\", заяви в залата председателката на камарата Нанси Пелоси. По думите й това е единственото споразумение, целящо справяне с климатичната криза и изискващо план за действие. Но дори самата Пелоси предвижда, че този текст ще бъде \"мъртвороден още с пристигането си в Сената\", контролиран от републиканците. Макар че най-вероятно няма да бъде приет окончателно, гласуването на този текст в долната камара с 231 гласа \"за\" и 190 \"против\", \"изпраща важен сигнал на нашите съюзници за огромната подкрепа на американците за това споразумение\", заяви демократката Кати Кастър.", "date": "2019.05.03", "title": "Долната камара на Конгреса гласува за оставане в Парижкото споразумение за климата"}
{"url": "https://www.faktor.bg/bg/articles/novini/svyat/pompeo-i-lavrov-se-sreshtat-zaradi-krizata-vav-venetsuela", "text": "Американският държавен секретар Майк Помпейо ще обсъди ситуацията във Венецуела в началото на следващата седмица с руския си колега Сергей Лавров в кулоарите на среща във Финландия, съобщи БТА, цитирайки АФП. Дваматa ще участват в понеделник и вторник в министерска среща на Арктическия съвет във Финландия.  \"Очаквам, че държавният секретар и Лавров, разбира се, ще имат възможност да разговарят и че Венецуела ще бъде част от тази дискусия\", заяви пред репортери американски представител.  Те ще обсъдят \"нашите опасения, свързани с поведението на Русия в Украйна и Венецуела\", добави той.", "date": "2019.05.03", "title": "Помпео и Лавров се срещат заради кризата във Венецуела"}
{"url": "https://www.faktor.bg/bg/articles/novini/svyat/veber-potvardi-smyatam-da-blokiram-severen-potok-2", "text": "Вероятният наследник на председателя на Еврокомисията Жан-Клод Юнкер - кандидатът на Европейска народна партия Манфред Вебер - потвърди, че е против изграждането на „Северен поток 2“. Той смята да го блокира, защото по думите му увеличава зависимостта от руския газ, предаде БТА. „Външната политика на Европейския съюз трябва да се основава на ценности, а не на икономически интереси“, каза баварският политик Вебер по време на дебатите преди изборите за Европейски парламент в края на месеца.  Проектът „Северен поток 2“ предвижда изграждането на два газопровода с общ капацитет от 55 милиарда кубически метра газ годишно от Русия през Балтийско море до Германия.", "date": "2019.05.03", "title": "Вебер потвърди: Смятам да блокирам \"Северен поток-2\""}
{"url": "https://www.faktor.bg/bg/articles/otets-nikanor-nikoy-nyama-da-vzeme-i-lazhitsa-ot-gigenskiya-manastir", "text": "Разпространяват се сензационни новини, които са в противоречие със здравия разум. Това, което се пише, няма правно основание да се случи - никой няма да вземе и една вилица от Гигинския манастир. Това заяви пред Нова ТВ отец Никанор, който е игумен на манастира.  Вчера излезе информация, че манастирът се продава на търг заради дългове, в размер на 330 хиляди лева, изтеглени от манастира за съфинансиране на ремонт на светата обител с европейски пари. Оставаме да дължим 400 000 лева към КТБ. Фирмата е укрила, че няма обезпечение за този кредит. Но за това няма проблем, защото не ние сме го теглили. Тази фирма имаше много добра строителна практика, но при КТБ знаете как беше - покрай сухото изгоря и мокрото. Ние не знаем къде са отишли парите - те не са вложени в ремонт и манастирът е жертва на това. Но няма законово основание да се посяга на манастира. Искат да се отърват от това финансово вземане и имат механизъм това да го направят, обясни ситуацията отец Никанор.   Той беше категоричен, че независимо от сегашното положение на банкера Цветан Василев, той си остава ктитор на манастира.", "date": "2019.05.03", "title": "Отец Никанор: Никой няма да вземе и лъжица от Гигенския манастир"}
{"url": "https://www.faktor.bg/bg/articles/novini/svyat/kray-na-stachkata-na-pilotite-ot-skandinavskite-aviolinii", "text": "Край на стачката на пилотите от скандинавските авиолинии. Едноседмичните протести засегнаха около 4000 полета и 380 000 пътници. Стачкуваха около 1400 пилоти от Швеция, Дания и Норвегия. Това коства до 6,5 милиона евро на ден на превозвача според анализатори. Пилотите са постигнали споразумение с ръководството за подписването на нов колективен трудов договор. Те получават 3,5-процентно увеличение на заплатите веднага, още 390 през 2020-а и 490 през 2021 г. От компанията обаче уточняват, че е нужен поне един ден, за да се върне нормалният режим на работа на полетите им.", "date": "2019.05.03", "title": "Край на стачката на пилотите от скандинавските авиолинии"}
