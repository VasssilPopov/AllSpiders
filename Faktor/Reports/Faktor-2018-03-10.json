{"url": "http://www.faktor.bg/bg/articles/novini/balgariya/-gospodari-na-efira-razkriha-prestapna-shema-v-nap", "text": "\"Господари на ефира\" разкриха нова престъпна схема в НАП, съобщиха от предаването.  Издъни я дребен търговец, изнудван за 1000 лева, но претенциите ескалират. Главният публичен изпълнител на агенцията падна в клопката. Този път става въпрос за изнудване на бизнеса, в която са замесени бивши и сегашни служители на НАП. Сигналът идва от търговец с малък бизнес, който е отчаян от постоянното искане на подкупи.    Мъжът има малка фирма, която се занимава с разнос с плодове и зеленчуци.    \"Имам доста сериозен проблем с държавни служители, които не спират да ни рекетират и тормозят\", разказва търговецът.   Той е получил писмо със заповед за ревизия. След като той я е подписал, са му били запорирани банковите сметки и целия транспорт. Причината за това била, че мъжът е работил с неизрядна друга фирма.    Търговецът отишъл в НАП. Главният публичен изпълнител на НАП Стефан Лозанов му казал, че само той можел да вдига запори, но това ще му струва 1000 лева, твърдят \"Господарите\" .   Нещата обаче не спират да тук. Започва жестоко изнудване от страна на Лозанов...", "date": "2018.03.10", "title": "\"Господари на ефира\" разкриха престъпна схема в НАП"}
{"url": "http://www.faktor.bg/bg/articles/novini/svyat/ekspert-velikobritaniya-e-tryabvalo-da-bade-unizena-s-opita-za-ubiystvo-na-bivshiya-ruski-shpionin", "text": "В случая със Сергей Скрипал властите не са смятали, че той има нужда от охрана, защото беше помилван от бившия президент Медведев. Затова и живее под собственото си име. Всъщност е в пенсия. И по правилата на шпионската игра не би трябвало да е мишена. В съвсем друга категория е, за разлика от хора като Олег Гордиевски, който беше изведен тайно от Русия и още живее под чуждо име някъде в Южна Англия\". Това каза в интервю за „Събота 150“ на БНР дългогодишният специалист по Русия в списание „Иконъмист“ е автор на книгите „Новата Студена война“ и „Заблуда“ - за шпионските войни между Изтока и Запада Едуард Лукас по повод на поредното мистериозно покушение във Великобритания срещу бивш руски шпионин, двоен агент. Лукас определи опита за убийство на Скрипал като опит Великобритания да бъде унизена: \"Това е най-вероятно опит да бъде унизена Великобритания - да се види, че тя е безпомощна да направи нещо. Така вероятно разсъждава Русия, базирайки се на опита с Литвиненко. Но има и други важни аспекти. Единият е възможна връзка с руските избори - Путин да е искал да покаже на руснаците, че Русия е много сериозна държава и че може да прави каквото си иска и където си иска по света. Има и конспиративни теории, които не споделям, но не мога и напълно да отхвърля. Например - че това е опит да се окаже натиск на Путин както с убийството на Борис Немцов. Което, според мен не беше санкционирано от Путин, а Рамзан Кадиров показа, че може да демонстрира мускули в сърцето на Москва\". Експертът обясни, че има две версии по отношение на това как отровата е стигнала до Скрипал: \"За мен големият въпрос е не каква е била отровата, а как е била администрирана. Две са основните версии. Първата е че това е извършено от убиец, който е дошъл в Солзбъри. А другата - че е била в пакет или колет или подарък, донесен от госпожица Скрипал, дъщерята, когато е пристигнала от Русия“. Лукас сравни случаите на Александър Литвиненко и Сергей Скрипал:  \"Прилика има в дръзката употреба на оръжия за масово поразяване - редиологично в случая на Литвиненко и химическо - при Скрипал. И в пренебрегването на безопасността на другите хора около тях. Но има също така и много разлики. Литвиненко беше крайно смел човек. Бих казал почти герой. Беше се посветил да съветва МИ6 по въпроса за припокриването на дейностите на руската организирана престъпност и разузнаване в Испания. Руснаците гледаха на него като на дезертьор и предател. А това е много силен мотив за убийство. Доста по-трудно е да се открие мотив в случая на Скрипал, освен, че може да става въпрос за символичен акт на екзекуция на макар и бивш агент на вражеско разузнаване.  Още сме в началото на това разследване. И тепърва ще се разбират много неща. Особено интересно е с какво се е занимавал Скрипал в седмиците и месеците преди атаката. Това може да ни даде представа, какво е довело до нея\". Експертът коментира и какви са мерките, които британското правителство трябва да предприеме, ако се докаже руска връзка: \"Аз бих атакувал притока от мръсни руски пари в британския пазар на имоти и в британската финансова система. Щях много по-сериозно да се занимая с руските шпионски операции тук. Да окуражавам политиците ни да не допускат руски пропагандни медии. Бих използвал пълния арсенал за икономически, финансов, политически, дипломатически, военен и социален натиск върху Русия. Това трябваше да бъде предприето още преди 10 години. Никак не съм оптимистичен. Защото се опасявам, че отричането на отговорност от страна на Русия се е достатъчно съмнения в главите на онези, които вземат решенията. Затова не можем да бъдем сигурни дали ще влезем във втора студена война с Русия заради едно отравяне при неясни обстоятелства и заради такива случаи в миналото. Съмнявам се, че отговорът ни ще е наистина подходящият. Независимо какво каза нашият премиер-министър“. Като се позовава на британски медии радио „Комерсант“ съобщава, че „Форейн офис“, британското разузнаване и контраразузнаване подготвят списък на руски дипломати и други сътрудници на руски държавни  учреждения във Великобритания, които е възможно да бъдат изгонени. Става дума аз десетки хора. Възможни са и мерки срещу тясно свързани с Кремъл и живеещи на острова руски олигарси, твърди „комерсант“ и цитира международния наблюдател Константин Егерт: \"Могат да бъдат предприети някакви действия против т. нар. Руски Лондон. Десетки хиляди руснаци, които са се установили във Великобритания. Може да става дума за всякакви антикорупционни дела, свързани с придобиването на собственост с пари от незаконна дейност, както и лишаването от гражданство на някои лица. Работата е там, че британското гражданство юридически е дар от монар", "date": "2018.03.10", "title": "Експерт: Великобритания е трябвало  да бъде унизена с опита за убийство на бившия руски шпионин"}
{"url": "http://www.faktor.bg/bg/articles/sluzhitelite-na-zatvorite-vnasyat-pismo-za-sreshta-s-borisov-ne-gi-pusnaha", "text": "Приключи протестът на служителите на затворите с искане за достойно заплащане, който завърши пред Министерския съвет. Протестиращите служители се опитаха да депозират писмо с искане за среща с премиера Бойко Борисов, но бяха спрени от охраната на Министерски съвет. Пред журналисти Радослав Мартинчев, зам.-председател на Синдикат на служителите в затворите в България в Ресор \"Трудово-правни въпроси“ заяви: \"Не може така с лека ръка да получаваме пренебрежение, каквото не заслужаваме, и то от най-висше ниво“. Преди дни служителите в отворено писмо поискаха да се срещнат с премиера Борисов и министъра на правосъдието Цецка Цачева. На протеста те заявиха, че нямат обратна връзка, дали това писмо е получено. \"Практиката в общата администрация на Министерски съвет е следната: депозира се определен документ, не получаваме ред за деня и часа. След няколко дни трябва да си го изискваме“, поясни Радослав Мартинчев. \"Не сме убедени, че писмото е стигнало до премиера. То е депозирано и до министъра на финансите Владислав Горанов и до Цецка Цачева - нашия работодател, който е част от причината да сме тук“, обясни той. Мартинчев увери, че протестите няма да спират, докато държавното управление не се съобрази с волята на служителите, които са част от народа. \"Това е срам и позор в европейска България“, подчерта Радослав Мартинчев. На днешния национален протест в София се събраха около 2000 служители, чието шествие започна от Съдебната палата, премина пред Министерството на правосъдието, Министерството на финансите и завърши пред Министерски съвет.", "date": "2018.03.10", "title": "Служителите на затворите внасят писмо за среща с Борисов, не ги пускат"}
{"url": "http://www.faktor.bg/bg/articles/novini/svyat/erdogan-hey-nato-kade-si-ti", "text": "Турският президент Реджеп Тайип Ердоган критикува днес НАТО за това, че не оказва подкрепа за турската военна операция \"Маслинова клонка\", насочена срещу сирийските кюрдски бойци в Северна Сирия, предаде Асошиейтед прес, цитирана от \"Фокус\". \"Хей, НАТО, къде си ти?\", запита Ердоган, който говори пред свои поддръжници.  Той обвини алианса в двойни стандарти.  Ердоган посочи още, че Турция е изпращала свои военни в конфликтни зони, когато е била молена за това, но не получава подкрепа в замяна на това.  Турският президент призова НАТО да окаже подкрепа на страната му, като посочи, че \"границите й точно в момента са изложени на заплаха\". Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.10", "title": "Ердоган: Хей, НАТО, къде си ти?"}
{"url": "http://www.faktor.bg/bg/articles/novini/svyat/es-i-yaponiya-shte-poiskat-razyasneniya-po-amerikanskoto-reshenie-za-mitata", "text": "Европейският комисар за търговията Сесилия Малмстрьом се срещна днес с постоянния търговски представител на САЩ Робърт Лайтхайзър на фона на усилията на ЕС да бъде изключен от митата върху вносната стомана и алуминий, наложени от американския президент Доналд Тръмп, предаде ДПА, цитирана от ДПА. Тристранната среща, която включва и японския министър на икономиката Хирошиге Секо, става два дни след като Тръмп подписа документа за налагане на вносно мито от 25 процента за стоманата и 10 процента за алуминия. Разговорите започнаха около 13,20 часа местно време днес, два часа по-късно от планираното, тъй като полетът на Лайтхайзър закъсня. Срещата бе насрочена преди седмици в рамките на усилията да се реши въпросът за свръхкапацитетите в стоманения и алуминиевия сектор. Като се имат предвид обстоятелствата при посещението на постоянния търговски представител на САЩ Робърт Лайтхайзър в Брюксел в събота ЕС ще предаде посланието, че очаква ЕС да бъде напълно изключен от американските мерки без предварителни условия или преговори, каза пожелал анонимност източник от Европейската комисия преди разговорите. ЕС заявява, че има дългогодишен съюз в областта на сигурността със САЩ и сътрудничи за решаване на проблема със свръхкапацитетите в стоманодобива. Тръмп обосновава решението си, като се позовава на рядко използван американски закон, позволяващ на президента да вземе мерки срещу вноса, ако се подкопава националната сигурност. Малмстрьом каза вчера, че ще поиска разяснения по американското решение и че разчита ЕС да бъде изключен от мерките. Тя обаче обеща, че ще бъдат взети контрамерки в съответствие с правилата на Световната търговска организация, ако митата бъдат приложени.", "date": "2018.03.10", "title": "ЕС и Япония ще поискат разяснения по американското решение за митата"}
{"url": "http://www.faktor.bg/bg/articles/novini/svyat/hilari-klintan-administratsiyata-na-tramp-ne-razpoznava-opasnostta-kim-chen-un", "text": "Хилари Клинтън предупреждава, че администрацията на Тръмп \"не разпознава опасността\" при обсъждането на ядреното разоръжаване с Пхенян и заявява, че Вашингтон няма опитни дипломати, които да се занимават с преговорите, съобщава АФП. \"Ако искате да разговаряте с Ким Чен Ун за неговите ядрени оръжия, имате нужда от опитни дипломати. Това са хора, запознати с досиетата и които познават севернокорейците и техния език\", коментира Клинтън в интервю, проведено в Амстердам. Бившият държавен секретар коментира, че Държавният департамент на САЩ е \"разрушен\" и че не достигат опитни дипломати по въпросите за Северна Корея, тъй много от тях са напуснали. \"Не можете да имате дипломация без дипломати\" допълва тя. Думите на Клинтън повтарят тези на ветерана дипломат и бивш посланик на САЩ в ООН Бил Ричардсън, който предупреди, че преговорите със Северна Корея не са \"реалити телевизия\". \"Това е истинска възможност ... Загрижен съм за неподготвеността и липсата на дисциплина, но аз го поздравявам за много смелия му ход в приемането на поканата. Но това не е \"Стажантът\" или реалити шоу. Това са преговори с непредвидим лидер, който има най-малко 20 ядрени оръжия и който заплашва Съединените щати\", коментира Ричардсън.", "date": "2018.03.10", "title": "Хилари Клинтън: Администрацията на Тръмп не разпознава опасността Ким Чен Ун"}
{"url": "http://www.faktor.bg/bg/articles/rumen-petkov-s-izkazvaneto-si-patriarh-kiril-podklazhda-antiruski-nastroeniya", "text": "Аз не допускам, познавайки в някаква степен, колкото и малка да е тя, светейшия патриарх Кирил, че има нещо случайно в поведението му.  Това заяви Румен Петков от АБВ в интервю за Това е България” на Радио „Фокус”.\"  \"Разбира се, че също и не мисля, че постоянно трябва да разширяваме кръга на нашите освободители, като Литва, като добавяме и наши съседи. От това не печели историята, не печели истината. Но аз мисля, че с това си изказване и в президентската институция, и на аерогарата всъщност патриарх Кирил, за съжаление, подклажда антируски настроения и дава основания да се разгърне антируска кампания, която мисля – 1, 2 и 3-и март в някаква степен бяха показали, че няма почва, няма място сред българския народ, няма място сред българските граждани\", обясни той. \"От друга страна, имахме едни доста свирепи, брутални, нагли, деликатно е да се каже, меко е да каже, просташки изявления на един от вицепремиерите в нашето правителство. Така че, както се казва, усилията бяха взаимни. Но нищо добро няма да последва за отношенията между двата народа и институциите на двете държави от подобен род поведение\", смята Петков.  Действията по продължаване и реализация на енергийните проекти могат да приглушат горчиво изречените думи, изплю камъчето той.", "date": "2018.03.10", "title": "Румен Петков: С изказването си патриарх Кирил подклажда антируски настроения"}
{"url": "http://www.faktor.bg/bg/articles/novini/balgariya/evelina-slavkova-v-obedinenite-patrioti-mozhe-da-ima-razdor-kogato-se-poyavyat-listi-i-izbori", "text": "Волен Сидеров и Валери Симеонов се познаваха като врагове, но в последствие се обединиха. Забележете, че Обединените патриоти не изглеждат хомогенна коалиция. Видно е, че изказванията на Волен Сидеров са насочени към неговия електорат, който е насочен към русофилското. И това са разговори насочени натам.  В Обединените патриоти може да има раздор, когато се появят листи и избори. Това, което имаме като хоризонт 2019 година на европейските избори”, каза в предаването „Офанзива с Любо Огнянов” по Канал 3 социологът Евелина Славкова. „ОП много ясно си дават сметка, че имат невероятната възможност да бъдат от управляващото правителство и да да говориш всичко, което искаш, трябва да го подкрепяш. Валери Симеонов говори от емоционална гледна точка, когато говори за личност. Нищо изненадващо няма като изказвания”, каза още тя. „Няма как да се коментират разговори дали НФСБ може да се коалира с Реформаторския блок или който и да е друг.  Ще наблюдаваме тази патриотична игра, и ще видим кой иска да се покаже като по-голям патриот”, категорична беше Славкова.", "date": "2018.03.10", "title": "Евелина Славкова: В Обединените патриоти може да има раздор, когато се появят листи и избори"}
{"url": "http://www.faktor.bg/bg/articles/novini/balgariya/nov-skandal-putinistkite-noshtni-valtsi-bili-sas-spets-propuski-na-shipka", "text": "Представители на \"Нощни вълци\" - българското поделение на руския рокерски клуб, са получили пропуски и са присъствали на 3 март в строго охранявания храм-паметник \"Рождество Христово\" на Шипка. Това стана известно от предаването \"Вяра и общество\" по БНТ, което излъчи кадри от вътрешността на слабо посетения заради извънредните мерки за сигурност този ден храм. Т нар. Вълци присъстваха на благодарствения молебен по повод юбилейните тържества с участието с главата на Българската православна църква патриарх Неофит и главата на Руската църква Кирил, както и на президента Румен Радев. Визитата на московския патриарх беше съпроводена с извънредни мерки за сигурност и солидна видима охрана, а полицейски служители посещаваха по домовете хора и ги предупреждаваха да не отправят заплахи към Кирил чрез Фейсбук, пише \"Дневник\". Очевидно техните пропуски са специални, не за всеки българин. В предаването Денчо Златанов, президент на рокерската организация обясни, че получаването на пропуск за храма било по проста процедура, достъпна за всеки гражданин, а именно - молба с посочване на ЕГН до общината в Казанлък. \"Като български гражданин имам право да присъствам в българска църква. Това, че сме там, е божие дело\", каза той и припомни, че Вълците са участвали и в молебена при всътпването в длъжност на президента Радев. В отговор на въпроси Златанов уточни, че българското поделение на \"Нощни вълци\" харесва патриотичните прояви на руската организация, но има и известни различия, например, не споделя лозунга \"На небето е бог, а на земята - Русия\". Възникнал през май 1989 г. като първия в СССР клуб на любители на мотори, \"Нощни вълци\" има репутация на една от най-активните националистически структури, подкрепяни и финансирани от Кремъл. Нейният основател и лидер Александър Залдостанов - Хирург, е сред санкционираните от САЩ и Канада заради личното му участие в превземането на обекти на украинската отбрана и система за сигурност в Крим.", "date": "2018.03.10", "title": "Нов скандал! Путинистките \"Нощни вълци\" били със спец пропуски на Шипка"}
{"url": "http://www.faktor.bg/bg/articles/novini/balgariya/desislava-atanasova-bsp-sa-s-0-izborni-pobedi-kakvito-i-protesti-da-organizirat-nyama-smisal-ot-tyah", "text": "„БСП търсят популизъм и имат възможност за разговори с хората. Те са с 0 изборни победи, така, че каквито и протести да организират, няма смисъл от тях. Това са фактите.  По-добре е да гледаме отношенията ГЕРБ-Обединени патриоти. Няма опасност да се разпаднат партньорите ни”, каза Десислава Атанасова в предаването „Офанзива с Любо Огнянов”. „ В името на стабилността на България всички компромиси и всичко от миналото по думи на БСП е вземано зад гърба ни. На ГЕРБ не се отразяват тези неща”, каза още тя.   „Темата за справедливостта е много дълга за разговор. Хората, които излязоха на улицата в Пловдив бяха много искрени. Забелязаха се политически елементи. Тепърва ще се води дебат по темата”, категорична беше Атанасов.", "date": "2018.03.10", "title": "Десислава Атанасова: БСП са с 0 изборни победи,каквито и протести да организират, няма смисъл от тях"}
{"url": "http://www.faktor.bg/bg/articles/obshtestvo/zakon-i-red/kalin-kalpakchiev-ne-se-nalaga-nikakva-promyana-v-nk-zaradi-sluchaya-v-plovdiv", "text": "Според съдията от Софийския апелативен съд Калин Калпакчиев, не се налага никаква промяна в НК заради случая в Пловдив, който придоби нарицателно името \"Плъха\". Това заяви той пред Bulgaria ON AIR. Прочети още на: https://www.bgonair.bg/denqt-on-air/2018-03-09/osnovnite-spanki-za-razvitieto-na-ikonomikata-ni-upravlenieto-i-koruptsiyata Според магистрата текстовете за неизбежната отбрана у нас са достатъчно добре написани, а освен това има добра съдебна практика.   Биляна Гяурова-Вегертседер от БИПИ е на мнение, че казусът в Пловдив не може да е причина за АД ХОК промени в Наказателния кодекс. Често неразбирането на закона стига дотам, че се манипулира общественото мнение, допълни тя.", "date": "2018.03.10", "title": "Калин Калпакчиев: Не се налага никаква промяна в НК заради случая в Пловдив"}
{"url": "http://www.faktor.bg/bg/articles/politika/hlyab-i-pasti/lavrov-li-poracha-na-patriarh-kiril-da-kazhe-che-balgarite-sa-maloumnitsi", "text": "По време на своето посещение в България по повод празненствата за 140 годишнина от Освобождението, патриархът на Русия направи няколко нееднозначни изявления, които удивиха не само българите. България е освободена от Русия, не от Полша, не от Литва, нито от други страни, а от Русия. И откровено искам да кажа, че за мен беше трудно да чуя, че споменавате участието и на други страни в освобождението. Ние сме за историческата истина, ние сме я завоювали с кръвта си и не може да има никакви политически или прагматични причини, поради които тази истина да се премълчава или интерпретира лъжливо\". Такъв е светейшият коментар на ето тези думи на българския президент: \"Ние няма да забравим братския порив на руското общество, което доказа, че българите не са сами. Тези чувства са дълбоки и не могат да бъдат разколебани от користни политически интерпретации. На бойните полета на руско-турската осволбодителна война са загинали войни от много народи: руснаци, румънци, финландци, украинци, леборуси, поляци, сърби и черногорци. За всички тях България е последния им дом и ние ги почитаме като наши герои\". Нормални думи. Защо е трябвало патриархът да се нахвърля с критика? Българският президент говори не за страни, а за народи. Да, армията на империята е била многонационална, в нея е имало немалко поляци и прибалтийци. Да, за България е важно да каже добри думи за сърбите и румънците, с които после неведнъж е воювала заради своите граници.  Каква ли е била вътрешната нагласа на патриарха, за да се \"обиди\" и да се държи по този начин! Светешият продължи да е сърдит и на летището преди заминаването си.  По думите му, лейб-гвардейски финландски полк е воювал, но той бил полк на руската гвардия, разквартируван в Полша.  Полкът получава названието си от първия набор, който се състои от финландски селяни. В него са служили и етнически шведи. Заповед от 5 януари 1880 година се споменава редник Яков Перебенус. Едва ли става дума за чист руснак... Имало е и отделен и именно етнически фински батальон. По време на руско-турската война от 1877-1878 година гвардейският батальон взема участие във военните действия. Той участва в много сражения на българска територия, включително при превземането на Врачанския проход и пресичането на Балкана, а на 23 декември заедно с останалите руски войски влиза в София. Командирът на батальона полковник Георг Едвард Рамзи, е награден със златна сабя и впоследствие става командир на Семьоновския полк. Войната за освобождението на християните е била толкова популярна във Финландия, колкото и в останалите части на империята. Финландците имат песни за героите на тази война. Руско-турската война е последната, в която се сражава батальонът. След войната финландците лейтенант Каризимир Ернрот и полковник Александър Редигер са военни министри на княжество България.  Като доброволец за свободата на България воюва знаменитият латишки поет Андрейс Пумпурс, който загива в сраженията. Това е историческата истина, която латишите също са заслужили с кръвта си.  А войната е спечелена благодарение на румънската артилерия (руската излиза от строя). Но и това не му беше достатъчно и патриархът по същество нарече българите нация от малоумници: \"В съветско време българскитке другари бяха смятани за най-лошите оратори, които изобщо не умееха да говорят без листче\"... Това Лавров ли му поръча да го каже? Ако съдим по реакциите на държавните медии в Русия на този \"църковен демарш\", явно е така. Да не говорим, че излъгаха, че \"Русия била спомената след Полша, Литва и Финландия\". Как трябва да бъде тълкуван този демарш на патриарха министерството на църковната пропаганда обясни незабавно: \"патриархът е говорил от позиция на силата\". \"Горд съм с руския патриарх. Пред целия свят той заяви за предателството на българския елит на нашата обща история. България ни предаде два пъти: през 1941-ва и през 1991–ва. Патриархът говореше твърдо и уверено, говореше от позиция на силата.  Постъпката на патриарха предизвика прилив на гордост за своето отечество. Това е открит бой\", написа  първият заместник-председател на Синодалния отдел за връзки с обществеността и медиите Александър Щипков. през 1991 година не е ясно. Що се отнася до 1941 година - България беше единствената държава съюзник на Хитлер, която не е воювала със СССР и запази неутралитет до 1944 година, независимо от натиска на Хитлер.  И да не забравяме, че на 5 септември 1944 година, когато руските войски пресичат румънско-българската граница, България е в състояние на война с Германия. Затова Съветският съюз не толкова освобождава страната, колкото сваля правителството на Муравиев и поставя на власт прокомунистическото правителство на Кимон Георгиев. Българите особено се гордеят с това, че армията им не е воювала със съветската армия и на тяхна територия не е загинал нито един съветски войник, а във втората фаза на войната воюват срещу германците и дават 32 хиляди жертви \"Докато не прочетох думите на българския президент бях готов да се присъединя към възмущението на патриарха. Но след това промених мнението си-всичко е вярно и по християнски, и съответства на историческата правда. Народите са проливали кръвта си и заслужават благодарност, при това руският народ е посочен първи. Защо си създаваме врагове на празно място\", пише Исидор Кац по този повод. \"Какви ще са последствията от тоза възмущение на патриарха. Да не би да е очаквал президентът на България да се разкае, да падне на колене пред Кирил и да иска прошка...Така народът на България с още \"по-трепетна любов\" ще \"заобича\" Русия... Не става ли тягостно това постоянно изискване за пожизнена, вечна благодарност, което им се натрапва постоянно\", коментира Иван Коробов.", "date": "2018.03.10", "title": "Лавров ли поръча на патриарх Кирил да каже, че българите са малоумници?"}
{"url": "http://www.faktor.bg/bg/articles/novini/svyat/ot-2000-g-nasam-putin-misli-za-politicheskiya-si-naslednik-oshte-ne-e-izmislil", "text": "Президентът на Русия Владимир Путин заяви, че от 2000 г. насам мисли за политическия си наследник, предава Regnum, цитирана отк \"Фокус\". Според думите на самия Путин, той е започнал да мисли за приемник веднага, след като става президент на Русия за първи път през 2000 г. При това той подчерта, че дори и да симпатизира на някого , той не показва това, защото единствено руските граждани могат да изберат президент. „Мисля за това от 2000 г. Да се мисли не е вредно, но в крайна сметка избира руският народ. Независимо дали симпатизирам на човека или не, кандидатът трябва да се яви на избори и в крайна сметка окончателното решение е на гражданите“, заяви Путин.  Същевременно той подчерта, че няма никакви основания да се мисли за това, че на власт в Русия ще дойдат задължително хора, които ще са готови да разрушат всичко, изградено от него в последните години.  „Може би дори ще е обратното – ще дойдат хора, които ще поискат да укрепят Русия, да създадат бъдеще за нея, които ще създадат платформа за развитие на бъдните поколения“, убеден е президентът.", "date": "2018.03.10", "title": "От 2000 г. Путин мисли за политическия си наследник, още не е измислил"}
{"url": "http://www.faktor.bg/bg/articles/novini/balgariya/slavi-izprashta-sasho-dikov-v-parlamenta-s-nishto-lichno", "text": "Две седмици след като напусна Би Ай Телевизия (BiT), където беше програмен директор, журналистът Сашо Диков се върна на екран в предаването на Слави Трифонов по Би Ти Ви. Диков заяви, че ще води рубрика на запис, наречена \"Нищо лично, просто Диков\", чието първо излъчване беше снощи. По думите му всички детайли все още не са напълно уточнени, но в нея вероятно ще показва репортажи от парламента. Това напомня силно като формат рубриката \"Стажантът\", която Диков правеше в Би Ай Ти, задавайки въпроси на депутати и министри в кулоарите на Народното събрание. Очаква се да бъде излъчвана веднъж седмично - в петък. Диков напусна Би Ай Телевизия, след като в началото на февруари се разбра, че тя има нов собственик - изпълнителният директор на продуцентската компания MediaPro Entertainment Мирослав Янев, и всички предавания на телевизията бяха спрени. Водещият беше програмен директор на медиата от май 2017 г., като заедно с това продължи да прави и своето предаване \"Просто Диков\".", "date": "2018.03.10", "title": "Слави изпраща Сашо Диков в парламента с \"Нищо лично\""}
{"url": "http://www.faktor.bg/bg/articles/novini/svyat/bivshiyat-glaven-strateg-na-tramp-otiva-na-kraka-pri-marin-lyo-pen", "text": "Бившият главен стратег на Белия дом Стийв Банън ще изнесе реч на партийния конгрес на френския „Национален фронт“, който ще се проведе в Лил, предава Reuters, цитирана от \"Фокус\". Банън бе сред най-близките съюзници на президента на САЩ Доналд Тръмп по врече на неговата предизборна кампания и бе негов главен стратег по време на първите месеци от мандата му. Но двамата миналата година развалиха отношенията си. „Председателят на „Национален Фронт“ Марин льо Пен ще се срещне с Банън по време на конгреса в Лил“, съобщи нейният съпартиец Луи Алио.  Очаква се партията да разкрие днес новото си име, за да достигне до повече гласоподаватели.", "date": "2018.03.10", "title": "Бившият главен стратег на Тръмп отива на крака при Марин льо Пен"}
{"url": "http://www.faktor.bg/bg/articles/v-tsyalata-strana-bsp-zapochna-podpiskata-za-razvalyane-na-sdelkata-za-chez-balgariya", "text": "В цялата страна БСП започна подписката за разваляне на сделката за ЧЕЗ България, съобщи пресцентърът на партията.      Днес и през следващите дни народните представители от \"БСП за България\" ще участват в националната кампания в избирателните си региони. В инициативата се включват и членовете на националния съвет на БСП, се посочва в съобщението.     Всеки, който желае да подкрепи инициативата, може да намери информация в областните и общинските съвети на партията, допълват от БСП.", "date": "2018.03.10", "title": "В цялата страна БСП започна подписката за разваляне на сделката за ЧЕЗ България"}
{"url": "http://www.faktor.bg/bg/articles/novini/svyat/rusnatsi-molodets-valeriy-molodets-simeonov", "text": "Българският вицепремиер Валери Симеонов си спечели симпатии и сред обикновените руснаци заради думите му, че патриарх Кирил е \"второразрядно съветско ченге\" и \"цигарен контрабандист\", за да защити авторитета на българската държава и на президента Румен Радев. \"Молодец Валерий!“, \"Молодец Симеонов!“, \"Симеонов – мужчина!“ - в този дух се сипят коментари под публикациите в руските електронни медии по повод изявлението на вицепремиера Валери Симеонов от 7 март, че патриарх Кирил е агент на КГБ и \"цигарен митрополит“ и няма право да казва на България как да тълкува историята си, съобщава десант.нет.   Коментарите на руснаците са показателни за това как руският патриарх е възприеман в родината си. Мненията на четящите новините в руския интернет показват неочаквана подкрепа за стореното от лидера на НФСБ, напук на обидите и ругатните към българите и българската държава по контролираните от властта медии. \"Нашето душевно благодаря на В. Симеонов за прозорливостта и искреността“ - пише потребител в глобалната информационна мрежа. Въобще, най-добрият начин да си развалиш отношенията – това е да изискваш любов и благодарност с такава интонация, както това направи патриарх Кирил в София” - коментира друг руснак.", "date": "2018.03.10", "title": "Руснаци: Молодец, Валерий!, Молодец, Симеонов!"}
{"url": "http://www.faktor.bg/bg/articles/novini/svyat/germaniya-targovskata-voyna-mezhdu-evropa-i-sasht-vse-oshte-mozhe-da-se-izbegne", "text": "Според германския министър на икономиката Бригите Зиприс търговската война между Европа и САЩ, заради плановете Вашингтон да наложи вносни мита върху стоманата и алуминия, все още може да се избегне. Тя изрази надежда, че преговорите в Брюксел ще помогнат да няма ескалация, предава Reuters. Зиприс заяви, че засега няма наложени тарифи и все още е рано да се говори за търговска война. „Но сме достигнали до ситуация, при която им първоначални престрелки“, допълни тя.  Министърът допълни, че ЕС се старае да разреши спора чрез преговори. „Все още се водят преговори, нещата са объркани и не може да се каже дали въпросът е на дипломация или въпросът е на война“.  Същевременно тя изрази мнение, че предложените мита ще нарушат правилата на Световната търговска организация и Германия ще си сътрудничи с ЕК относно реакцията срещу митата.", "date": "2018.03.10", "title": "Германия: Търговската война между Европа и САЩ все още може да се избегне"}
{"url": "http://www.faktor.bg/bg/articles/temenuzhka-petkova-otgovori-na-r-ovcharov-kategorichno-balgarskata-darzhava-ne-uchastva-v-tayna-sdelka", "text": "„Г-жа Върбакова я познавам от 20 години. И нея и цялото ѝ семейство. Наш общ познат ни запозна, който в последствие ѝ стана кум. Това са млади хора, които не са участвали в приватизационни сделки. Интелигентни хора. Съпругът ѝ е с образование атомна физика“, обясни министърът на енергетиката Теменужка Петкова в студиото на Би Ти Ви. „В късния следобед в петък, когато стана ясно, че „Инерком“ са в с сделката за ЧЕЗ, в момента, в който аз разбрах за тази информация, лично за себе си аз реших, че трябва да направя тази крачка“, аргументира оставката си Петкова. „Ако има и най-малкото съмнение за даден проблем, той трябва да се тушира“, заяви още тя. „Аз разговарях с премиера. След като в петък видяхте какво се случи в парламента. Обсъдихме и той също смяташе, че това е най-добрият ход, най-доброто решение“, заяви тя. Това да остана на този пост беше решението на премиера и нашите коалиционни партньори, за което благодаря за доверието. Приемам оставането си като една голяма отговорност, заяви още тя.  Министърът описа своето мнение за Гинка Върбакова. „Гинка е млад интелигентен и почтен човек, занимава се с частен бизнес, за разлика от мен. Аз, за разлика от тези млади хора, нямам този нюх. Ние сме в съвсем различни поприща и не сме имали общи бизнес начинания“, посочи Петкова. Тя коментира и сделката между „Инерком“ и ЧЕЗ. „Това е малка фирма, създадена специално да участва в тази сделка. Това беше обяснено от финансовите експерти. Но зад нея стоят останалите фирми. Аз не мисля, че някои смята, че именно г-жа Върбакова ще се занимава с тези дребни детайли. По същата схема беше продадено и другото електроразпределително дружество“, заяви Петкова.  „Категорично българската държава не участва в тайна сделка“, отсече Петкова по повод думите на Румен Овчаров, че има тайна сделка между българското правителство и ЧЕЗ. „С кой е сключил сделка тогавашното правителство, тогавашните управляващи да продадат 76% от ЕРП-тата си. Стратегията е 217 страници, съветвам г-н Овчаров да я прочете. По думите на Петкова трябва да бъдем много внимателни по повод иска на ЧЕЗ в Арбитражния съд. \"Ние като българска държава трябва много внимателно да обмислим всеки един детайл\", смята министърът.", "date": "2018.03.10", "title": "Теменужка Петкова отговори на Р. Овчаров: Категорично българската държава не участва в тайна сделка"}
{"url": "http://www.faktor.bg/bg/articles/novini/balgariya/atlantitsi-pitat-karakachanov-kolko-pari-shte-naleete-na-rusiya-za-remont-na-stari-samoleti", "text": "Атлантическият съвет на България изпрати 6 горещи въпроса до министъра на отбраната Красимир Каракачанов. Атлантиците настояват чрез закона за Достъп до обществена информация, да получат ясен отговор, колко пари ще плати още България за ремонт на стари руски самолети. Ето и пълния текст на входираното в МО заявление:", "date": "2018.03.10", "title": "Атлантици питат Каракачанов: Колко пари ще налеете на Русия за ремонт на стари самолети?"}
{"url": "http://www.faktor.bg/bg/articles/geniyat-na-kolyo-kolev-e-v-apogeya-si-plevneliev-e-vinoven-za-skandala-s-ruskiya-patriarh", "text": "„Патриарх Кирил се обръща към Румен Радев сякаш някой е забравил да му каже, че междувременно президентите у нас са се сменили. Спомнете си изказванията на Росен Плевнелиев. Маса българи умряха от срам. Тук е коренът на това, което наричаме скандал“, гениално заяви т.нар. социолог Кольо Колев в студиото на Нова телевизия.  И го каза сериозно. Изказването му, разбира се, може да се определи само като гениално, свръхчовешко, надскочило времето си със своята непонятна за простия българин логика. \"Президентът Радев изнесе „чудесна“ реч на Шипка, обрисува по „чудесен“ начин приноса на Русия за свободата на България\", заяви тълкувателят на общественото мнение.   „Г-н Колев ако каже още един път „чудесно“, ще ни стане лошо“,  потресе се   анализаторът Георги Харизанов, който също беше в студиото.  Двамата влязоха в остра словесна битка около безсрамните изказвания на руския патриарх Кирил. „Скандалът се предизвиква от въпросния господин който се държи като втори външен министър на Русия, а не като духовно лице. Най-скандално е, че не му се отговори реципрочно“, посочи Харизанов.   Според него, скандални са и думите и тонът на патриарха към българския президент. „Кой е говорил за полски Сейм или за литовски Сейм, за да си позволява някой това? Кой в официалните си речи е казал „Благодарим на Полша или на Украйна“?, попита той Кольо Колев, който заобиколно се опитваше да обясни историята.   „В желанието си да покаже характер, господинът си измисля факти“, каза Харизанов по адрес на патриарха.    „Господин Радев чудесно подчерта – войни на Александър Втори. Скандал има. По въпроса за пренаписването на историята, съществува факт, дори имаше подписка за отмяна на 3 март като национален празник“, направи се , че не разбира Кольо Колев.", "date": "2018.03.10", "title": "Геният на Кольо Колев е в апогея си, Плевнелиев бил виновен за скандала с руския патриарх"}
{"url": "http://www.faktor.bg/bg/articles/novini/balgariya/borisov-otpuskame-3-mln-leva-za-yazovirite-v-hayredin", "text": "Постановление на правителството за отпускане на 3 млн. лева за язовирите в Хайредин ще бъде прието днес. Това обяви премиерът Бойко Борисов на извънредното заседание на Министерски съвет за обсъждане на мерки за гарантиране на сигурността на населението във връзка с рисковете, създадени от препълването на язовири.   \"Когато се готвим за бедствия, е хубаво да се прави в хубаво време, а не когато e настъпило бедствието\", каза премиерът на заседанието и изтъкна, че месеци наред се наблюдава процес на \"безкрайно администриране\" между държава и общини, агенции и структури, по отношение на състоянието на язовирите.  Той заяви още, че безкрайно се вбесява от това, че чува как нещо не може да стане заради административни и други причини, пише \"Монитор\". Премиерът информира, че вчера е имал среща с хидроинженери от Враца и попита какво толкова сложно има да се поддържат съоръженията. \"Това са едни кранове и те се поддържат в изправност\", отбеляза Борисов и напомни, че в страната има 7000 язовира. В заседанието участват също директорът на Главна дирекция \"Пожарна безопасност и защита на населението\" на МВР Николай Николов, заместник-председателят на Държавна агенция за метрологичен и технически надзор Кирил Войнов, както и областните управители на Враца и на Монтана. Прочети още на: https://www.bgonair.bg/bulgaria/2018-03-10/otpuskat-3-mln-leva-na-hayredin-zaradi-prelivashtite-yazoviri", "date": "2018.03.10", "title": "Борисов: Отпускаме 3 млн. лева за язовирите в Хайредин"}
{"url": "http://www.faktor.bg/bg/articles/v-ms-zapochva-izvanredno-zasedanie-svikano-ot-borisov-obsazhda-riskovete-ot-prepalvane-na-yazoviri", "text": "В МС започва извънредно заседание, свикано от министър-председателя Бойко Борисов, на което ще бъдат обсъдени мерки за гарантиране сигурността на населението във връзка с рисковете от препълване на язовири. В заседанието ще участват директорът на дирекция \"Пожарна безопасност и защита на населението\" Николай Николов, заместник-председателят на Агенцията по метерология Кирил Войнов, както и областните управители на Враца и на Монтана, предаде БНР. Вчера на среща на президента Румен Радев с институциите, отговорни за действия при кризисни ситуации, беше обобщено, че  България се нуждае от национален център за наблюдение, реакция и управление в случаи на природни бедствия и кризи. Частичното бедствено положение в община Хайредин в област Видин остана в сила и снощи, въпреки че обстановката в района вече е по-спокойна.", "date": "2018.03.10", "title": "В МС започва извънредно заседание, свикано от Борисов, обсъжда рисковете от препълване на язовири"}
{"url": "http://www.faktor.bg/bg/articles/predimno-slanchevo-s-razkasana-visoka-oblachnost", "text": "През нощта ще бъде предимно ясно, с минимални температури между минус 1° и 4°. Утре ще е предимно слънчево, с разкъсана висока облачност. Ще духа слаб югозападен вятър. Температурите ще се повишат още и максималните ще бъдат между 15° и 20°. Над планините ще е предимно слънчево. Ще духа до умерен, а по билата и силен запад-югозападен вятър. Максималната температура на височина 1200 метра ще е около 10°, на 2000 метра – около 4°. Над Черноморието ще бъде предимно слънчево. Ще духа слаб югозападен вятър.  Максималните температури ще са между 15° и 18°. Температурата на морската вода е 5-6°. Вълнението на морето ще е 1-2 бала. На 10.03.2018 слънцето ще изгрее в 06:48 часа и ще залезе в 18:27 часа. Продължителност на деня 11:39 часа. На 10.03.2018 луната ще изгрее в 02:12 часа и ще залезе в 11:57 часа. Осветеност на диска в 0h UT 45 %. Фаза на луната: последна четвърт.", "date": "2018.03.10", "title": "Предимно слънчево, с разкъсана висока облачност"}
{"url": "http://www.faktor.bg/bg/articles/novini/balgariya/federatsiyata-po-tenis-palna-s-biznesmeni-chengeta-ot-ds", "text": "Известни бизнесмени от годините на прехода и с агентурно минало в Държавна сигурност изскочиха като участници в управителните органи на Българската федерация по тенис, разкрива специализираният сайт  Комисията по досиетата обяви поредните проверки за принадлежност към тоталитарните комунистически служби в няколко спортни федерации, една от които е тази по тенис. Сред разкритите сътрудници са Борислав Дионисиев – един от учредителите на българската Г-13 (Конфедерацията на едрите индустриалци, 1993 г.), бившият пловдивски сервитьор и впоследствие банкер от фалиралата Агробизнесбанк Христо Александров – Салфетката, бившият депутат от БСП и шеф на фирма от Мултигруп Румен Сербезов, а след това и председател на „Токуда банк”, Веселин Балевски – бивш футболист на Локомотив (Пловдив) и „Левски”, Калин Барзов – директор на летище Бургас, Явор Цаков – радио и тв журналист и др. Двамата от тях, Христо Александров и Румен Сербезов, са били председатели на Българската федерация по тенис в определени периоди от време. Проверката на федерацията е обхванала общо председателите и членовете на управителните и контролните ѝ органи – общо 62 души. От тях с принадлежност към ДС Комисията е установила 12 души (решение №2-1240 от 7 март 2018 г.). Обявени са 10, тъй като двама са починали и по закон в тези случаи информацията не е публична. Разкритите сътрудници в Българската федерация по тенис са: • Борислав Христов Дионисиев, член на Управителния съвет (1994-1997); • Веселин Стоянов Балевски, член на Управителния съвет (2010-2012); • Иван Драганов Кирев, член на Управителния съвет ( 2004-2006); • Калин Иванов Барзов, член на Управителния съвет ( 1997-2000); • Лазар Петков Цанков, член на Управителния съвет ( 2000-2004); • Любомир Станимиров Бадински, член на Управителния съвет (1997-2000); • Рашко Димитров Ангелинов, член на Управителния съвет (2003-2004); • Румен Славейков Сербезов, председател (1992-1997); • Христо Александров Александров, председател от декември 2003 г. до май 2004 г.; • Явор Тодоров Цаков, член на Управителния съвет ( 2006-2018). Комисията по досиетата обяви и проверката в още две спортни федерации. В Българска национална федерация Карате са проверени общо 36 лица на ръководни постове (решение №2-1239 от 7 март 2018 г.). От тях с принадлежност са 10 души. Комисията е обявила данните за 9 от тях, тъй като един е починал. Сред обявените изпъкват имената на Алексей Петров и на бившия шеф на баретите Филко Славов. • Алексей Илиев Петров, член на Управителния съвет от (1992-2000), вицепрезидент (2000) и (2002-2006); зам.-председател на Управителния съвет (2000-2002), президент от 2006 г.; • Асен Димитров Василев, председател на Контролния съвет (2000); • Бронислав Стоянов Ганчев, член на Управителния съвет (1992-2000); • Венцислав Ценов Димитров, член на Управителния съвет (1992-1996); • Петър Николаев Василев, член на Управителния съвет (2000); • Румен Цанков Цветков, член на Управителния съвет (1992-2000); • Светлозар Здравков Велчев, вицепрезидент (2000) и (2002-2014), зам.-председател (2000-2002); • Спас Димитров Спасов, член на Управителния съвет (1992-2000) и (2006-2014); • Филко Славов Трендафилов, член на Управителния съвет от (2000-2014). Проверката в Българска федерация Самбо е засегнала 47 ръководни лица. От тях с принадлежност са пет души (решение №2-1241 от 7 март 2018 г.). Това са: • Добромир Тодоров Добрев, член на Управителния съвет от 2003 г.; • Красимир Веселинов Станев, зам.-председател на Управителния съвет (2001-2003); • Пламен Вълов Генов, член на Управителния съвет (1996-2003); • Тодор Борисов Дойчинов, член на Управителния съвет (2000-2003); • Юнал Саид Лютфи, член на Управителния съвет (2001-2003).", "date": "2018.03.10", "title": "Федерацията по тенис пълна с бизнесмени - ченгета от ДС"}
{"url": "http://www.faktor.bg/bg/articles/novini/svyat/putin-nie-imame-samo-russia-today", "text": "Според президента на Руската федерация Владимир Путин Русия не разполага с възможностите на САЩ за атаки в киберпространството, предава ТАСС, цитирана от \"Фокус\". В интервю за американския канал NBC руският президент заявява: „Ние не разполагаме с такива средства, с каквито разполагате вие (американците – бел.ред.), ние нямаме глобални средства за масова информация, с които разполагате вие, ние имаме само Russia Today. В същото време Путин говори за постоянното вмешателство във вътрешните работи на Руската федерация от страна на САЩ. „Ние им казваме на много високо ниво:“Вие постоянно се месите в нашия вътрешнополитически живот“. Вие може ли да си представите това? А те даже не отричат“, продължава руският президент. „Русия не се меси в работите на САЩ“, продължава Путин. „И нямаме такива намерения. Това е невъзможно да се направи. Преди всичко ние имаме собствени принципи, които не допускат намеса в нашите вътрешни работи, а ние не се месим в работите на другите. Това са нашите принципи“.", "date": "2018.03.10", "title": "Путин: Ние имаме само Russia Today"}
{"url": "http://www.faktor.bg/bg/articles/novini/balgariya/firmata-na-ginka-varbakova-pritiska-mediya-s-shtedri-oferti-za-reklama", "text": "Фирмата „Инерком”, собственост на младата бизнесменка Гинка Върбакова, която купува ЧЕЗ е притискала медия с щедри предложения за реклама. Това обяви лично главният редактор Румен Петков на левия русофилки сайт „Поглед инфо”. Според него PR агенция им предложила да публикуват реклама на скандалната фирма на Гинка. От споделената информация Петков разбрал, че новоизлюпените бизнесмени, които в момента трудно осигуряват парите за покупката на ЧЕЗ, разполагат със стотици хиляди, а може би и милиони рекламен бюджет. Обикновено по този начин проблемни фирми запушват устата на медии. От „Поглед инфо” обаче отказали да рекламират „Инерком”. „Не мога да си позволя да ставаме рекламно лице на една съмнителна сделка, да даваме алиби на подла икономическа схема, да си затваряме очите за грандиозната афера, която се разиграва пред очите ни”, казва Румен Петков.", "date": "2018.03.10", "title": "Фирмата на Гинка Върбакова притиска медия с щедри оферти за реклама"}
{"url": "http://www.faktor.bg/bg/articles/radan-kanev-volen-siderov-dnes-povtarya-tezite-na-nikolay-i-i-ministrite-m", "text": ",  Малко история. Модерното понятие за \"нация\", както и доктрината на национализма и националната държава, са изобщо явление на XIX век. Тогава възникват и съвременните европейски езици, като продукт на усилен и съзнателен труд за обединение, систематизиране и опростяване на множество сходни наречия. В този смисъл, българската нация и общобългарският език възникват по същото време, по което и повечето европейски. Като цяло, народите с богата средновековна история, намиращи се под чужда власт, се развиват дори доста бързо - много характерен пример са гърците, но същото важи за сърби, унгарци, българи, поляци, литовци, арменци. Към средата на XIX век вече съществува сериозна мрежа български училища, силно напреднала е борбата за българска църква, както и епохалното дело на Братя Миладинови, на които може би в най-голяма степен дължим запазването и възраждането на българския характер на македонските земи. Българският (преднационален, народностно-исторически) характер на земите на бъдещата Екзархия е разбира се оспорван от сърбите и гърците. Но за чужденците, които се интересуват, той винаги е бил несъмнен. Да не забравяме, че - освен Паисий, който е повече за вътрешна употреба - имаме Парчевич, Петър-Боган Бакшев, Пеячевич, Петър Берон, които са европейски базирани интелектуалци. Част от тях - с немалко влияние върху Виенската външна политика... Движението, предопределило териториалните предели и основните характеристики на българската нация, са Църковните борби, а не революционното движение. Именно те увличат огромната маса от народа, в т.ч. участието му в плебисцита за границите на Екзархията. Много важно е да знаем, че в Църковните борби, Руският император не е съюзник, а главен противник, заедно с Патриаршията. По това време руската имперска политика е анти-националистическа, защото се сблъсква с твърдоглавието на новите национални лидери на Сърбия и Гърция. Размиването на балканските християни в някакъв пост-византийски православен миш-маш е цел на Граф Игнатиев и началниците му. В този смисъл, Сидеров днес повтаря тезите на Николай I и министрите му, нищо повече. И последно - да, има нация, която в средата на XIXвек не съществува. Тя се състои от роби, крепостни на господарите си. Повече от половината й министри, пълководци, инженери, дипломати, университетски преподаватели са от чужд произход и често с различно изповедание. Владетелят й се кичи с титлата цар на двайсетина-трийсет народа, а аристокрацията й говори френски. Развитието на народните наречия в език тепърва започва.  Но тази нация не е българската.", "date": "2018.03.10", "title": "Радан Кънев: Волен Сидеров днес повтаря тезите на Николай I и министрите му"}
{"url": "http://www.faktor.bg/bg/articles/tramp-poluchi-mechtaniya-parad-no-bez-tankove", "text": "Президентът на САЩ Доналд Тръмп ще получи желания от него военен парад във Вашингтон, но в него няма да участват танкове, предава Fox News, цитирана от \"Фокус\". Според документ на Пентагона парадът ще включва колесни машини, за да не се нанесат щети на улиците на столицата. Същевременно на парада ще има „засилен въздушен компонент“, което означава че ще има много летящи самолети в небето над Вашингтон. Събитието е планирано на 11 ноември – Денят на ветерана. Очаква се парадът да премине между Белия дом и Капитолия.  Тръмп реши, че иска да организира военен парад във Вашингтон, след като присъства на такъв по случай Деня на Бастилията миналата година в Париж. „Сделката със Северна Корея се изготвя и ще бъде, след като бъде приключена, добра за целия свят. Времето и мястото все още се определят“, заяви Тръмп на профила си в социалната мрежа „Туитър“.  По-рано от Белия дом съобщиха, че Тръмп би приел поканата да се срещне с лидера на Северна Корея преди месец май.  Същевременно президентът допълни, че „санкциите ще останат, докато не се сключи споразумение“ относно ядрената програма на Северна Корея и допълни, че Ким Чен-ун е обсъдил с представители на Южна Корея „ядреното разоръжаване“ и че е готов да не извършва оръжейни изпитания по време на преговорите.  „Страхотен прогрес, но санкциите още остават, докато не постигнем споразумение. Срещата се планира“, допълни Тръмп", "date": "2018.03.10", "title": "Доналд Тръмп получи мечтания парад, но без танкове"}
{"url": "http://www.faktor.bg/bg/articles/novini/balgariya/i-nachalnikat-na-ohranata-na-radev-sashto-imal-problemi-s-dopusk-do-sekretna-informatsiya", "text": "През ноември 2012 г. в ГДБОП е получена справка от службите за сигурност на Германия, в която се посочва че при наблюдението и контрола на членове на албанска организирана престъпна група са установени разговори с ползвател на български абонат на мобилна мрежа. Албанската група се занимава с трафик и разпространение на наркотици, а ангажиментът на българския абонат е била да съдейства за легализиране на получени от тази дейност парични средства. В справката германските служби за сигурност искат от ГДБОП установяване на ползвателя на българската СИМ карта. При извършената проверка от ГДБОП се установява, че посоченият номер се ползва от някой си Станчо Станев, служител на… българската НСО, разкрива terminal3.bg. Станев е роден на 13 юли 1967 г. в Стара Загора. Завършил е ветеринарна медицина в Старозагорския университет (едва ли има по-добра образователна квалификация за НСО). Постъпва в службата през 1995 г., където е в екипите за лична охрана на президентите Желев и Стоянов, премиера Станишев, както и в звеното, отговарящо за подготовката на новоназначените служители. След като ГДБОП уведомява ръководството на НСО за получената информация, допускът до класифицирана информация на Станев е отнет и той закономерно е освободен от НСО през януари 2013 г. Както обаче често става в България, вместо Станев да бъде разследван и съден за сътрудничеството си с албанската мафия в Германия и той да не може да си намери работа, където и да било в службите за сигурност на страната ни, той обжалва заповедта за отнемането на допуска му за класифицирана информация и освобождаването си от служба. Заповедта скоро е отменена от съда и Станев е възстановен на служба в НСО. Служители в НСО, скандализирани от възстановяването му, предполагат, че това е станало с протекции на Сергей Станишев и Мая Манолова. Всъщност Станев живее на семейни начала с член на политическия кабинет на Станишев от мандата му на премиер и е кум на дъщерята на Манолова. След възстановяването си на служба Станев получава и допуск до класифицирана информация, издаден от НСО, която извършва самостоятелно проучването на служителите си. Как и защо се е случило това, трябва да отговори бившият началник на НСО, а днес генерален консул в Санкт Петербург Ангел Антонов. С влизането си в президентството през януари 2017 г. Радев изисква от тогавашния началник на НСО Ангел Антонов да назначи за началник на първи отдел… именно Станчо Станев! Отделът отговаря за личната охрана на президента и неговата съпруга, Десислава (която не е ясно защо е под охрана), както и за охраната на сградата на администрацията на президента. Няма ясен отговор, защо президентът Радев настоява именно Станев да отговаря за неговата охрана и сигурността? Но е факт, че държавния глава обича да се заобикаля с близки сътрудници, които имат или са имали проблеми с прилагането на Закона за защита на класифицираната информация – в това число прибавяме и началника на кабинета му Иво Христов.", "date": "2018.03.10", "title": "И началникът  на охраната на Радев имал проблеми с допуск до секретна информация"}
