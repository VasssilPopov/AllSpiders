{"url": "https://www.faktor.bg/bg/articles/novini/svyat/britantsite-predpochitat-boris-dzhonsan-pred-tereza-mey", "text": "Британската общественост е масово против плановете на премиера Тереза Мей за напускането на ЕС, като над една трета от гласоподавателите биха подкрепили нова дясна партия, която да изведе страната от евросъюза, според проучване, цитирано от ДПА. Анкета на агенцията за обществени допитвания \"ЮГав\", направена за в. \"Сънди таймс\", установи, че гласоподавателите биха предпочели Борис Джонсън, който се оттегли от поста външен министър преди две седмици, да преговаря с ЕС и да води Консервативната партия при следващите избори. Само 16 процента от гласоподавателите посочват, че Мей се справя добре с Брекзита спрямо 34 на сто, според които Джонсън ще свърши по-добра работа, установи проучването. Само около осем месеца преди Великобритания да излезе от ЕС на 29 март догодина правителството на Мей, Парламентът, обществеността и компаниите остават дълбоко поделени във вижданията си как трябва да изглежда Брекзитът, пише БТА.  Плановете на Мей за запазване на близки търговски отношения с ЕС тласнаха правителството в криза тоз месец, след като двама от министрите, включително Джонсън, подадоха оставки заради този план. Само един от десет гласоподаватели би избрал плана на правителството за Брекзита, ако имаше втори референдум, сочи анкетата. Близо половината са на мнение, че планът е лош за Великобритания. Проучването също така сочи, че гласоподавателите са все по-поляризирани, като расте броят на хората, които не симпатизират на нито една от двете основни партии. Според анкетата 38 процента от хората биха гласували за нова дясна партия, която подкрепя Брекзита, докато почти една четвърт би подкрепила ясно изразена крайнодясна, антиимигрантска и антиислямска партия. Подкрепящият Брекзита Найджъл Фараж и Стивън Банън, бивш съветник на президента на САЩ Доналд Тръмп, обсъждат формирането на ново дясно движение, съобщава в.\"Сънди таймс\". Половината от гласоподавателите биха подкрепили оставането на Великобритания в ЕС , ако имаше втори референдум, според проучването. \"ЮГав\" е разговаряла с 1668 души над 18 години във Великобритания на 19 и 20 юли, уточнява \"Сънди таймс\".", "date": "2018.07.22", "title": "Британците предпочитат Борис Джонсън пред Тереза Мей"}
{"url": "https://www.faktor.bg/bg/articles/novini/balgariya/tsvetanov-v-kazanlak-vchera-nikoy-ot-bsp-ne-kaza-otkade-shte-doydat-parite-za-tehnite-mechti", "text": "Вчера в „Зала 3“ на НДК, където се проведоха най-значимите срещи от европредседателството, БСП представи проекта си „Визия за България“. Никой от БСП обаче не каза откъде ще дойдат парите за тези техни мечти. След управление на БСП винаги има хаос и дефицит поне 5%. Това заяви пред журналисти в Казанлък председателят на ПГ на ГЕРБ и заместник-председател на партията Цветан Цветанов. Цветан Цветанов изрази мнение, че е много лесно да кажеш нещо популистко и добре звучащо, но е трудно впоследствие да изпълниш поетите обещания. „Затова политиката е за отговорни хора, които могат да изпълняват ангажиментите си към хората“, обясни той.  „БСП вчера призоваха  - детските градини да се безплатни, минималната работна заплата да е 60% от средната, да има още по-високи пенсии, да има прогресивен данък. Не чухме обаче какви са финансовите параметри на тези искания, не казаха дали това отново няма да изстреля дефицита в неразумни от икономическа гледна точка стойности“, отбеляза Цветанов.  „Чуха се призиви за промяна на системата, за национализация. Тази страница е отдавна затворена и ние вървим напред“, каза още председателят на ПГ на ГЕРБ. Той благодари на БСП, че в петък са подкрепили позицията на премиера Борисов за мигрантите, която той отстоява още от Европейския съвет на 28 юни. „От опозицията искат да пригласяме на страните от Вишеградската четворка. Тези страни, които се характеризират с по-антиевропейско говорене, ще получат с 24% по-малко средства за кохезионна политика, докато ние ще получим 2 милиарда лева повече“, уточни Цветанов. Цветан Цветанов коментира и клипът, който ПП ГЕРБ вчера разпространи и който дава сериозни поводи за съмнение, че Корнелия Нинова е отговорна за провокациите в с. Шарково. „Ако това се окаже вярно – то това би било много ниско и безотговорно поведение. Докато ние сме били в опозиция никога не сме се заигравали със страховете на хората“, категоричен бе зам.-председателят на ГЕРБ. Председателят на ПГ на ГЕРБ засегна темата и за предстоящите местни избори догодина. „Сега имаме кметове в 130 общини, като нашата амбиция е да имаме 145“, съобщи той.  По думите на Цветанов кандидатите на ГЕРБ за кметове на много места вече са ясни. „Няма как да не подкрепиш Галина Стоянова за още един мандат, тя е лицето на Казанлък“, подчерта той. По думите му по време на днешното откриване на реконструирани и рехабилитирани улици и междублокови пространства в Казанлък, лицата на много хора са сияели от щастие. „Това е оценката за работата на ГЕРБ и правителството на Бойко Борисов“, завърши зам.-председателят на ГЕРБ.", "date": "2018.07.22", "title": "Цветанов в Казанлък: Вчера никой от БСП не каза откъде ще дойдат парите за техните мечти"}
{"url": "https://www.faktor.bg/bg/articles/gartsiya-moskva-tryabva-da-reshi-dali-iska-da-da-zastane-do-tezi-koito-izgonihme", "text": "„Гърция реши да изпрати послание на Изток и Запад, до всичките ни приятели и неприятели, че който и да наруши принципите на националния суверенитет и уважението спрямо нас, ние ще предприемем ответни мерки. Времето, когато се смяташе за дипломация да се направиш, че нищо не се е случило отмина безвъзвратно“, заяви в неделя министърът на външните работи на Гърция пред държавната агенция АНА-МПА, цитирана от Агенция \"Фокус\". По отношение на възникналото през последните дни напрежение в гръцко-руските отношения и възможната отмяна на посещението на руския външен министър Сергей Лавров в Атина, Коцияс посочи, че не е притеснен и изрази надежда всички проблеми да се решат приятелски. „Сергей Лавров,когото смятам за един от най-добрите дипломати на международната арена, и аз имаме приятелски отношения. Той поиска да го поканя да дойде в Гърция, за да подготвим визитата на министър-председателя Алексис Ципрас в Москва, по тяхна инициатива. Изпратих му поканата. Ако иска да дойде, нека го направи и ще бъде добре дошъл. Ако обаче чувства, че трябва да застане до тези, които изгонихме, или тези, които не пускаме у нас, това е негово право. Както знаете, а и това е подчертано в изявлението, аз се опитах да не свързвам тези лоши случаи с официална Русия. Москва трябва да реши дали иска да съедини нещата, или не“, заяви първият дипломат на Гърция Министърът подчерта, че не е притеснен от състоянието на гръцко-руските отношения. „Загрижен съм от промените, които се случват в нашата страна. Когато поискам турските войници да се изтеглят от Кипър, те ми отговарят: това не е патриотично, да оставим поне малко. Когато поискам да разрешим въпроса за името, проблема със Скопие, те ми казват: не, да не прибързваме. Когато предприема мерки срещу лица, нарушили международните закони и правилата на гостоприемството на една страна, те казват, че не е трябвало да го правя. Не разбирам защо. От друга страна, някои използват езика на омразата и вътре в страната, и към малки държави, като Северна Македония, Албания и други, а когато големи държави нарушат законите ни, същите казват, че трябва да се примирим и да се поклоним“, оплака се външният министър. Коцияс изрази задоволство от факта, че опозиционните партии в Гърция не са шумели по въпроса и са били внимателни в изявленията си по темата за гръцко-руските отношения. Що се касае до Договора за името между Атина и Скопие, дипломатът смята, че условията за сключване на споразумение са били назрели. „Твърдят, че сме избързали. Предпоставките бяха налице. Когато условията са назрели, това означава, че вие трябва да направите, каквото можете“, подчерта той. Има и такива, които предпочитат протакането на проблема, смята Коцияс и се чуди: „Искаме БЮРМ под турско влияние, или БЮРМ, която е в приятелски отношения с нас? Това е въпросът, на който трябва да отговорим и затова бързахме. Искаме ли БЮРМ, в която се развива славянски фундаментализъм и ще има тенденции да се появи терористическа заплаха за гръцката Македония от Север, или искаме да елиминираме причините и възможностите за засилване на славянския фундаментализъм и тероризъм на Север? Искаме ли страна, която ще се стабилизира и ще бъде свързана с нас финансово, географски и социално, или искаме държава, която ни смята за врагове и търси сътрудничество с други страни, от което ние никак няма да сме щастливи?“ На въпрос, дали това е най-добрата сделка, която Гърция е можела да договори със Скопие, министърът отговори: „Можехме да постигнем по-добро споразумение, ако другата страна не участваше в преговорите. Нямаше да я наречем Северна Македония, а Северна Аляска. Фактът, че сме правили тези отстъпки в миналото не помогна. Трябваше да се справим с два проблема: единият беше, че другата страна трябва да се съгласи, защото не сме я завладели, за да можем да наложим, каквото искаме. Искаме другата страна да убеди собственото си общество и да продължи с трудните решения“. „Вторият е, че трябваше да се изправим пред свършен факт, който трябва да се вземе предвид. Това, което успяхме да направим е да коригираме някои неща по най-добрия възможен начин“, добави дипломатът.", "date": "2018.07.22", "title": "Гърция: Москва трябва да реши дали иска да застане до тези, които изгонихме"}
{"url": "https://www.faktor.bg/bg/articles/tsvetanov-1-29", "text": "Председателят на ПГ на ГЕРБ и заместник-председател на партията Цветан Цветанов посети днес Детска градина №1\"Здравец\" в гр. Казанлък. Детското заведение е изцяло обновено по проект „Обновяване на образователната инфраструктура в Община Казанлък\", финансиран по ОП „Региони в растеж 2014-2020 г.\". Заедно с Цветанов бяха още кметът на Казанлък Галина Стоянова, зам.-председателят на Народното събрание Емил Христов, депутатите от ГЕРБ-Стара Загора Радостин Танев, Борис Кърчев, Маноил Манев, както и областният координатор на ГЕРБ-Стара Загора Пламен Йорданов. „Ремонт тук не бе правен от над 30 години. За ГЕРБ и правителството на Бойко Борисов приоритет номер едно е образованието. Затова и инвестираме сериозно в образователната инфраструктура“, сподели Цветан Цветанов пред всички присъстващи депутати, представители на местната власт, възпитатели, родители и деца. Председателят на ПГ на ГЕРБ изрази своята удовлетвореност, че в тази детска градина най-младите жители на Казанлък ще играят и учат в прекрасни условия, а техните родители ще бъдат спокойни, че децата им са на сигурно и приветливо място. „Пожелавам на малчуганите много радост, много усмивки и много нови натрупани знания“, каза Цветанов. Той благодари на целия педагогически състав за грижите и отношението към децата.  „Цветан Цветанов е един голям приятел на Казанлък и винаги ни е подкрепял. Радостна съм, че успяхме да го впечатлим с новата детска градина. Като външен човек и баща на три дъщери неговото мнение е много важно за всички нас“, заяви на свой ред кметът на Казанлък Галина Стоянова.  Проектът за обновяването на детската градина е на обща стойност 9 504 532,06 лв. Освен строително-монтажните работи като въвеждане на мерки за енергийна ефективност, ремонт и изграждане на водопровод и канализационни инсталации, газификация и свързване с градската газоразпределителна мрежа, беше извършен и цялостен монтаж на напълно ново оборудване. Проектът обхваща още две детски градини в кв. Изток и училищата в градовете Шипка и Крън и тези в селата Овощник и Хаджидимитрово.", "date": "2018.07.22", "title": "Цветанов посети изцяло обновена с европейски средства детска градина в Казанлък"}
{"url": "https://www.faktor.bg/bg/articles/desetgodishno-balgarche-e-raneno-pri-strelba-po-predstavitel-na-kalabriyskata-mafiya-ndrangeta", "text": "Десетгодишно българско момче е ранено по време на стрелба по представител на калабрийската мафия Ндрангета, съобщиха италианските медии, цитирани от \"24 часа\". Двама мъже застреляли на място 39-годишния Фабио Джузепе Джофре в притежавания от него имот в Семинара, Калабрия. С него по това време обаче се намирало и детето на живеещи наблизо българи. Не е ясно дали момчето работело при Джофре, въпреки крехката си възраст, или просто било с него, за да види животните в къщата му. В момента това се изяснява от следователите, разследващи убийството. Детето било ранено в корема, но не е с опасност за живота. Откарано е в болницата на Реджо Калабрия. Следователите нямат съмнение, че става въпрос за убийство от мафиотски тип - стрелците стреляли, за да убият, след което се отдалечили пеша, минавайки през полето близо до къщата. Преди десетина години пак на това място се разиграл и друг кървав театър, този път с участието и на жени, свързан със саморазправа вътре в средите на Ндрангета. При последния случай обаче убийците не са се спрели дори в присъствието на дете. Разследването се води от Дирекцията Антимафия в Реджо Калабрия, която заедно с Прокуратурата на Палми се опитва да разгадае динамиката на престъплението. Те се мъчат да разберат дали става въпрос за нападение в средите на Ндрангета от Семинара, или пък за отмъщение срещу Джофре. Той е свързан с едноименния клан. Въпреки това се смята открай време за \"разпасано куче\", което действа, както иска. Бащата на убития също бил част от клана, но починал, малко преди да бъде осъден окончателно. Според подслушани телефонни разговори на хора от клана в миналото Джузепе Джофре извършил през 2007 г. \"неоторизирана\" от клана кражба - нещо, което не се понравило на босовете й. Въпреки че били роднини, чичото на Джофре, известен с прякора Нино Бонго, бил записан да казва как племенникът му трябва да бъде застрелян, ако се появи в Семинара. Само преди пет месеца в къща на Джузепе Джофре бил намерен оръжеен арсенал от седем пушки, за които се оказало, че са откраднати в Северна Италия. Те били скрити от Джофре под мрежата, използвана за събиране на реколтата от маслини. Джузепе бил арестуван през февруари, но вече бил пуснат на свобода, затова и отишъл спокойно в имота си в Семинара. Там трябвало да се погрижи за животните в помещенията отвън и именно в този момент се придружавал от българското дете. Следователите не дават други подробности за родителите на детето.", "date": "2018.07.22", "title": "Десетгодишно българче е ранено при стрелба по  представител на калабрийската мафия Ндрангета"}
{"url": "https://www.faktor.bg/bg/articles/zapochna-evtanaziyata-na-stadoto-na-baba-dora", "text": "Започна евтаназията на стадото на баба Дора от ямболското село Шарково. Очаква се изявление на някой от министрите, ангажирани със случая със заразата в Бургаско, предаде Нова телевизия. Карантинна зона от 3 километра около огнищата на чума бе въведена днес в Ямболско. Полицаи изведоха от Шарково гражданите, които бяха блокирали пътя до последното оцеляло стадо. Представители на медиите също не могат да стигнат до населеното място. Според заповедта на агенцията по храните, която е с вчерашна дата, в Шарково не се допускат автомобили и хора, които нямат адресна регистрация в селото. Изключение се прави само за ветеринари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото.", "date": "2018.07.22", "title": "Започна евтаназията на стадото на баба Дора"}
{"url": "https://www.faktor.bg/bg/articles/the-washington-post-sas-svoeto-nevezhestvo-i-stremezh-da-sklyuchva-sdelki-s-diktatori-tramp-prevrashta-realnite-sporazumeniya-v-absolyutno-nevazmozhni", "text": "Западът е изправен пред множество проблеми, но той вероятно ще преживее и Доналд Тръмп, и Владимир Путин, пише в авторска статия заместник-главният редактор на авторитетното американско издание The Washington Post Джекъсн Дил. Агенция „Фокус“ представи превод на публикацията без редакторска намеса. Вероятно и до този момент държавният глава на Руската федерация Владимир Путин се усмихва самодоволно при спомена за това какъв хаос предизвика европейската обиколка на американския президент Доналд Тръмп, след която хората от двете страни на Атлантика достигнаха до извода, че е обречена не само НАТО, но и либералният ред, установен след края на Втората световна война именно от САЩ. Може да те се окажат прави. Въпреки това подозирам, че в възможно по-скоро Путин да съжали за срещата на върха в Хелзинки, отколкото техните мрачни изводи да се потвърдят. Най-вероятно тази среща на върха сведе до минимум шансовете на руския президент да се възползва практически от усърдните опити на Тръмп да му угоди - ползата, от която сега лидерът на Кремъл се нуждае спешно. Експертът по международните отношения Стивън Сестанович написа в социалната мрежа „Туитър“, че „един идиот, ако не е твърде голям идиот, може поне да стане полезен идиот“. И до този момент не знае какво точно са обсъдили Путин и Тръмп в рамките на двучасовата среща, която проведоха на 16 юли във финландската столица Хелзинки. Отчасти в това се изразява проблемът на Путин. Очевидно, той е заставил Тръмп да кимне в отговор на нелепата идея да се предостави възможност на руски следователи да присъстват на разпитите на действащи и бивши американски служители, обвиняващи Русия в извършването на несъществуващи престъпления. В тази връзка може да се предположи, че Тръмп е глътнал още малко стръв - за Сирия, Украйна или ядрените оръжия. Проблемът се състои в това, че тези „важни устни споразумения“, както ги определи руският посланик във Вашингтон, може да ги грози същата участ като тази на единодушно разкритикуваното предложение за разпитите. Както заяви Путин по време на речта си в четвъртък, 19 юли, някои мощни „сили\" се противопоставят на изпълнението на техните споразумения с Тръмп. В отношенията с Русия американският президент няма съюзници дори в собствената си партия, а най-близките му сътрудници, а не самият президент, ще трябва да се справят с изпълнението на „важните устни споразумения“. За това, което ще последва, може да се досетим от изявлението на Държавния департамент на САЩ, направено след срещата на върха в Хелзинки. В сряда, 18 юли, говорителят на Държавния департамент Хедър Науърт започна с това, че предложението на Путин за разпита на американските служители – същото това, което Тръмп нарече „невероятно“ - е „абсолютно абсурдно“. Съгласно думите й, резултат от срещата в Хелзинки ще стане създаването на три дискусионни групи с участието на руски и американски бизнесмени, политолози и членове на Съветите за национална сигурност на двете страни. Или с други думи, резултатите от Хелзинки са равни на… нула. „Всичко това са скромни предложения“, призна и самата Науърт. Тръмп продължи да публикува своите „туитове“ и дори вече покани Путин да посети Вашингтон през есента на тази година. Но ако руснаците вярват, че са успели да постигнат пробив по въпроса за ядрените оръжия, те ще трябва да обяснят това на Джон Болтън, съветник на Тръмп по въпросите на националната сигурност и един от най-влиятелните противници на идеята за контрол над въоръженията. Ако смятат, че Тръмп е съгласен с плана на Путин за Сирия, те ще трябва да обяснят това на американски държавен секретар Майк Помпео и на министъра на отбраната Джеймс Матис, които многократно критикуваха военната кампания на Русия в Сирия. Путин може да се свърже със севернокорейския лидер Ким Чен-ун, който би трябвало да е бил убеден, че е получил от Тръмп всичко, което е поискал в рамките на срещата им в Сингапур през юни. Но когато три седмици по-късно в Пхенян за преговори пристигна Майк Помпео, севернокорейските власти отхвърлиха „едностранните и хищнически\" изисквания на САЩ. Всичко това не означава, че Тръмп води много умела двулична игра, насочена към постигането на максимални отстъпки от Ким Чен-ун или Владимир Путин. По-скоро, благодарение на своето невежество и наивен стремеж да сключва сделки с диктатори, той превръща реалните споразумения в абсолютно невъзможни. В случая със Северна Корея това ще се превърне в проблем за САЩ, които се опитват да променят неприемливото за тях положение с ядрените оръжия на режима в Пхенян. В случая с Русия главният губещ ще бъде Путин, който се нуждае от помощта на САЩ, за да излезе от Сирия и от Украйна - да не говорим за санкциите, които развалят живота на най-близкото му обкръжение.  Въпреки ентусиазма от Световното първенство по футбол, Путин вече е по-слаб от преди. Руската икономика все още е в състояние на стагнация, което принуди правителството в Москва да повиши пенсионната възраст – ход, който е изключително непопулярен сред хората. В резултат рейтингът на Путин падна до ниво от 50%. Въпреки действията на Тръмп, НАТО току-що прие строг план за противодействие на руската агресия. И въпреки успехите на пропутинските партии на последните парламентарни избори, Европейският съюз току-що реши да удължи антируските санкции за срок от още шест месеца. Несъмнено, Путин се надява, че след Хелзинки Тръмп ще направи необходимото за вдигане на антируските санкции. Но миналата година Конгресът си даде право да блокира всички опити за смекчаване на ограниченията, наложени на Москва. До миналата седмица беше напълно възможно да си представим как Тръмп преодолява тази бариера с помощта на Републиканската партия. Но поради бурята, която се заформи след срещата в Хелзинки, би било глупаво от негова страна да предприема такива опити в близко бъдеще. Що се отнася до упадъка и залеза на Запада, би било по-разумно за Путин да не разчита на него. Подкрепа за НАТО остава изключително силна сред американския политически елит - когато Тръмп отиде в Европа, Сенатът гласува за подкрепа за НАТО с 97 гласа „за“ и два „против“. Американското общество е съгласно с това решение. Въпреки че Тръмп успя да настрои някои от своите поддръжници срещу НАТО, броят на американците, които подкрепят идеята за поддържане на военния съюз, все още са два пъти повече. Западът има много проблеми, но има основателни причини да вярваме, че той ще преживее и Тръмп, и Пут", "date": "2018.07.22", "title": "The Washington Post: Със своето невежество и стремеж да сключва сделки с диктатори, Тръмп превръща реалните споразумения в абсолютно невъзможни"}
{"url": "https://www.faktor.bg/bg/articles/novini/balgariya/volen-siderov-predlaga-izteglyane-na-zakonoproekta-za-shuma-na-valeri-simeonov", "text": "Председателят на ПГ на Обединените патриоти Волен Сидеров предлага изтегляне на законопроекта, който предвижда мерки срещу вдигането на прекомерен шум в курортите. В предаването \"Неделя 150\" на БНР той поясни, че мерките за контрол на вицепремиера Валери Симеонов по Черноморието подлагат бизнеса на натиск и гонят туристи. „Нещата около Слънчев бряг бяха представени едностранчиво и тенденциозно, нямаше я гледната точка на самия туристически бизнес. Промените в Закона за шума, в Закона за устройство на територията за преместваемите обекти… Лично с очите си видях какви поражения нанася този закон (за шума), защото не е домислен – огромен отлив на туристи и финансови щети за туризма. Целта на вицепремиера беше да се повишат доходите в туризма. Оказва се, че става обратното. Когато в края на годината отчетем спад в туризма – кой ще е виновен, кой ще понесе отговорността? Този спад в момента е факт“, коментира Сидеров. Той призова да не се правят акции: \"Беше съставен един специален щаб към областния управител на Бургас и тук бизнесмените разказват ужасяващи неща. Изсипват се десет души проверяващи всеки ден в заведения, в хотели - МВР, НАП, РДНСК, Митници, започват да искат документи, блокират работата, започват да проверяват личните карти на влизащите в някое заведение, колите им... Все едно има терористичен акт. Всичко това отблъсква категорично хората и тук оплакванията бяха много сериозни. Аз смятам да направя поредица от кръгли маси, дискусии, защото тук хората от бизнеса са смачкани. Тях ги е страх. Те казват: ако сега застана пред камерата ви, утре ще ми дойдат на проверка и ще ми съсипят бизнеса.\" Не знам на какво се дължи този хъс на Валери Симеонов, допълни Сидеров, според когото защо се бърза е въпрос, на който Симеонов дължи отговор. „Няма разбиране от негова страна, той продължава да смята, че това е един хубав закон, че трябва да се направи, но бизнесът е на обратно мнение“, подчерта Волен Сидеров: \"Искам да проверя тази чрезвичайна комисия, която ходи като някаква болшевишка комисия да тормози бизнеса, да се провери как е съставена, по чие нареждане - Министерският съвет, премиерът участва ли, дал ли е нареждане на областния управител, въобще да се провери по какъв начин тази полицейщина се прилага върху бизнеса. Вицепремиерската работа е да се координира работата между министерствата, не да ходиш като шериф да свикваш щабове и да се притиска бизнеса./.../ Искам да излезе на бял свят защо се прави това, защо избирателно отделни заведения се проверяват, други не. Какво е това - някаква нелоялна конкуренция ли, какво точно, трябва да се разбер", "date": "2018.07.22", "title": "Сидеров предлага изтегляне на законопроекта за шума на Валери Симеонов"}
{"url": "https://www.faktor.bg/bg/articles/tsvetan-tsvetanov-sotsialistite-opitvat-da-sabotirat-usiliyata-na-pravitelstvoto-sreshtu-chumata-po-zhivotnite", "text": "Като \"популистки приказки\" определи  лидерът на парламентарната група на ГЕРБ Цветан Цветанов проекта на БСП \"Визия за България\", представен на пленум в събота. Той даде изявлението в Казанлък, където упрекна социалистите, че се опитвали да саботират усилията на правителството срещу чумата по животните. Цветанов обяви, че всяко управление на БСП води до хаос и остро критикува провокирането на протести срещу мерките за спиране на заразите по животните: \"Това, което видях и вчера -  че участват активно в провокирането на всички тези протести относно чумата, която идва в някои региони на страната, смятам, че това е безотговорно. Това е толкова ниско като политически елит\". Той заяви, че на социалистите им е лесно да говорят популистки, но не обясняват от къде ще  изпълнят обещанията си без да увеличат дефицита на страната. \"Те казват, че минималната работна заплата ще бъде обвързана със средната за страната от предходната година -  60%. Трябва да кажеш откъде ще дойдат тези пари. Каквото и да говорят БСП, те знаят, че не могат да  предложат алтернатива. Дори самата Корнелия Нинова каза вчера, че те не предлагат алтернатива, а те просто искат да променят и темата - ще върнем национализацията, ще върнем всичко това, което всички ние знаем, какво беше в годините на прехода\". В Казанлък Цветанов откри мащабен проект за близо пет милиона лева за ремонт и рехабилитация на улици и междублокови пространства в кватрал \"Изток\".", "date": "2018.07.22", "title": "Цветан Цветанов: Социалистите опитват да саботират усилията на правителството срещу чумата по животните"}
{"url": "https://www.faktor.bg/bg/articles/novini/svyat/the-washington-examiner-severna-koreya-ne-e-preustanovila-proizvodstvoto-na-yadreni-bombi", "text": "Северна Корея не е преустановила производството на материали, необходими за направата на ядрени бомби, съобщава американското издание The Washington Examiner, като се позовава на информация от командващия войските на САЩ на Корейския полуостров генерал Винсънт Брукс. „Производствената им способност все още е непокътната\", увери командващият американските сили в Южна Корея, като същевременно призова да не се бърза с бурните реакции. Причината – производството на материалите и запазването на ядрените способности не може да повлияят на преговорите за денуклеаризация на Корейския полуостров, твърди ген. Брукс. Но неговите коментари бяха предшестване скептични излявления на редица влиятелни републиканци, които са убедени, че севернокорейският лидер Ким Чен-ун не е изпитал на гърба си достастъчно сериозен натиск, за да унищожи оръжията на Пхенян за масово поразяване, пише \"Фокус\".  „Това, което видях от Сингапур, всъщност не е максималният натиск, а по-скоро разхлабването на санкциите по отношение на принудителното изпълнение\", отбелязва председателят на Комисията по вътрешна сигурност на САЩ Майкъл Маккоул. Маккаул насочи повечето от критиките си към Китай и Русия, като отбеляза, че представители на САЩ са показали на Съвета за сигурност на ООН „ясни и убедителни доказателства\", че и двете страни помагат на Северна Корея да избегне санкциите. Според председателя на Комисията по вътрешна сигурност на САЩ президентът Доналд Тръмп също е допуснал грешка, като се е съгласил да прекрати военните учения в района на Корейския полуостров.  Той одобри заплахата на Тръмп да удари с „огън и гняв\" режима на Ким Чен-ун, ако Пхенян продължи с изпитанията си на ракети, като подчерта, че подобна реторика засилва „фактора на страха“ в съзнанието на севернокорейския диктатор. „В края на краищата той трябва да усети заплахата от военната опция на масата за преговори. Не мисля, че трябва да правим отстъпки, докато не започнат да се движат напред по пътя за денуклеаризацията“, допълни Маккоул.  Брукс твърди, че американската армия в момента е „изпълнителят на примирието\" и „улеснението\" на дипломатическия процес. „Трябва да поемем известен риск, за да изградим доверие“, бе предложението, което той направи в рамките на продължаващия форум по сигурността в Аспен, щата Колорадо.", "date": "2018.07.22", "title": "The Washington Examiner: Северна Корея не е преустановила производството на ядрени бомби"}
{"url": "https://www.faktor.bg/bg/articles/obshtestvo/ulitsata/memoria-de-futuro-obvini-ninova-i-bsp-v-plagiatstvo-otkradnali-im-viziya-za-balgariya", "text": "„Визията на БСП” – плагиатство или случайно съвпадение е? – този въпрос задава Христина Христова, главен редактор на „Memoria de futuro – Памет за бъдещето“. Христова обяснява , че телефонът й загрял вчера с един и същ въпрос: „Има ли нещо общо обявеният  проект на БСП „Визия за България“ с проекта и онлайн платформата „Визия за България“, инициатива на сайта Мемория (Memoria de futuro)?“. Определено не ми се занимаваше с плагиати на имена, защото имах по-приятни занимания. Но след като се проявява такъв интерес и толкова хора ме питат, явно разочаровани от наши евентуални и предварителни общи действия с БСП, реших, че е коректно и правилно да отговоря официално като председател на сдружението „Визия за България“, обяснява Христова. „Не, категорично нямаме нищо общо с проекта на БСП, нито със самата БСП. Единственото общо е, че явно ни взеха името без да ни питат (все още не знаем дали са взаимствали и от идеите в нашия проект, защото не сме запознати с проекта на БСП. Но и да са взаимствали – това не е беда). Което означава, че нашият проект „Визия за България“ и едноименното сдружение, регистрирано още на 19 февруари 2018 г., са предложили нещо смислено, стойностно като програма и анализ. Но, за съжаление, също така доказва отсъствието на политическа хигиена и елементарна етика от страна на БСП, които в случая действат на принципа копи-пейст на чужди имена и идеи. Мисля си, че ако имат проблем с това да измислят сами нещо смислено (поне като име на проекта си), дано да нямат проблем с потенциала и възможността да го реализират като програма”, допълва засегнатият издател. От изданието казват, че няма да се занимават със съдебни дела. „Простено да им е на БСП. Да, можеха поне да ни се обадят, за да ни споделят намеренията си. Днес изтъкват, че са написали проекта си с „представители на граждански организации“. Ами на нас не са се обаждали. Само ни взеха името и идеята. Прощаваме им, въпреки че не са ни искали прошката и едва ли имат нужда от нея. Дори да реализират само една десета от намеренията си, все има някакъв смисъл. Всяко действие, водещо извън отровното блато, в което живеем, има смисъл. Дано и проектът на БСП да доведе до нов смисъл, до конструктивни действия, а не да се окаже поредният камуфлажен театър по пътя им към властта”, пише още Христина Христова.", "date": "2018.07.22", "title": "Memoria de futuro обвини Нинова и БСП в плагиатство – откраднали им „Визия за България”?"}
{"url": "https://www.faktor.bg/bg/articles/petak-13/-450-312-500-izprani-chrez-spasitelya-na-sveta-skrepiha-druzhbata-mezhdu-tramp-i-putin-vtora-chast", "text": "През януари 2013 година в медиите се промъква слух, че Тръмп планира да купи The New York Times, но всички решили, че е глупава шега, защото почти фалиралият бизнесмен няма пари за такава скъпа сделка. Но в информацията нямало нищо смешно. Тръмп наистина обмислял покупката на водещия американски вестник, за да го превърне в основен информационен инструмент в президентската си кампания през 2016 година. Но през 2013-та проектът не е реализиран. В Москва се връщат към него вече след победата на Тръмп на президентските избори, когато стартира критиката срещу Тръмп заради подозренията за  руска намеса. През януари 2017 година Кремъл предлага на руски олигарси да помислят и реализират проект за купуването на New York Times, като най-лесен, бърз и евтин начин за прекратяване на критиката.  Но да се върнем в 2013 година. Тръмп решава на проведе в Русия конкурса \"Мис Вселена\". За бъдещия кандидат за президент това е обмислена политическа и финансова стъпка. Тръмп опитва да прехвърли   Конкурсът \"Мис Вселена\" е такъв мост. Окончателното решение е взето в средата на юни 2013 година в Лас Вегас на среща между Тръмп и руския спонсор на конкурса - милиардерът Арас Агаларов (и цялото му семейство, включително синът му Емин, който ще стане водещ на конкурса). Буквално на следващият ден Тръмп започва да се опитва да получи среща с Путин. На 18 юни 2013 година той пише в Twitter: \"Как мислите, дали Путин ще дойде на \"Мис Вселена\" в Москва? Ако да, ще станем ли най-добри приятели с него?\" Това е призив, предназначен да стигне до очите и ушите на Путин.  Арас Агаларов си спомня, че Тръмп бил \"абсолютно побъркан\" от идеята да се срещне с Путин и Агаларов, разбира се, му обещава. През октомври Тръмп отново кара Агаларов да я уреди, Агаларов звъни на Дмитрий Песков, за да опита да организара среща на Тръмп с Путин. В предаването на Дейвид Летърман Тръмп заявява, че Путин е tough guy и, че вече се е срещал веднъж с него, което, разбира се, е плод на болното въображение на бъдещия президент на САЩ. Тръмп дори пише писмо на Путин с покана да посети конкурса, намеквайки, че това ще му даде възможност да срещне \"табуни\" красиви момичета. Дали това писмо е стигнало до Путин? Не е известно.  На 9 и 10 ноември Агаларов заедно с Тръмп провежда конкурса \"Мис Вселена\" и плаща на Тръмп хонорар от 12,2 млн. долара за участието му.  Путин обаче не идва и Тръмп приема това с видима обида, но дълго време се преструва, че срещата се е състояла: \"Когато бях в Русия, Путин се свърза с мен и беше много приветлив\". \"Между нас действително се създадоха отношения [с Путин], и мога да ви кажа, че той много се интересува от това, което правим тук. Той, вероятно, много се интересува и от това, което ние обсъждаме днес и съм сигурен, че той така или иначе ще види всичко. Но аз действително установих връзка с него и, мисля, че е много интересно да видим до какво ще доведе това. Аз имам предвид, че, погледнете, той свърши блестяща работа по отношение на това какво и кого представлява. Ако погледнете какво направи в Сирия, ако погледнете и някои други неща, то, да не се заблуждаваме, той реално \"слага на мястото му\" нашия президент\".  Но, оказва се, не само Тръмп се отнася към Путин с пиетет, но и Путин към Тръмп. Разбира се, научаваме за това единствено от думите на Тръмп по време на президентската му кампания през юни 2016 година: \"Той е казал нещо особено за мен. Казал е, че съм гений\". Кратко и скромно. На 11 ноември 2013 година Тръмп и неговите бизнес партньори Алекс Сапир и Ротем Розен се срещат с Арас Агаларов, за да обсъдят планове за строителство на хотел в Москва.  \"Руският пазар е заинтересован от мен. Аз имам отлични отношения с много руснаци, присъстваха почти всички олигарси\", казва в интервю за Real Estate Weekly след завръщането си от Русия през ноември 2013 година. И макар, че нито един проект не е реализиран Тръмп е много доволен и чрез Twitter благодари на Агиларови. \"Прекарах прекрасен уикенд с Вас и Вашето семейство. Вие свършихте ФАНТАСТИЧНА работа. \"Тръмп-тауър Москва\" е следващата. Емин, беше УАУ\". \"Чудесно си прекарахме\", отговаря без уточнения синът на Агиларови.  Тръмп-тауър така и не се появява в Москва. Но пък през юни 2015 година Тръмп официално съобщава, че ще се кандидатира за президент от Републиканската партия. В този момент Риболовлев разбира, че е настъпили звездния му час: ще може да си върне вложените или дадени на заем на Тръмп 95 милиона долара.   По това време позициите на Риболовлев в Русия и в чужбина значително са укрепнали. Състоянието му по това време се оценява на 9 милиарда долара и той е 14-и по богатство сред руските олигарси. Неговият приятел  и покровител (помните ли кмета на Перм?) Юрий Трутнев през май 2012 година е назначен за помощник на президента Путин, а през август 2013 г. става вицепремиер и пълномощник на президента Путин за Далекоизточния федерален окръг,където заедно с Риболовлев планират да създадат \"свободно пристанище\" за търговия с диаманти. Но и със злато, оръжие, заобикаляйки Европа и САЩ чрез азиатските свободни пристанища. Именно благодарение на тези проекти Трутнев запазва позициите си и в новото правителство на Путин, сформирано след изборите през март 2018 година. \"Свободното пристанище\" е най-амбициозният проект на Риболовлев–Трутнев–Путин.  И тук се появява още една връзка в тази история: идеята за свободните пристанища е на швейцарския бизнесмен Ив Бувие, който вече е създал такива пристанища в Женева, Люксембург и Сингапур. Той е първият, който използва концепцията \"свободно пристанище\" за търговия с произведения на изкуството и други ценности. През август 2002 година Риболовлев се запознава с Бувие, купувайки за 6 милиона долара първата картина от колекцията си (Марк Шагал). Бувие става негов арт-дилър, но и двамата пазят в тайна партньорството си. За произведенията на изкуството купени от Риболовлев от Бувие се знае, че са на стойност около 2 милиарда долара и се съхраняват в \"свободните пристанища\" на Бувие. Странното е, както свидетелства самият Бувие, че решението за покупката се вземало от Риболовлев за няколко секунди или минути, а картините никога не са излагани-нито в домовете на Рииболовлев, нито в галерии. През 2011 година той купува две трети от футболния клуб \"Монако\" (една трета подарява на княз Албер), за да получи поданство от княжеството. По това време той вече е съсобственик на Кипърската банка и заедно с 10-те процента от акциите в \"джоба\" му се оказва и цялото ръководство на острова. През февруари 2013 година Риболовлев се хвали пред приятелите си, че именно той е \"назначил\" президента на Кипър Никос Анастасиадис, който е на власт и днес.  През 2016 година той започва трескаво да търси контакт с хора от обкръжението на Тръмп. Макар да твърди, че никога не се е срещал с Тръмп и не е разговарял с когото и да било от екипа му, неговият частен самолет и яхтата му много пъти са виждани редом с Тръмп. Той буквално \"го преследва\" не само в САЩ, но и в Дубровник, Хърватия и Будапеща, Унгария, където е семейството на Тръмп. Това се случва точно по времето, когато, според твърдението на бившия агент на МИ-6 Кристофър Стил, автор на изнесеното досие за руските връзки на Тръмп, личният му адвокат Майкъл Коен се е срещнал с руски емисар, за да обсъдят компромата срещу Тръмп, на разположение на руснаците\".  Всичко това може да е съвпадение, но е налице двуседмичен интервал, в който се случват: 1) срещата на Дмитрий Риболовлев и Майкъл Коен, която подготвя преговорите за компромата; 2) пътуването на Риболовлев при дъщерята и зетя на Тръмп за обсъждане на темата; 3) посещението на Риболовлев в Прага за нова среща с Коен и руския емисар.    Ето какво: на 19 юни 2016 година Тръмп е номиниран за кандидат за президент от Републиканската партия. От 19 юли той вече не е просто бизнесменът спасен от фалит през далечната 2008 година от Риболовлев. Сега той започва друга игра с Тръмп. Сега Тръмп е длъжник на Риболовлев, при това онези 95 милиона, които са спасили Тръмп, струват много повече.   Това го знаел и Тръмп. Знаел го е и Риболовлев. Знаел го е и Трутнев. И, разбира се, знаел го е и Путин. И още - Путин знаел, че   защото нито едно голямо финансово \"вливане\" за Тръмп от Русия, започвайки от 2007–2008 година, не било извършено без съгласието и благословията на Путин.  И историята продължава. На 3 ноември 2016 година се провежда среща на ръководителите на швейцарската копания Alevo с ръководството на американските филиали на компанията Alevo USA Inc. и Alevo Manufacturing Inc. Alevo Group SA е основана в Швейцария и е специализирана в разработването на системи за съхраняване на енергия. Компанията анонсира строителство в Швейцария на високотехнологична фабрика по производство на батерии и планира да инвестира 400–500 млн. швейцарски франка. Главен акционер на тази компания е Риболовлев, който през 2016 година купува акции за 35 милиона долара. Бизнес-планът на Риболовлев е с помощта на президента Тръмп и партньора му в Кипърската банка Уилбър Рос, който вече е номиниран от новия президент за министър на търговията, Alevo да получи държавна поръчка за производството на батерии. През март 2017 година информацията за това, че фирмата е собственост на Риболовлев излиза в пресата и с мечтите за тлъсти държавни поръчки повяхват, а фирмата фалира. Така Риболовлев не успява да възстанови инвестицията си и в Тръмп, и в Алево. Трябвало да се търсят други канали и Риболовлев започва да действа чрез арабските шейхове, след като обърнал внимание на факта, че първото държавно посещение на Тръмп е в Саудитска Арабия. В края на октомври Джаред Кушнер неочаквано пристига в Саудитска Арабия за преговори с престолонаследника. За какво са разговаряли двамата не е известно. Но седмица след посещението на Кушнър принцът започва антикорупционната си кампания, която включва ареста на 200 души от кралското семейство и задържането им в хотел Ritz-Carlton Riyad. Може да се предположи, че превратът е съгласуван между Абу-Даби, престолонаследникът на Саудитска Арабия Мохамед ибн Салман и Тръмп. Срещу това ръководителите на двете арабски държави трябвало да помогнат с нещо дребно на Тръмп - да се разплати с Риболовлев. На 15 ноември 2017 година престолонаследникът чрез свой представител наддава на аукциона на Christie's за картината с портрета на Исус Христос \"Спасителят на света\", приписвана на да Винчи. Началната цена от 100 милиона долара стремително растеше, след като се оказа, че принцът има неизвестен и необявен конкурент. Търгът завършва на 450,3 млн. долара, а конкурентът се оказва...представител на правителството на Абу Даби. Саудитска Арабия и ОАЕ са наддавали един срещу друг, за да постигнат цената удовлетворяваща изискването на Риболовлев за дълга на Тръмп. Толкова струвала благодарността на престолонаследника за това, че Вашингтон подкрепя преврата в Саудитска Арабия.  Въпреки че печели наддаването за картината саудитският принц веднага предава картината в музея в Абу Даби. И това е най-силното доказателство, че \"битката\" за картината е добре планиран спектакъл. ОАЕ получава картината също за благодарност - за подкрепата за преврата и признаването на престолонаследника за новия ръководител на страната.  По този начин на 15 ноември 2017 година  Но главното е, че Риболовлев престава да преследва Тръмп и близките му, след тази дата самолетът на Риболовлев не е забелязван близо до някой от семейство Тръмп. Продажбата на \"Спасителя на света\" на престолонаследника не е случайна и не е последната операция по изпиране на парите на Риболовлев чрез купуване на негови картини. След аукциона в Christie's той продава на \"арабски шейхове\" картини за още 300 милиона долара. Кой именно е купил картините му и кои точно са шедьоврите сменили притежатгеля си е трудно да се разбере. Същите хора, които изведнъж се изпълниха с безгранична любов към Риболовлев, са предложили да купят от него и футболния клуб \"Монако\" за 500 милиона долара, тъй като заради корупционен скандал Риболовлев изпаднал в немилост пред принц Албер, който отказал на руснака гражданство и му намекнал да напусне княжеството.  След като си уредил гражданство на Уругвай (който не признава законите за международната екстрадиция), Риболовлев чрез своя зят урежда покупката на \"Оксфорд Юнайтед\", който играе в трета английска футболна лига.  Предолжението на тази драматична история  (герои на която са вечният руски президент Путин, неговият верен помощник Трутнев, несъстоялият се монакски поданик Риолвлев, скромният и приветлив швейцарски стопанин на \"свободните пристанища\" Бувие, без опита и умението на който Русия не успя да организира работата на Владивостокското \"свободно пристанище\" за търговия със злато и диаманти и, разбира се, Доналд Тръмп, който предстои да отговаря на въпросите за отношенията си с Риболовлав) предстои...", "date": "2018.07.22", "title": "$450 312 500, изпрани чрез „Спасителя на света” скрепиха дружбата между Тръмп и Путин(Втора част)"}
{"url": "https://www.faktor.bg/bg/articles/plyachkata-na-obirdzhiite-ot-bankata-v-nesebar-e-200-000-leva", "text": "Клонът на банка \"Алианц” в новата част на Несебър е ограбен по елементарен начин, с който биха се справили и начинаещи в професията касоразбивачи, а плячката на крадците е над 200 000 лева.   Това разкри Флагман.бг от  свой източник, запознат с обстановката след огледа в партера на жилищната сграда на ул. „Иван Вазов” 14. По напълно идентичен начин същото помещение на същата банка е било ограбено точно преди 2 години, но тогава в касата му имало приблизително 5 хиляди лева и шумотевицата около разследването бързо стихнала.   Ударът е направен в нощта срещу петък. В четвъртък ръководството на клона получило заявка от двама бизнесмени, че ще теглят големи суми в брой от банковите си сметки. За това същият ден в трезора са постъпили 200 хиляди лева – част от сумата е в евро. Разбивачите този път са знаели, че няма да си загубят времето.   Откриват се следи на двама души, действали изключително безшумно в тихия квартал. Те счупили прозореца на фирмата за недвижими имоти откъм задната част на жилищната сграда и влезли през него. Има ли са яснота, че стената между фирмата  и банката е от итонгови тухли и са ги рязали буквално по правилна правоъгълна форма – с трион.   Касата в помещението е била заварена за пода и се е наложило да я взривят. След което са се измъкнали със сравнително солидната плячка.", "date": "2018.07.22", "title": "Плячката на обирджиите от банката в Несебър е 200 000 лева"}
{"url": "https://www.faktor.bg/bg/articles/kultura/art-faktor/izumitelnata-istoriya-na-preslavskoto-sakrovishte-razkazana-ot-di-velt", "text": "През 927 година византийската принцеса Мария-Ирина Лакапина е принудена да напусне Константинопол, за да се отправи към Велики Преслав и да се омъжи за цар Петър I. За да се съгласи на сватбата с българския цар, тя получава от дядо си - император Роман Лакапин - същинско съкровище: 640 грама злато, сребро, перли и скъпоценни камъни, на обща стойност колкото цял един дворец. Дали обаче този подарък е бил достатъчен, за да притъпи мъката на принцесата по родината? За това няма исторически сведения.  \"Оцеляло през вековете, днес Преславското златно съкровище е част от българското национално богатство и е свидетелство за \"Златния век\", който България изживява по време на Първото българско царство\", четем в публикация на германския вестник \"Ди Велт\". Послучай първото българско европредседателство съкровището беше изложено в парижкия Лувър, където ще остане до 5 ноември. Преди това експонатите, които са над 180 на брой, са били предадени на Римско-германския централен музей в германския град Майнц, където са били изследвани по проект на фондация \"Герда Хенкел\" посредством най-модерни методи. \"Това е единственото съкровище от византийски произход под формата на накити, за което можем да определим категорично откога датира\", казва Антие Боселман-Руикби, която е част от проекта на фондацията. Два пъти по-смайваща от самото съкровище е неговата история, четем в публикацията на \"Ди Велт\". Когато през 971 година Преслав е нападнат и опожарен от византийската армия, съкровището е скрито някъде пред портите на столицата на Първото българско царство. За това говорят красноречиво 15-те сребърни монети, които са част от Преславското съкровище, за които със сигурност е установено, че са отсечени в средата на 10-и век. Но как съкровището стига до Преслав? Според Антие Боселман-Руикби, единственият ориентир са историческите сведения. Известно е, че през 893 година българският цар Симеон I решава да премести столицата на царството си в Преслав. Оттам той почти непрекъснато напада Византия и успява да укрепи много държавата си - превръща я в истинска регионална сила, с която се съобразяват всички. След смъртта му през 927 година неговият син и престолонаследник Петър сключва мир, който бива скрепен с женитбата му с византийската принцеса Мария, която по-късно приема много подходящото име Ирина (на гръцки \"мир\"). За Византия това е важно събитие, особено след толкова много пролята кръв във войните с българите, което обяснява и щедрия дар на византийския император.  След като бива скрито от настъпващите към Преслав византийски войски през 971 година, съкровището престоява под земята цели десет века. През 1978 година то е намерено случайно в една нива на 3 километра от днешния град Преслав - тракторист го закачва по време на оран с плуга и го разпилява. Експертите, извършили реставрацията, са категоричини, че предметите от Преславското съкровище качествено са превъзхождали с много образците на българските художествени и занаятчийски работилници от същата епоха. Златните диадеми, огърлици, пръстени, плочки и останалите накити са били изработени от много опитни златари. А такива количества са можели да бъдат притежание единствено на императорския дворец в Константинопол. Към това се прибавя и изключително високата стойност на накитите. От записки в \"епархийската книга\" на константинополските префекти става ясно, че само материалите, вложени в съкровището, са стрували колкото \"една голяма къща\" - вероятно става въпрос за аристократичен дворец. Някои от накитите говорят категорично за това, че са красили луксозни облекла, най-вероятно изработени от коприна. От архивните книги научаваме още, че на занаятчиите в императорския двор им е било позволено да държат най-много по един пфунд злато. От което следва, че за производството на такова голямо количество златни накити и украшения е трябвало да бъдат ангажирани много работилници. А за да се случи всичко това бързо, организацията най-вероятно е била блестяща. Това предположение се вписва идеално в историческия контекст. През 927 година цар Симеон умира, докато подготвя поредния си военен поход срещу Византия. В мирното предложение на неговия син Петър Константинопол вижда шанс да си осигури спокойствие поне на този фронт. И император Роман Лакапин бърза да снабди внучката си с всичко необходимо за женитбата ѝ с българския цар.   Във Византния предметите на изкуството са били важна част от дипломацията. Така например по щедростта на даровете, които е получавал, всеки високопоставен гост е можел да съди за това колко високо е бил ценен в двореца. Това, че на българския цар Петър I му е била предложена ръката на византийска принцеса, показва, че в Константинопол на него са гледали като на човек от ранга на императора. Това се потвърждава и от още един исторически факт: през 927 император Роман признава не само царската титла на българските владетели, но и признава независимостта на Българската патриаршия. Всичко това обаче не е било гаранция за сигурност и мир. При управлението на Петър I вътрешни междуособици бързо отслабват държавата и външните ѝ врагове активизират действията си. По-късно Преслав пада, а съкровището на Мария-Ирина изчезва за цели 10 века.", "date": "2018.07.22", "title": "Изумителната история на Преславското съкровище,  разказана от \"Ди Велт\""}
{"url": "https://www.faktor.bg/bg/articles/slovenetsat-slavisha-stoyanovich-e-noviyat-trenyor-na-levski", "text": "Славиша Стоянович е новият треньор на Левски, който ще подпише договор със \"сините\" за 1+1 години. 48-годишният словенски специалист и ръководството на клуба се договориха през следващата седмица  да замести Делио Роси. Словенецът ще дойде с екип от двама асистенти, като другите членове в щаба му ще бъдат двама-трима българи, сред които е треньорът на вратарите - Валентин Захариев. Контрактът на Стоянович беше подготвен след срещата му с изпълнителния директор на клуба. Неговото представяне ще стане, след като бъдат оформени документите по разтрогване на договора на Делио Роси. Днес Стоянович ще посети Сърбия, след което ще потегли за Словения, а след два дни ще стартира занимания със \"сините\". Стоянович ще запише първия си мач за Левски на 30 юли срещу Черно море на стадион \"Георги Аспарухов\". Треньорската кариера на Славиша Стоянович: 1998-2001 - Слован (Любляна)  2001/2002 - Ливар (Словения)  2002-2008 - Домжале (Словения)  2008/2009 - Целие (Словения)  2009-2011 -ОАЕ  2011/2012 - Словения  2013/2014 - Цървена звезда (Сърбия)  2014/2015 - Лиерс (Белгия)  2016 - Чанчун Ятай (Китай)  2017 - Рига (Латвия) Успехи:  2 пъти шампион на Словения с Домжале- 2007, 2008  1 път шампион на Сърбия с Цървена звезда - 2014", "date": "2018.07.22", "title": "Словенецът Славиша Стоянович е новият треньор на Левски"}
{"url": "https://www.faktor.bg/bg/articles/politsiyata-izvede-protestirashti-zashtitavashti-bolno-stado-v-sharkovo", "text": "Екипи на полицията изведоха протестиращи и доброволци от село Шарково без ексцесии и сблъсъци днес. Те бяха блокирали пътя до последното оцеляло стадо.   Заради чумата по дребните преживни животни от днес се въвежда карантинна зона от 3 километра около огнищата на болестта в Ямболско.  Представители на медиите също не могат да стигнат до населеното място. Документът от Българска агенция по безопасност на храните посочва, че е забранено допускането на хора и автомобили, които нямат адресна регистрация в селото.   Изключение заповедта прави за ветеринарни лекари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото.", "date": "2018.07.22", "title": "Полицията изведе протестиращите, които защитават последното болно стадо в Шарково"}
{"url": "https://www.faktor.bg/bg/articles/novini/balgariya/bsp-guzni-pritisnali-todor-atanasov-da-skrie-klipa-s-podstrekatelskata-aktsiya-na-ninova", "text": "Лидери на БСП Ямбол са звъняли вчера на свои доверени хора в района на Шарково и Воден, за да накарат Тодор Атанасов, един от най-активните протестъри срещу заразените от чума животни, да свали от личната си страница във фейсбук скандалното видео, което уличава Корнелия Нинова в подривна дейност, организиране и контролиране на бунтовете, и насаждане на недоволство сред фермерите. Ямболските социалисти пък били притискани от позитанци, които се видели в чудо, след като вчера следобед Тома Биков и Антон Тодоров от ГЕРБ дадоха извънредна пресконференция и показаха скандалния клип, на който протестърът Тодар Атанасов в прав текст обяснява, че е получавал инструкции от Нинова, как да се организират протестите. Според него Нинова казала на техните хора, ако бъдат спрени от органите на реда, да не си тръгват, да стоят при полицаите.  Заради тази подстрекателска дейност от ГЕРБ възнамеряват да сезират прокуратурата, защото случващото се в Странджа е тежка провокация срещу националната сигурност.  Корнелия Нинова пък била бясна, че отново вместо да събере актив като опозиционен лидер, е разобличена като провокатор и то от нейни хора. Именно заради това екипът й настоял веднага скандалният клип да бъде премахнат от социалната мрежа, което наистина се случи само час след пресконференцията на ГЕРБ. Ако сваленият клип потвърждава подозренията, че Нинова подклажда протестите, то част от схемата ли е и държавният глава Румен Радев, който се включи в подривния хор на БСП? Въпреки, че червените чистачи са си свършили работата във фейсбук, ТВ „Европа” успя да вгради клипа във свой репортаж и още може да се види:", "date": "2018.07.22", "title": "БСП гузни – притиснали Тодор Атанасов да скрие клипа с подстрекателската акция на Нинова"}
{"url": "https://www.faktor.bg/bg/articles/novini/svyat/rouhani-g-n-tramp-ne-si-igray-s-opashkata-na-lava-zashtoto-shte-sazhalyavash", "text": "Президентът на Иран Хасан Роухани в неделя призова държавния глава на САЩ Доналд Тръмп да спре да води враждебна политика към Техеран и предупреди, че „Америка трябва да знае... война с Иран ще е майката на всички войни“, предава Reuters, като се позовава на ирански медии. В изказването си, направено по време на сбирка на ирански дипломати, Роухани е заявил още: „Господин Тръмп, не си играй с опашката на лъва, защото ще съжаляваш“.", "date": "2018.07.22", "title": "Роухани : Г-н Тръмп, не си играй с опашката на лъва, защото ще съжаляваш"}
{"url": "https://www.faktor.bg/bg/articles/novini/svyat/zaloviha-chudovishtnite-2-tona-kokain-za-400-mln-evro", "text": "Двама холандци са арестувани в събота във Великобритания за опит за контрабанден внос на 2 тона кокаин, предаде АФП. Наркотрафикантите Маартен Пиетерс и Емил Шьомакер, вече бяха изправени пред съда в Бристъл. Това е огромно количество дрога от клас А, едно от най-големите количества, конфискувани от Великобритания. Открито бе в кораб, плаващ през Ламанша. Приблизителната стойност на дрогата е 400 млн. евро, според английските медии. Яхтата с наркотика е била засечена край бреговете на Корнуей по време на съвместна операция с френската, португалската и холандската полиция. Това е най-голямото количество дрога, залавяно досега във Великобритания. Последният голям удар е от април 2015 г., когато бяха конфискувани три тона кокаин за 600 млн. евро във влекач край бреговете на Шотландия.", "date": "2018.07.22", "title": "Заловиха \"чудовищните\"  2 тона кокаин за 400 млн. евро"}
{"url": "https://www.faktor.bg/bg/articles/novini/balgariya/tsvetanov-otkri-rekonstruirani-i-rehabilitirani-ulitsi-i-mezhdublokovi-prostranstva-v-kazanlak", "text": "Председателят на ПГ на ГЕРБ и заместник-председател на партията Цветан Цветанов откри днес в гр. Казанлък реконструирани и рехабилитирани улици и междублокови пространства. Заедно с него новите придобивки на Казанлък откри и кметът на града Галина Стоянова. На церемонията присъстваха още зам.-председателят на Народното събрание Емил Христов, депутатите от ГЕРБ-Стара Загора Радостин Тенев, Борис Кърчев и Маноил Манев, областният координатор на ГЕРБ-Стара Загора Пламен Йорданов, както и много жители и гости на града на розите.  „Преди 7 години, всички вие, гражданите на Казанлък, гласувахте доверие на Галина Стоянова и резултатите не закъсняха. Не бива да пропускаме и огромната заслуга на премиера Бойко Борисов за всичко това, което днес виждаме в Казанлък. Вече всеки един човек, който идва тук, ще се радва на прекрасните спортни площадки и зелени пространства. Моята единствена молба сега е да пазим всички тези нови придобивки“, заяви по време на откриването Цветан Цветанов и добави, че в проектобюджета на ЕС за новия финансов програмен период за България са предвидени 2 милиарда лева повече за кохезионна политика и тези средства ще стигнат именно до българските общини. Председателят на ПГ на ГЕРБ подчерта важността на това гражданите непрекъснато да поставят проблемите си пред местната, законодателната и изпълнителната власт. „Уверен съм, че днес се движим в правилната посока и имаме всички основания да се гордеем от постигнатото“, каза още Цветанов. „Всичко, което откриваме днес, нямаше да е възможно без европейската солидарност. Ние искаме да осигурим на гражданите добра среда за живот с европейски облик. Дойде краят на сивите пейзажи и началото на свежите и зелени пространства“, посочи на свой ред кметът на Казанлък Галина Стоянова. Тя също така благодари на Цветан Цветанов и на правителството на Бойко Борисов за оказаното съдействие през годините. По време на церемонията бе отслужен тържествен водосвет за здраве, като с нея се отбелязва приключването на строителството по обновяване на обществено значими обекти на територията на жилищен квартал „Изток\" в град Казанлък. Новооткритите обекти са по проект „Обновяване на градската среда в град Казанлък\". Проектът e предназначен изцяло за кв. \"Изток\" в града и е на обща стойност 5 655 048,59 лв. От тях 4 806 791.31 лв. са от Европейския фонд за регионално развитие по ОП „Региони в растеж\" 2014-2020 г., а останалите 848 257,28 лв. са осигурени от държавата.", "date": "2018.07.22", "title": "Цветанов откри реконструирани и рехабилитирани улици и междублокови пространства в Казанлък"}
{"url": "https://www.faktor.bg/bg/articles/iztrebitel-f-16-ot-vvs-na-sasht-prihvana-samolet-do-chastniya-golf-klub-na-tramp-1", "text": "Изтребител Ф-16 от ВВС на САЩ прехвана вчера по обед малък граждански самолет в близост до частния голф клуб на президента Доналд Тръмп в Ню Джърси, съобщиха военните власти, цитирани от Асошиейтед прес, цитирана от БТА. Нарушителят летял без необходимото разрешение и комуникация във временната ограничена зона за полети около голф игрището в Бедминстър, където президентът прекарва уикенда. Северноамериканското аерокосмическо командване заяви, че прехванатият самолет е кацнал без инцидент на летище в Питстаун, където пилотът е бил посрещнат от местни служители на органите на реда. Тръмп пристигна в Ню Джърси в петък следобед и по план ще замине за Вашингтон днес следобед.", "date": "2018.07.22", "title": "Изтребител Ф-16 от ВВС на САЩ прихвана самолет до частния голф клуб на Тръмп"}
{"url": "https://www.faktor.bg/bg/articles/yuriy-aslanov-1", "text": "Премината е границата на допустимото в т.нар. разговор на управляващите с опозицията. Това заяви социологът Юрий Асланов пред Нова телевизия. Той брани като  един аслан Корнелия Нинова от обвиненията на ГЕРБ, че провокирала протестите в Шарково , заради което те се заканиха да я дадат на прокурор, дори като Матросов. Заяви, че това е пълно „отдалечаване от демократичните правила на говорене“. Ти да видиш. А те дали изобщо са известни на любимата партия? Асланов заяви, че отъждествяването на всеки протест или акция с опит за държавен преврат е недопустимо. Той най-вероятно твърдо вярва, че такива работи БСП не прави, никога.   Асланов ловко замеси фалшивите новини , разпространени от червени тролове, като обяви, че той не вярва, че правителството иска хората да умрат от глад и че умишлено убива овцете в Странджа. Ала вярва, че БСП е чиста като сълза на сърна, което не е нещо по различно.   \"Независимият социолог\"  нарече  груба грешка начинът, по който властта действа в района, тъй като доверието към институциите е ударило дъното и било ясно, че недоверието ще се пренесе към всеки, който изпълнява действията им. Обясни също, че не вярва управляващата коалиция да се разпадне заради търканията между ГЕРБ и патриотите. Скандалите според него не се отразявали драстично на рейтингите. Въпреки, че расте делът на хората, които са недоволни от действията на управляващите, те не се концентрират на едно място и не отиват при БСП, заключи социологът.", "date": "2018.07.22", "title": "Юрий Асланов брани като Матросов Корнелия Нинова за Шарково"}
{"url": "https://www.faktor.bg/bg/articles/katastrofiral-tir-zatvori-am-trakiya-v-posoka-kam-burgas", "text": "Катастрофирал тир затвори АМ \"Тракия\", в района на 312 км в посока към Бургас тази сутрин, съобщиха от полицията. Шофьорът е загинал на място, а негов спътник е ранен Движението се отбива от Ямбол към село Венец-Карнобат-Айтос по вътрешния път, уточни пресаташето на Областната дирекция на полицията Цветелина Рандева, пише burgasinfo.com. По магистралата вече се е образувала километрична колона от автомобили, пътуващи в посока към Бургас. Все още не е ясно кога магистралата ще бъде отворена за движение.", "date": "2018.07.22", "title": "Катастрофирал тир затвори АМ \"Тракия в посока Бургас, загинал е шофьорът"}
{"url": "https://www.faktor.bg/bg/articles/novini/balgariya/gori-smetishteto-na-kocherinovo-mozhe-da-blokira-am-struma", "text": "Гори сметището на община Кочериново, което се намира край кръговото кръстовище на АМ \"Струма\", съобщи bTV. Гъстият черен дим стелещ се западно от долината на р. Струма в посока Симитли е бил забелязан към 6 ч. тази сутрин. Никой не гаси сметището, което вече не се използва. Пожарната в Рила е получила сигнал около 7 ч. В началото на сметището има водоноска, но тя най-вероятно е на собствениците на ожънатите ниви със зърно. Те вече са ожънати, между стърнищата и горящото сметище има разорана около 2 м. полоса. Сметището, в което все още се изхвърлят отпадъци предимно от Кочериново и съседното с. Бараково, гори за пореден път. В петък вечер пламна сметището за строителни отпадъци край благоевградския квартал \"Изгрев\".", "date": "2018.07.22", "title": "Гори сметището на Кочериново, черен дим може да блокира АМ \"Струма\""}
{"url": "https://www.faktor.bg/bg/articles/novini/svyat/-nova-demokratsiya-paradoks-e-che-gartsiya-priznava-makedonskata-natsiya-i-makedonskiya-ezik", "text": "Лидерът на основната гръцка опозиционна партия „Нова Демокрация“ (НД) Кириакос Мицотакис смята, че референдумът за името в Македония ще е успешен, но предупреди, че признаването на македонската нация и македонския език в споразумението е нещо неприемливо, предава скопският телевизионен канал „Сител“, цитирана от \"Фокус\". В интервю пред Süddeutsche Zeitung, Мицотакис отново изрази недоволството си от постигнатия Договор между Атина и Скопие, но добави, че ще го признае ако бъде ратифициран от гръцкия парламент, предава МИА. „Ясно заявих, че мисля този договор за лош. НД ще гласува против, когато и да се стигне до гласуване. Но, очевидно, ако бъде ратифициран от гръцкия парламент ще трябва да го призная като национален ангажимент“, заяви политикът. На забележката на журналиста от немското издание, че македонският език е признат в документи на ООН още през 1977 година, лидерът на НД отговори, че „това не е точно така“. „Скопският въпрос е чувствителен. Мнозинството гърци отхвърлят този договор. Особено в Северна Гърция много хора са ядосани. Стотици гръцки фирми използват термина „Македония“ за своите продукти. Нямаше да ни пречи, ако, да кажем, бяхме приели, че езикът на който се говори в Скопие е славо-македонски, а не само македонски“, обясни Мицотакис. По неговото мнение, референдумът за Договора в Македония ще бъде успешен, а ако такъв се проведе в Гърция, споразумението няма да бъде одобрено. „Не искам референдум, но външнополитическите въпроси трябва да се решават от парламента. Това трябва да ни накара да се замислим. (Министър-председателят на Гърция Алексис) Ципрас не ни консултира по този въпрос. Той иска да използва тази тема, за да раздели моята партия, но аз няма да играя неговата игра. Важно е за бъдещето на Гърция, „Нова Демокрация“ да остане обединена и да формира силно проевропейско правителство“, подчерта политикът. Мицотакис не смята, че в Гърция трябва да се проведат избори преди ратификацията на Договора за името. „Нашият северен съсед получи от нас нещо, което нито едно правителство досега не беше готово да му даде: правото на македонска националност и македонски език, дори страната да се казва Северна Македония. Това е един парадокс“, смята лидерът на „Нова Демокрация“.", "date": "2018.07.22", "title": "„Нова Демокрация“:  Парадокс е, че Гърция признава македонската нация и македонския език"}
{"url": "https://www.faktor.bg/bg/articles/novini/balgariya/tsvetanov-shte-poseti-kazanlak-na-22-yuli", "text": "Председателят на ПГ на ГЕРБ и зам.-председател на партията Цветан Цветанов ще посети гр. Казанлък на 22 юли 2018 г. (неделя). По време на своето посещение Цветанов ще открие реконструирани и рехабилитирани улици и междублокови пространства в рамките на проект „Обновяване на градската среда в град Казанлък\". Проектът e предназначен изцяло за кв. \"Изток\" в града и е на обща стойност 5 655 048,59 лв.  Откриването на обновените обекти ще започне на ул. „Кремона“ в ж.к. „Изток“ (южно от блок 20) в 10.00 часа. Цветан Цветанов ще посети и Детска градина №1 \"Здравец\", която е изцяло обновена по проект „Обновяване на образователната инфраструктура в Община Казанлък\", финансиран също по ОП „Региони в растеж 2014-2020\". Този проект на обща стойност 9 504 532,06 лв. и обхваща още две детски градини в кв. „Изток“, училищата в градовете Шипка и Крън и тези в селата Овощник и Хаджидимитрово.", "date": "2018.07.22", "title": "Цветанов ще посети Казанлък на 22 юли"}
{"url": "https://www.faktor.bg/bg/articles/novini/svyat/ankara-shte-zashtitavame-pravata-na-tursko-kiparskiya-narod-pri-vsyakakvi-obstoyatelstva", "text": "Турция ще продължи да подкрепя кипърските турци, съобщава турската информационна агенция Anadolu Agency \"Ние ще защитaваме правата на турско-кипърския народ при всякакви обстоятелства. Ние също така няма да допуснем никакви готови решения, несъгласувани с турците в Кипър на международната сцена\", каза вицепрезидентът Фуат Октай пред репортери в Левкоша, Северен Кипър. Говорейки за свежата вода, която се осигурява чрез тръбопровод от Турция в Северен Кипър Октай каза, че 95% от водния проблем на острова е решен. \"Това не е само мирен проект за турската страна, но и за гръцката страна\", добави той. Турция започна да доставя прясна вода на турската част на Кипър през 80-километров тръбопровод под Средиземно море през октомври 2015 г. Според проекта около 75 милиона кубически метра прясна вода ще бъдат изпращани всяка година за общо 50 години. Октай каза, че Турция не иска кипърските турци да бъдат зависими от помощи, а да могат да \"стоят на собствените си крака и да произвеждат сами\".", "date": "2018.07.22", "title": "Анкара: Ще защитaваме правата на турско-кипърския народ при всякакви обстоятелства"}
{"url": "https://www.faktor.bg/bg/articles/novini/svyat/po-ideya-na-kastro-kuba-priznava-braka-na-ednopolovi-dvoyki", "text": "Нова конституция на Куба ще официализира наличието на частна собственост в страната, както и ще замести изграждането на комунизъм с изграждане на социализъм като цел на еднопартийния режим. Това разкриват хора от висшия управленски ешелон на карибския остров пред Ройтерс. Подробности от БНР:  Промените в основния закон ще обусловят реформите, предприети от новия президен Мигел Диас-Канел, който замени на поста Раул Кастро по-рано тази година. Действащата кубинска конституция е приета през 1976.  В черновата на промените се предвижда държавният глава вече да не оглавява министерския съвет и държавния съвет, като създава поста министър-председател. Ще бъде въведено и изискването встъпващият в длъжност президент да е на по-малко от 60 години и мандатите му да са ограничени.  Новата конституция ще установи по-ясно статута на множеството малки бизнеси в страната, като признае частната собственост. Пред Ройтерс председателят на кубинския парламент Естебан Лазо заяви, че премахването на идеята за изграждане на комунистическо общество, за сметка на изграждане на социализъм, рефлектира върху промяната във времената след краха на Съветския съюз, но не означава отмятане от идеите на комунистическата партия.  В черновата на новата конституция е предвидена и дефиниция за брака като \"съюз между двама души\", вместо между мъж и жена, което ще позволи законов брак на еднополови двойки. Предложението за това дойде от Мариела Кастро - дъщеря на експрезидента Раул Кастро. Последният и към момента остава лидер на комунистическата партия, както и ръководител на комисията, отговаряща за конституционните реформи.  След като депутатите одобрят финален вариант на нова конституция, тя ще бъде гласувана и от гражданите на референдум до края на годината. Впоследствие законодателната власт трябва да я одобри окончателно. Вчера кубинският парламент одобри състава на новия кабинет, предложен от Мигел Диас-Канел. Постовете си запазват повечето от министрите на Раул Кастро, с изключение на отговарящия за икономическите реформи. На него Марино Мурильо, отговорен за постепенното въвеждане на частната инициатива в социалистическото стопанство през последните години, ще бъде заменен от Алехандро Хил.", "date": "2018.07.22", "title": "По идея на Кастро: Куба признава брака на еднополови двойки"}
{"url": "https://www.faktor.bg/bg/articles/novini/svyat/zalozhnicheska-kriza-v-supermarket-v-los-andzhelis-zavarshi-s-edna-zhertva", "text": "Заложническа криза в супермаркет в Лос Анджелис завърши с една жертва. Похитителят е заловен от полицията, а заложниците са освободени.  Полицията задържа въоръжения мъж, който се барикадира в супермаркет в Лос Анжелис, като държа десетки хора за заложници в продължение на часове. Една жена е застреляна по време на заложническата криза, а останалите клиенти и служители на магазина са държани повече от три часа преди похитителят да се предаде. След като нападателят е нахлул в магазина, някои от присъстващите са се опитали да избягат скачайки през прозорците, разказват очевидци. Преди това мъжът е прострелял баба си и приятелката си при семеен спор. След това е избягал с колата на възрастната жена, но е бил засечен от полицията. Започнало е престрелка и преследване, завършили с катастрофа пред супермаркета в Силвър лейк, където мъжът е успял да се барикадира, предаде БНР. Изплашени клиенти и служители са опитали да се прикрият от дъжда от куршуми, които са разбили стъклените врати на магазина. Не е ясно дали жертвата е била застреляна от въоръженото лице или от полицията. Десетки полицаи, пожарникари и линейки се отзоваха на мястото на инцидента в готовност за множество жертви, но за щастие случаят приключи с освобождаването на останалите близо 50 заложници. Похитителят е на около 28 години и веднага е задържан. По данни на полицията той е бил ранен в лявата ръка. Други шест човека на възраст между 12 и 81 години са отведени в болницата с леки наранявания. Нито един обаче не е бил с огнестрелна рана.", "date": "2018.07.22", "title": "Заложническа криза в Лос Анджелис завърши с една жертва"}
{"url": "https://www.faktor.bg/bg/articles/novini/svyat/ekvador-planira-da-predade-osnovatelya-na-wikileaks-dzhulian-asandzh-na-london", "text": "Еквадор планира в най-скоро време да предаде основателя на WikiLeaks Джулиан Асандж на британските власти, написа в своя „Туитър“ главният редактор на телевизия RT и МИА „Россия сегодня“ Маргарита Симонян, позовавайки се на свои неназовани източници, предава РИА Новости. В съобщението си Симонян казва още, че повече от всякога й се иска, получената информация за Асандж да се окаже невярна. По-рано министърът на външните работи на Еквадор Хосе Валенсия обясни, че основателят на Wikileaks не може да стои в посолството на страната в Лондон вечно. РИА припомня, че Асандж е в дипломатическото представителство на южноамериканската страна в столицата на Великобритания от 2012 година. Той се обърна към властите на Еквадор с молба да му бъде предоставено политическо убежище във връзка с опасенията, че шведските власти могат да го екстрадират в САЩ заради дейността му около WikiLeaks. В края на март тази година Кито лиши Асандж от връзка с външния свят. Според мнението на еквадорските власти, поведението и съобщенията му в социалните мрежи поставят под заплаха добрите отношения на страната с Великобритания, ЕС и други държави по света. През май, президентът на Еквадор Ленин Морено се разпореди също да бъдат премахнати всички допълнителни мерки за сигурност в посолството, където се укрива Асандж.", "date": "2018.07.22", "title": "Еквадор планира да предаде основателя на WikiLeaks Джулиан Асандж на Лондон"}
{"url": "https://www.faktor.bg/bg/articles/novini/balgariya/dnes-veterinarite-shte-opitat-da-vzemat-povtorni-probi-ot-stadoto-v-bolyarovo", "text": "Не е ясно дали днес ветеринарите ще бъдат допуснати да вземат повторни проби от стадото в Болярово, за което има съмнение за чума. Вчера собствениците не допуснаха лекарите до животните си, защото се опасяват от манипулация на изследванията. Собственичката Анна Петрова настоява да й бъде предоставен протоколът с кръвните проби от животните, взети на 23 юни. Документът, който е получила, според нея обобщава изследвания от няколко стопанства и е възможно объркване, предаде БНР.  В общия документ, който е за над 100 проби, 2 са положителни и те съответстват на ушни марки в нейното стадо.  Пред стопанството през целия ден беше спокойно. Без напрежение премина денят и в село Шарково. Десетина младежи са пред стадото на баба Дора. За нейните 115 кози все още няма решение кога ще започне умъртвяването.  Вчера ямболските ветеринари не бяха допуснати до стадото от стопаните. След заседание на Кризисния щаб се реши екипът да бъде сменен.", "date": "2018.07.22", "title": "Днес ветеринарите ще опитат да вземат повторни проби от стадото в Болярово"}
