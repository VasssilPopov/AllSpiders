{"url": "https://www.faktor.bg/bg/articles/ursula-fon-der-layen-se-obyavi-za-minimalna-nadnitsa-vav-vsyaka-strana-ot-es", "text": "Кандидатката за председател на Европейската комисия Урсула фон дер Лайен се обяви за минимална надница във всяка страна членка на ЕС. В съвместно изявление с председателя на Европейския парламент Давид Сасоли след среща с конференцията на председателите на политическите групи, тя заяви: \"Хората имат своите опасения и надежди и това, което Европа може да им даде, е отговорът. Тя може да даде работа, перспективи, стабилност и сигурност. Аз съм убедена, че Европа може да направи това. Във всяка страна човек трябва да може да си изкарва прехраната с работа и това важи за всеки, който е нает на пълно работно време. Затова ще се боря за минимална надница във всяка страна-членка\". Урсула фон дер Лайен заяви, че е задължително ЕС да постигне въглероден неутралитет до 2050. Тя определи себе си като \"европейка по сърце и убеждения\".", "date": "2019.07.10", "title": "Урсула фон дер Лайен се обяви за минимална надница във всяка страна от ЕС"}
{"url": "https://www.faktor.bg/bg/articles/novini/balgariya/g-kiryakov-ottuk-natatak-vmro-shte-diktuva-dnevniya-red-v-malkata-koalitsiya", "text": "\"Най-вероятно ВМРО ще бъде от тук нататък диктуващата дневния ред в патриотичния сегмент и най-вероятно около нея ще се образуват каквито и да е патриотични коалиции\", коментира политологът Георги Киряков коментира новината за освобождаването на лидера на \"Атака\" от поста председател на парламентарната група на \"Обединени патриоти\" \"Да не забравяме, че това е една от най-трудно сглобените патриотични коалиции през последните години. Става въпрос първо за отношенията между Волен Сидеров и Валери Симеонов, които не са добри отдавна. Сидеров и Симеонов се дебнат отдавна, за да се дискредитират и да отправят остри обиди един към друг\", добави той. \"Нито ВМРО, нито НФСБ, малко повече може би \"Атака\" имаха някакви шансове, ако не бе това \"патриотично възраждане\" в Европа, и нямаше по никакъв начин как да ги видим нито в управлението, нито в парламента дори. Няма нищо учудващо, в това което се случва в момента\", каза Киряков пред БНР. \"Единствено засега ги крепеше участието в управлението на страната, но и това вече не е на дневен ред, тъй като НФСБ и ВМРО тръгнаха отдавна по свой път. ВМРО като самостоятелна партия успя да излъчи евродепутати в Европейския парламент. Тя бе и балансьорът между Симеонов и Сидеров\", смята политологът.", "date": "2019.07.10", "title": "Г. Киряков: Оттук нататък ВМРО ще диктува дневния ред в малката коалиция"}
{"url": "https://www.faktor.bg/bg/articles/novini/svyat/18-raneni-pri-silna-burya-s-gradushka-v-italiya", "text": "18 души са потърсили медицинска помощ заради получени рани и травми вследствие на силна буря, която удари италианския град Пескара. Вятър, проливен дъжд и градушка се изсипаха над адриатическото крайбрежие на страната, съобщава Нова телевизия. Лошото време донесе проливни дъждове в областта Абруцо. Размерите на ледените топчета достигнаха 5 см. Пострадалите, сред които и бременна жена, са с травми по лицето и главата. В Пескара градушката е нанесла и материални щети по покривите, има счупени прозорци на коли и къщи. Движението в града е затруднено заради образувалите се реки по улиците. Наводнения има и в други селища от региона. В съседните Емилия-Романя и Молизе градушката е повредила автомобили и е унищожила реколтата в някои земеделски стопанства. По крайбрежието има преобърнати чадъри и шезлонги.  Заради лошите метеорологични условия е обявен оранжев код за опасност на територията на цяла Тоскана. Жълт код е в сила за повечето провинции в Северна и Централна Италия: Ломбардия, Лацио, Умбрия, Лигурия, Венето и др.", "date": "2019.07.10", "title": "18 ранени при силна буря с градушка в Италия"}
{"url": "https://www.faktor.bg/bg/articles/maykata-na-putin-ili-zashto-toy-sazdade-poyas-na-omrazata-okolo-rusiya-video", "text": "На 7 юли 2019 г. водещият в грузинския тв канал Рустави-2 Георги Габуня напсува грозно руския президент Владимир Путин \"в знак на протест срещу руската намеса във вътрешните дела на Грузия\". Държавната Дума на Русия поиска нови санкции срещу страната. Президентът Владимир Путин не одобри това и заяви, че не може да се вини целия грузински народ, който той обича, заради думите на един човек. Кой има полза от истеричната реакция на руските власти към всичко, което се случва в съседните страни?  Защо Путин създаде пояс на омразата около Руската федерация?  Стратегията на Кремъл в ефира на Радио \"Свобода\" обсъждат  политолозите Станислав Белковски и Олес Доний (Киев).  Положението в Грузия след тв псувнята разяснява кореспондентът  на Радио Свобода в Тбилиси Георгий Кобаладзе.  Експертите обсъждат как инцидента със споменаването на майката на Путин е довел до ново напрежение в Грузия. А също  Защо Москва вижда навсякъде дългата ръка на бившия президент на Грузия Михаил  Ще се стигне ли до арести на лидерите на опозицията в страната? Затова Путин не иска да повишава напрежението, нещата и без това отидоха твърде далеч, казва Станислав Белковски Протестите в Грузия  , предизвикани от безочието на руския депутат комунист и православен фанатик Сергей Гаврилов, седнал в стола на председателя на парламента на страната, продължават вече над 20 дни.  В Москва ги наричат русофобски, но те са насочени срещу политиката на Путин да създава напрежение между Русия и съседните страни.  Докъде може да стигне тя?", "date": "2019.07.10", "title": "Радио \"Свобода\": За майката на Путин или защо той създаде пояс на омразата около Русия (ВИДЕО)"}
{"url": "https://www.faktor.bg/bg/articles/novini/balgariya/sled-ukaz-na-prezidenta-zelen-koridor-za-turistite-v-chernobil", "text": "Украинският президент Владимир Зеленски подписа указ, с който премахва редица забрани за посещение на забранената зона около АЕЦ \"Чернобил\". Това съобщи самият той, цитиран от ТАСС. \"Трябва да покажем Чернобил на света - на учени, природозащитници, историци, туристи. Днес подписах указ, с който ще започне трансформацията на забранената зона в една от точките на растеж на новата Украйна. Преди всичко ще създадем \"зелен коридор\" за туристите и ще премахнем предпоставките за корупция”, заяви Зеленски. По думите му в момента Чернобил е източник именно на корупция. \"Служители по сигурността събират подкупи от туристи, нелегално се изнася скрап и се използват природни ресурси. Скоро ще спрем всичко това\", подчерта държавният глава. Той обеща, че \"Чернобил\" ще се превърне в научно-туристическо съоръжение, което да се превърне в символ на свободата на новата Украйна. В сряда беше въведен в експлоатация и новият саркофаг на авариралите реактори. Аварията в Чернобилската АЕЦ стана на 26 април 1986 година и е най-голямата ядрена авария в историята на човечеството. Четвъртият реактор на централата експлодира. След инцидента над него е построен саркофаг за да задържа радиацията, но през последните години постепенно се разрушава. Украинските власти искат да превърнат Чернобил в сигурно място, като монтират нов саркофаг. Той е с формата на арка с височина 105 метра, дължина 150 метра и ширина 260 метра. Цената му е 1.5 милиарда евро, а целият проект струва 2.2 милиарда евро. Той се реализира под надзора на Световната банка за възстановяване и развитие. Банката е отпуснала повече от 800 милиона евро, а останалата част от сумата е от Европейския съюз и други 45 държави. Саркофагът над Чернобил е най-голямата преместваема конструкция от този тип, строена някога с тегло повече от 36 000 тона. Изграждането на саркофага трябваше да бъде завършено през 2015 г., но поради липса на средства завършването на строителните работи беше отложено за май 2018 година.", "date": "2019.07.10", "title": "След указ на президента: \"Зелен коридор\" за туристите в Чернобил"}
{"url": "https://www.faktor.bg/bg/articles/novini/balgariya/a-zapryanov-pregovorite-za-f-16-byaha-po-lesni-na-voenno-politichesko-nivo", "text": "\"Правителството гласува проекта на договор със САЩ за новите изтребители F-16. Договорът е за 8 самолета на стойност 1 милиард и 256 милиона долара. Получихме цена и пакет каквито ни удовлетворяват\", заяви пред БНТ Атанас Запрянов, зам.-министър на отбраната и ръководител на преговорния екип за закупуване на изтребителите. \"Мога да кажа, че преговорите бяха по-лесни на военно-политическо ниво, защото договорената цена беше силно подкрепяна не само от българското правителство, но и от американската администрация. За американската страна това не е търговска, а изключително важна военно-стратегическа сделка\", категоричен беше зам.-министърът. \"Вземаме самолети с пълни способности за многоцелеви самолети. 6 едноместни и 2 двуместни самолета, с пълно авиационно оборудване, което позволява да се действа както в ситуация въздух - въздух, така и да поразява цели въздух - земя. Пълен комплект оборудване за критериите на НАТО, пълен набор от тренажори както за летателен, така и за инженерен състав на ВВС. Пълен комплект от спомагателни пособия за обучение на пилотите и авиационни ракети за среден и близък въздушен бой въздух - въздух и припас за въздух - земя. Всичко, което е свързано с обучението на пилотите, е планирано и осигурено финансово\", допълни Запрянов. Относно компромисите, направени от българската страна, той обясни, че това е намалението на ракетите за близък въздушен бой от 24 на 12, както и получаването на един, вместо два резервни двигателя.   \"Освен това. трябва да платим цялата сума наведнъж и не можем да ползваме преференции за разсрочване, тъй като нямаме кредитна история като страна член на НАТО\", обясни той.", "date": "2019.07.10", "title": "Атанас Запрянов: Преговорите за F-16 бяха по-лесни на военно-политическо ниво"}
{"url": "https://www.faktor.bg/bg/articles/novini/svyat/salvini-otreche-da-e-vzemal-pari-ot-rusiya", "text": "Италианският вицепремиер и вътрешен министър Матео Салвини заяви, че никога не е получавал пари от Русия. Подобно нещо се твърди в няколко публикации, предаде БТА. Информационният сайт Бъзфийд (BuzzFeed) съобщи, че има доказателства за среща, на която помощникът на Салвини Джанлука Савоини обсъжда с руснаци нелегално финансиране за неговата партия \"Лига\". \"Завеждал съм дела в миналото, ще го направя и днес, утре и вдругиден: никога не съм вземал една рубла, евро, долар или литър водка като финансиране от Русия\", отговори Салвини. Според Бъзфийд сделката е била обсъждана в московски хотел на 18 октомври, по време на посещение на самия Салвини в руската столица. Сайтът твърди, че тя се е базирала на тайното предаване на 4-процентен дял от продажби на гориво от руска енергийна компания на италианската ЕНИ. Партията на Салвини се е облагодетелствала с десетки милиони долари. Сайтът твърди, че има запис на срещата, но не може да идентифицира други участници или да провери дали обсъжданото е било изпълнено. Опозиционната Демократическа партия веднага призова Салвини да изясни въпроса пред депутатите. През февруари италианският седмичник \"Еспресо\" отправи подобни обвинения, също отхвърлени от Салвини. Те се отнасяха до среща между Савоини и руснаци на 18 октомври миналата година, припомня ДПА. Салвини е известен с това, че харесва руския президент Владимир Путин, но той винаги е отричал нелегални споразумения с Москва. Италианският вътрешен министър заяви, че по време на посещението си в Русия през октомври \"се е чувствал у дома\", подчертавайки, че \"в някои европейски страни не се чувствам така\".", "date": "2019.07.10", "title": "Салвини отрече да е вземал пари от Русия"}
{"url": "https://www.faktor.bg/bg/articles/novini/balgariya/angel-naydenov-pregovorniyat-ekip-tryabva-da-bade-pozdraven-za-dogovora-za-f-16", "text": "\"България поиска да придобие в рамките на проект за нов боен самолет новопроизведен, съвремененен, многофункционален боен самолет със способности, които да отговарят на очакванията и изискванията на ВВС, които са формулирани в проекта за инвестиционен разход, който беше гласуван в Народното събрание. По същество ние това получаваме – възможност за модернизация на ВВС и чрез това на системата за отбрана и възможност за партньорство със САЩ чрез достъп до съвременни технологии, индустриално сътрудничество в няколко позиции, включително развитие на способности за поддръжка на самолетите у нас, разработване на съвместни проекти за безпилотни летателни апарати и учебни центрове за обучение и подготовка на пилоти и инженерен състав\", заяви пред БНР бившият министър на отбраната Ангел Найденов. Той коментира, че България е получила договор с добро съотношение на цената и способностите, които сме поискали чрез придобиването на новия тип боен самолет. \"В този самолет от 4-то поколение са вложени технологии и системи, които се използват в самолетите от 5-поколение\", допълни Найденов. \"Тази цена от 1,256 млрд. долара е на практика цена, която е близо до офертното предложение на САЩ. От тази сума 60 млн. долара са в процедура на поемане от страна на американското правителство. Т.е. цената пада под 1,2 млрд. долара\", поясни той. Според него в Народното събрание има достатъчна подкрепа за това предложение:  \"Разбира се, ще има оживена дискусия около окончателната цена, но ми се струва, че преговорният екип трябва да бъде поздравен за това, което е постигнал като резултат.", "date": "2019.07.10", "title": "Ангел Найденов: Преговорният екип трябва да бъде поздравен за договора за Ф-16"}
{"url": "https://www.faktor.bg/bg/articles/novini/balgariya/b-lazov-sedmitsa-sled-zatvaryaneto-na-ktb-dalgovete-na-ts-vasilev-sa-nadhvarlyali-3-5-miliarda-leva", "text": "\"Цветан Василев е отказал да подпише документи, според които всички дългове на свързани с него дружества се прехвърлят на личната му фирма „Бромак” ЕООД. Седмица след затварянето на Корпоративна търговска банка, сумата по документи е надхвърляла 3,5 милиарда лева\", твърди в показанията си пред спецсъда Бисер Лазов - дясна ръка на банкера и ключов свидетел на обвинението. Четири месеца продължи изслушването на основния свидетел по мегаделото „КТБ”. Днес той говори пред съда в продължение на шест часа. Последната среща на банкера с Лазов е от 23 юни 2014 г. във Виена. От София на банкера му носят документи, според които липсата в главната каса на КТБ  в размер на поне 206 милиона лева може да се оправдае, ако дългове на дружества се прехвърлят към личната фирма на Василев \"Бромак\". \"И банката, и фирмата в този момент имаха един и същ собственик. Прехвърлянето ставаше под формата на банкови кредити\", каза Бисер Лазов. Макар първоначално да е одобрил схемата, във Виена Василев отказва да подпише документите.  \"Всичко това, в един момент, със заетата от него позиция \"ама всъщност аз не съм подписвал нищо\", Василев всъщност употреби и измами хората, които в момента са в съдебната зала. Опита се да направи всичко това и с останалите, които подписваха за негови дружества\", допълни Бисер Лазов. Банкерът отказал да се върне в България, макар дотогава да е декларирал, че носи отговорност за всички свои действия. Бисер Лазов се завърнал същия ден в София, но вече без илюзията, че Цветан Василев е визионер и новатор в банковото дело. След срещата във Виена бил отнет и достъпът му до централния офис на банката и останалите дружества.", "date": "2019.07.10", "title": "Б. Лазов: Седмица след затварянето на КТБ дълговете на Ц. Василев са надхвърляли 3,5 милиарда лева"}
{"url": "https://www.faktor.bg/bg/articles/rumen-radev-krayno-nelepo-da-ni-tikat-neprekasnato-za-primer-drugite-evropeyski-darzhavi", "text": "Президентът критикува идеята на мнозинството за промени в Изборния кодекс за отпадане на машинното гласуване за предстоящите местни избори. До дни ще е ясно дали държавният глава ще наложи вето върху текстовете, свързани с намаляване на партийната субсидия на един лев.  Отказът от машинно гласуване отдалечава и въвеждането електронното дистанционно гласуване, коментира Радев, отговаряйки на въпрос на БНР за идеята на управляващите машинният вот да отпадне.  \"Не машините са виновни, а ниската ефективност на администрацията. И по отношение на подготовка и цена на обществени поръчки, и по отношение на организация на използване на машините. Споделям, че е крайно нелепо да ни тикат непрекъснато за пример другите европейски държави, Холандия особено които се били отказали и нямало машинно гласуване. Когато нашата изборна администрация и власти постигнат такъв нисък процент на недействителни бюлетини, и когато осигурят условия да няма манипулация на изборите - както е в тези държави, тогава - да, аз съм съгласен да махнем машинното гласуване\".    Президентът смята за тревожна наложилата се практика няколко месеца преди всички избори управляващите да ремонтират изборното законодателство: \"Което затвърждава убеждението, че тук има някаква цел\".", "date": "2019.07.10", "title": "Румен Радев: Крайно нелепо е да ни тикат непрекъснато за пример другите европейски държави"}
{"url": "https://www.faktor.bg/bg/articles/maychinstvoto-za-vtorata-godina-415-lv-obezshtetenieto-za-bezrabotitsa-po-12-leva-na-den", "text": "Майчинството за втората година да стане 415 лева, а минималното дневно обезщетение за безработица – 12 лева. Това са част от исканията на КНСБ спрямо проектобюджета на държавното обществено осигуряване за следващата година. От синдиката настояват също за увеличаване на тежестта на всяка година осигурителен стаж от 1.2 на 1.27 процента, но само за стажа на трета категория труд. Като мерки за осигуряване на повече приходи, с които да се поемат завишените разходи, се предлага вдигане на вноската за фонд \"Безработица” с половин процент, увеличаване на минималния осигурителен доход за земеделските производители и самоосигуряващите се на 610 лева, както и на всички минимални прагове с 5.3 процента. Изпълнителният секретар на синдиката Асия Гонева аргументира исканията за майчинството и обезщетението за безработица: \"Предлагаме досегашното съотношение, което в годините се е сложило между това, което се плаща на майките във втората година с минималната работна заплата, да се запази и при новия размер на минималната работна заплата, тоест и там да има движение напред. Отново поставяме въпроса за дневния размер на обезщетението за безработица, което миналата година (след пет шест години битка) беше вдигнато мъничко – от 7 до 9 лева. Но то е доста след принципа, който е заложен в закона, а той е 60% от конкретната заплата. Ако аз получавам 610 лева, поне 60% от този размер трябва да бъде обезщетението ми за безработица”.", "date": "2019.07.10", "title": "Синдикати: Майчинството за втората година да стане 415 лв."}
{"url": "https://www.faktor.bg/bg/articles/ispanski-politik-otkril-ubitata-28-godishna-balgarka-monika-v-burgos", "text": "Испански политик е открил убитата 28-годишна българка Моника в град Бургос, съобщава elespanol.com. Съветникът по образованието Константино Руис станал неволен свидетел на трагедията, докато пресичал площада \"Хесус Апарисио\" и чул викове.    Както е известно, престъплението е извършено в испанския град Салас де лос Инфантес преди ден. \"Има жена в двора! Хвърлиха я през прозореца! Това е Моника!\", се чули виковете из квартала. Политикът изтичал до мястото на инцидента и свидетели му показали тялото на Моника Асенова, което било с множество наранявания. Свидетели твърдят, че младата жена се е показала на прозореца и е молела за помощ, а малко след това мъжът й я блъснал. \"Беше цялата в кръв\", разказва потресен съветникът Руис.    Съпругът на Моника - 39-годишният Бисер, направил пълни самопризнания пред полицията. С Милена имат две дъщери - на 13 и 15 години. Първата се ражда в България, когато Моника е само на 14 години. Две години по-късно, когато живеят в Испания, се ражда втората им дъщеря. Семейството започва нов живот в Салас де лос Инфантес. Според техни съседи те са се адаптирали идеално към новата среда, а Моника винаги е искала да участва в дейностите на градчето.   \"Имаше специална харизма\", казват те. Първоначално Моника е домакиня, а след това започва работа в местен супермаркет. В свободното си време е организирала мултикултурни събития, като например, приготвяне на типични български ястия в града.   \"Работеше като звяр\", казва техен съсед. Бисер си намерил работа като чистач в кметството, но дълго време не работел заради проблеми със сърцето. Той е на 39 години, съобщават медиите в испанското градче Салас де лос Инфантес в автономната област Кастилия и Леон.", "date": "2019.07.10", "title": "Испански политик открил убитата 28-годишна българка в Бургос"}
{"url": "https://www.faktor.bg/bg/articles/draganov-doktrinata-angelkova-sazdava-haos-v-turizma", "text": "Цялата кампания, която тече срещу българския туризъм, не стига до световните медии. Българският туризъм стои стабилно на външните пазари. Това заяви в студиото на Би Ти Ви Румен Драганов, член на Контролния съвет на Сдружение Национален борд по туризъм. В туризма се създава хаос от доктрината \"Ангелкова\". Защото един министър, който е толкова некомпетентен, не знае дори какво е турист, не осъзнава, че той управлява публична собственост и обявява, че туризмът е 100% частен. Това е обидно за българския турист и той наказва българския туризъм, изтъкна той. По думите на Драганов никой не може да ви принуждава да вземете нещо, което е извън вашите възможности. Всеки трябва да може да си вземе това, което му е необходимо - било то шезлонг или чадър. Драганов обясни, че според него Комисията за защита на потребителите (КЗП) губи темпо, защото хората се оплакват, че няма реакция от страна на комисията. Намаляват жалбите, а това означава, че хората не вярват, че ще получат адекватна защита на интересите им от страна на КЗП.", "date": "2019.07.10", "title": "Драганов: Доктрината \"Ангелкова\" създава хаос в туризма"}
{"url": "https://www.faktor.bg/bg/articles/prezidentat-nagrazhdava-zasluzhili-deytsi-na-kulturata-i-izkustvoto", "text": "Президентът Румен Радев ще удостои с държавни отличия дейци на културата и изкуството. На церемония в Гербовата зала театралните и филмови актьори Васил Михайлов и Ириней Константинов ще бъдат удостоени с орден „Стара планина“ първа степен. Държавният глава ще награди с орден „Св. Св. Кирил и Методий“ първа степен художника Христо Панев. Актьорът и театрален режисьор Андрей Аврамов и председателят на гражданско сдружение \"Епископ Йосип Щросмайер“ Трифон Павлов ще бъдат удостоени с орден „Св. Св. Кирил и Методий“ втора степен. Румен Радев ще връчи орден орден „Св. св. Кирил и Методий“ огърлие на клавирния педагог, преподавател и дългогодишен директор на Националното музикално училище „Любомир Пипков“ Милка Митева.", "date": "2019.07.10", "title": "Президентът награждава заслужили дейци на културата и изкуството"}
{"url": "https://www.faktor.bg/bg/articles/proval-na-republikanskoto-po-dzhet-ski-zaradi-zasednaliya-dzhip-v-perla", "text": "Заради случая със заседналия джип в пясъка на плаж „Перла” край Приморско се проваля републиканско първенство по джет ски. Това сигнализираха притеснените организатори, според които концесионерът им е отказал достъп, защото няма законов начин да вкарат джетовете си до водата. А състезанието е трябвало да се поведе след броени дни. Поканени са участници от различни държави и сега спешно трябва да бъдат върнати. „В понеделник сутринта получихме обаждане от концесионера, че няма да можем да проведем състезанието. Причината е, че няма как да вкараме джетовете във водата. Над 60 състезатели щяха да участват в надпреварата”, заяви пред Нова тв, организаторът на състезанието Дамян Дринков. Той допълни, че по цял свят джетовете се вкарват във водата чрез дърпане от автомобили 4 по 4 или чрез атевета. „След случая с джипа, който заседна в пясъка на плажа, все още не е ясно дали няма да бъдем санкционирани, ако джетовете се вкарат отново по този начин”, заяви концесионерът на плаж \"Перла\" Лъчезар Захариев. „Общината е основният спонсор на състезанието. Ние ще загубим посетители заради отменянето му”, поясни кметът на Приморско Димитър Германов. На плажа вече са поставени колове, които спират влизането на джипове и атевета.", "date": "2019.07.10", "title": "Провал на републиканското по джет ски заради заседналия джип в \"Перла\""}
{"url": "https://www.faktor.bg/bg/articles/velikiyat-roni-dzheyms-dio-na-77", "text": "Днес легендарният Рони Джеймс Дио щеше да стане на 77 години.  Бог му бе дал огромно сърце за близки, приятели и фенове. То спря да бие преди 9 години, когато на 16 май Рони се пренесе в Отвъдното.  В замяна ни остави спомена за един голям артист с уникален глас, и едни от култовите парчета в световния рок.", "date": "2019.07.10", "title": "Великият Рони Джеймс Дио на 77 (Видео)"}
{"url": "https://www.faktor.bg/bg/articles/ikonomika/biznes/po-predlozhenie-na-borisov-otpuskat-3-7-mln-leva-za-spravyane-s-afrikanskata-chuma-po-svinete", "text": "Правителството отпуска 3,7 млн. лв. за справяне с разпространението на африканска чума по свинете. Това стана ясно от думите на премиера Бойко Борисов в началото на днешното правителствено заседание, предаде „Фокус“. „Първо ще минем точка Б-12 за отпускане на допълнителни средства за предотвратяване на разпространението на африканска чума по свинете. Предлагам 3,7 млн. лв. да гласуваме за земеделието, за да се направи необходимото. Две години успяхме да се спасим от този бич, но сега и с идването на румънските туристи сме изправени пред опасност“, заяви министър-председателят. „Вчера бяха открити нови 6 огнища на африканска чума. Първото е в Тутраканци през 2018 г. Заразяването става лесно и бързо, няма ваксина. Пролетно-летният сезон е пикът. Единственият начин е физическо унищожаване на дивите прасета и прасета тип заден двор, както и контрол върху стоките от съседни държави - 1100 огнища има в Румъния. Вчера при откриването на 6-те огнища са предприети мерки, на 6 села има пунктове за дезинфекция. Благодаря на Младен Маринов - от вчера веднага ни съдействат с пожарната на нашите екипи, на областните дирекции. Браношова организация дава агнета, пари изплатихме“, коментира министърът на земеделието и храните Десислава Танева. По-рано днес директорът на Българската агенция по безопасност на храните (БАБХ) д-р Дамян Илиев каза, че щетите от чумата по свинете може да достигнат 2 млрд. лв.", "date": "2019.07.10", "title": "По предложение на Борисов отпускат 3.7 млн. лева за справяне с африканската чума по свинете"}
{"url": "https://www.faktor.bg/bg/articles/ek-prognozira-ikonomicheskiya-rastezh-na-balgariya-prez-2019-g-i-2020-g-3-3-i-3-4", "text": "Прогнозите за икономическия растеж на България през 2019 г. и 2020 г. остават непроменени – 3,3% и 3,4% съответно. Инфлацията ще бъде 2,4% през тази и 1,7% през 2020 г. Това се казва в лятната икономическа прогноза на Европейската комисия. През първото тримесечие на годината растежът в еврозоната бе по-голям от очакваното поради редица временни фактори, като например меката зима и увеличаването на продажбите на автомобили. Растежът бе благоприятстван също така от мерките на фискалната политика, благодарение на които разполагаемият доход на домакинствата в редица държави членки нарасна. Краткосрочните перспективи пред европейската икономика обаче са помрачени от външни фактори, включително напреженията в световната търговия и значителната политическа несигурност. Тези фактори продължиха се отразяват отрицателно на доверието в производствения сектор, който е изложен в най-голяма степен на международната търговия, като се очаква това да доведе до намаляване на перспективите за растеж през останалата част от годината. В резултат на това прогнозата за растежа на БВП в еврозоната от 1,2 % през 2019 г. остава непроменена, докато прогнозата за 2020 г. е леко намалена до 1,4 % предвид очаквания по-умерен темп на растеж през останалата част от тази година. Прогнозата за БВП за ЕС остава непроменена — 1,4 % през 2019 г. и 1,6 % през 2020 г. Прогнозата за БВП за България също остава непроменена – 3,3% през 2019г. и 3,4% за 2020г.  През тази и следващата година се очаква БВП да нарасне във всички държави — членки на ЕС. Вътрешното търсене, по-специално потреблението на домакинствата, продължава да бъде движеща сила за икономическия растеж в Европа благодарение на продължаващото увеличаване на пазара на труда. Прогнозите за общата инфлация в ЕС и в еврозоната бяха понижени с 0,1 процентни пункта през тази и следващата година, главно поради по-ниските цени на петрола", "date": "2019.07.10", "title": "ЕК прогнозира  икономически растеж на България през 2019 г. и 2020 г. 3,3% и 3,4%"}
{"url": "https://www.faktor.bg/bg/articles/ikonomika/biznes/chez-oproverga-informatsiyata-che-evrohold-stoi-zad-inerkom", "text": "От дружеството \"Еврохолд\" са предлагали финансова подкрепа на \"Инерком\", докато компанията на Гинка Върбакова имаше статут на ексклузивен кандидат за активите на ЧЕЗ в България, съобщи за БНР говорителят на чешката компания Алис Хоракова. Тя допълни, че информацията в стенограмата, публикувана от Чешката пиратска партия, че холдингът стои зад \"Инерком\", е невярна: \"Когато \"Инерком\" се опитваше да намери финансови партньори сред банките и инвестиционните фондове, \"Еврохолд\" беше един от потенциалните партньори. До сделка между \"Инерком\" и \"Еврохолд\" никога не се стигна\". От \"Еврохолд\" потвърдиха, че са водили разговори, но до сделка не се е стигнало.", "date": "2019.07.10", "title": "ЧЕЗ опроверга информацията, че \"Еврохолд\" стои зад \"Инерком\""}
{"url": "https://www.faktor.bg/bg/articles/ikonomika/ek-potvardi-prognozata-si-za-rastezha-na-evrozonata-prez-2019", "text": "Европейската комисия прогнозира, че европейската икономика ще продължава да се разширява за седма поредна година, като всички членове на ЕС ще отбележат експанзия. Комисията потвърди предходната си прогноза за икономическия растеж в еврозоната през 2019-а година, но понижи оценката си за догодина, отбелязвайки че несигурността относно търговската политика на САЩ и продължаващата търговска война между Вашингтон и Пекни представляват основен риск за единния блок. Според представената в сряда т.нар. \"междинна лятна прогноза\" на ЕК, БВП в рамките на еврозоната ще нарасне през тази година с 1,2%, потвърждавайки по този начин \"пролетната прогноза\" от май, но това представлява сериозно забавяне на икономическия растеж след експанзия с 1,9% през 2018-а година. В същото време обаче ЕК намали прогнозата си за растежа на БВП на еврозоната през 2020-а година до 1,4% от 1,5% през май. В рамките на целия ЕС Комисията запази без промяна досегашните прогнози за икономически растеж от 1,4% през тази и от 1,6% през 2020-а година. Европейската комисия отбеляза, че рисковете пред единния блок са се увеличили най-вече в резултат на \"повишената несигурност\" около търговската политика на САЩ, тъй като Вашингтон продължава да заплашва с наказателни тарифи широк кръг продукти от ЕС. По-слабите икономически перспективи са допринесли за низходяща ревизия и на инфлационните очаквания, отбеляза ЕК, намалявайки прогнозата си за растеж на хармонизирания индекс на потребителските цени (хармонизиран CPI) в еврозоната през тази и през следващата година до 1,3% (от 1,4% през май)  и за целия ЕС до 1,5% за 2019-а (от 1,6% според \"пролетната прогноза\") и до 1,6% за 2020-а година (от 1,7%). Комисарят по икономическите и финансовите въпроси, данъчното облагане и митниците Пиер Московиси заяви при представянето на междинните летни прогнози:  \"Европейската икономика продължава да се разширява в труден глобален контекст. Всички страни от ЕС ще отбележат растеж през 2019-а и 2020-а година, като силният пазар на труда ще подкрепи вътрешното търсене и потребление. Имайки предвид многобройните рискове пред икономическите перспективи, трябва да засилим усилията за по-нататъшно укрепване на устойчивостта на нашите икономики и на еврозоната като цяло\". Валдис Домбровскис, заместник-председател на ЕК, отговарящ за  еврото, социалния диалог, финансовата стабилност, финансовите услуги и капиталовите пазари в ЕС, пък заяви при представяне на последните прогнози:  \"Всички икономики в ЕС ще продължават да растат тази и следващата година, въпреки че силният растеж в Централна Източна Европа ще се противопостави на забавянето в Германия и Италия. Устойчивостта на нашите икономики е подложена на изпитание от продължаващата слабост в промишлеността, породена от търговските напрежения и политическата несигурност. От вътрешна гледна точка, Брекзит без сделка остава като основен източник на риск за осъвременените икономически прогнози\". Очаква се всички държави-членки на ЕС да отбележат растеж през тази и следващата година, като икономиките от Централна и Източна Европа, Кипър и Република Ирландия ще нарастват по-бързо за сметка на слабото представяне на Германия и Италия. ЕК потвърди, че икономическото забавяне в еврозоната се дължи в най-голяма степен на по-бавния растеж в Германия (водещата европейска икономика) и в Италия (трета по големина икономика в еврозоната). Комисията запази прогнозата си за растежа на БВП на Германия през настоящата година с 0,5%, но намали очакванията си за немската икономическа експанзия догодина до 1,4% от 1,5%. За Италия ЕК потвърди прогнозата си за символичен растеж от 0.1% през 2019-а година (най-слаб растеж рамките на целия ЕС), последвана от известното подобрение на експанзията до 0,7% през 2020-а година. ЕК ревизира леко надолу и прогнозата си за икономическия растеж на Франция догодина до 1,4% от 1,5%, но продължава да очаква повишение на френския БВП с 1,3% през настоящата година. Комисията също така продължава да очаква, че британската икономика ще нарасне с 1,3% през тази и през следващата година, но подчерта, че тези прогнози на включват евентуален негативен сценарий на Брекзит без сделка. В летния си междинен доклад ЕК отчита, че рисковете пред глобалните икономически перспективи остават силно взаимосвързани и са предимно отрицателни.  Продължителната икономическа конфронтация между САЩ и Китай, заедно с повишената несигурност около търговската политика на Вашингтон, могат да удължат сегашния спад в световната търговия и производство и да засегнат други региони и сектори. Това би могло да има отрицателни последици за световната икономика, включително чрез трусове на финансовите пазари. ЕК отбеляза, че напрежението в Близкия изток пък повишава потенциала за значителни увеличения на цените на петрола. От вътрешна гледна точка в рамките на ЕС, Брекзит остава основен източник на несигурност. Съществуват също така и значителни рискове, свързани с краткосрочните двигатели на растежа и икономическия импулс в еврозоната. Слабостта в производствения сектор, ако тя остане в сила, и депресираното бизнес доверие, могат да се пренесат и в други сектори и да навредят на условията на трудовия пазар, на частното потребление и в крайна сметка на икономическия растеж, отбеляза Европейската комисия.", "date": "2019.07.10", "title": "ЕК потвърди прогнозата си за растежа на еврозоната през 2019"}
{"url": "https://www.faktor.bg/bg/articles/borisov-dokladat-na-evrokomisiyata-ni-narezhda-na-4-to-myasto-po-rastezh-v-es-za-2020-g", "text": "Министър-председателят Бойко Борисов коментира в социалните мрежи доклада на Европейската комисия, че Икономическият растеж в България остава 3,3%, който излезе днес. \"По последни данни от Лятната икономическа прогноза на European Commission за 2019 г. се очаква растежът на БВП на България да бъде съответно 3,3% през 2019 г. и 3,4% през 2020 г. Това ни нарежда на 7-мо място в ЕС по растеж тази година и на 4-то следващата. Очаква се още понижаване на инфлацията в ЕС. В доклада на ЕК се посочва, че рисковете, свързани с глобалните икономически перспективи, са тясно взаимосвързани и имат предимно отрицателни последици\", написа Борисов във Фейсбук.", "date": "2019.07.10", "title": "Борисов: Прогнозата на Еврокомисията ни нарежда на 4-то място в ЕС по икономически растеж за 2020 г."}
{"url": "https://www.faktor.bg/bg/articles/sindikalisti-iskat-vavezhdaneto-na-danak-bogatstvo", "text": "Да се въведе данък „богатство“ за допълнителни жилища, скъпи автомобили, вили, яхти. Това е едно от предложенията на КНСБ за промени в данъчната политика, които бяха представени на семинар в Белчин. „Подобна форма на облагане с данък богатство съществува в повечето развити европейски икономики. Преди няколко дни 19 американски милиардери публикуваха открито писмо „В подкрепа на данък богатство“. В това писмо, те призовават да се въведе „умерен данък богатство на 1/10 от най-богатите 1% от американците“, обясни експертът от КНСБ Любослав Костов. По думите на лидера на КНСБ Пламен Димитров подобна мярка ще промени бизнес средата и ще доведе до конкретни ползи, които ще се усетят веднага в джоба на българина. Според синдикатите данъчната система в България е една от най-несправедливите в ЕС, където косвените данъци са около 2/3 от общите приходи в бюджета. През 2018 г. депозитите до 10 000 лв. са 89% от общия брой, но в същото време в тях е концентрирана едва 21% от общата стойност на спестяванията. Депозитите над 10 000 лв. пък са едва 11% от общия брой, но консолидират в себе си близо 79% от общата стойност на всички спестени пари - 52 млрд. лв. към края на 2018 г.. Това говори за консолидация - все повече средства са в ръцете на все по-малко на брой депозити и съответно хора, обясниха от КНСБ. 2/3 от хората в България пък не разполагат с абсолютно никакви депозити. Сред предложенията е да се въведе необлагаем минимум, който да е равен на минимална работна заплата. Доходите, които са над нея да бъдат облагани с досегашната ставка от 10% като данъчната основа се образува от разликата между получаваната работна заплата и установената минимална работна заплата, предлагат още от КНСБ. Те дадоха за пример, че той е въведен в 16 страни от ЕС - Австрия, Франция, Германия, Испания, Великобритания, Гърция, Исландия, Кипър, Ирландия, Италия, Малта, Холандия, Дания, Полша, Словакия и Швеция. Настояха и за поетапно увеличаване на максималния осигурителен доход до 10 пъти минималната заплата. Той да се изчислява по т.нар. „швейцарско правило“, предлагат още от КНСБ. Сега правителството планира до 2022 г. той да остане замразен на 3000 лв. Нарастването на осигурителния доход не означава нарастване на данъците на хората, а напротив - повече права за обезщетения при безработица, по-високи пенсии и по-високи нива на заплащане за майчинство, обясниха синдикатите. Те настояват за семейно подоходно облагане като цялостен модел на прилагане в данъчната политика, за да се насърчи раждаемостта и отглеждането на деца. Една от идеите е да се въведе необлагаем минимален първоначален доход за млади семейства. Така ще се стимулира сключването на граждански брак, раждаемостта и потреблението. Предложиха да бъде въведен минимален първоначален общ доход на семейство от 24 000 лв. с натрупване. Сметките показват, че това ще струва около 50 млн. лв. на бюджета. Друга мярка е въвеждането на данъчни кредити за семейства на млади работещи хора до 35 г., с осигурителен стаж поне 7 г., с поне едно дете до 20 месеца след брака. Кредитът да се диференцира в зависимост от равнището на трудовото възнаграждение и броя на децата, като се следват принципите – кредитът се предоставя на единия от родителите, а 100% от внесения годишен данък се възстановява с натрупване при 3 деца. За първото е 45%, 75% при второ и 25% при трето. Процентът на възстановяване в зависимост от заплатата на родителя е с падащ дял от 100 до 15 на сто, а максималната сума, до която се възстановява платеният годишен ДОД е равна на 6 минимални заплати. Младите семества до 35 г., които имат дете да ползват безлихвен кредит за покупка или обзавеждане на жилище, при условие, че двамата съпрузи поемат ангажимент да живеят и работят в страната минимум 15 г. след получаване на кредита. Искат и данък върху финансовите транзакции, който да бъде равен на 0,1% при обмяната на акции и облигации и 0,01% за договори на дериватни инструменти. Той обаче да не се прилага върху ежедневни финансови дейности на граждани и фирми - заеми, плащания, застраховки, депозити и др.", "date": "2019.07.10", "title": "Синдикалисти искат въвеждането на \"данък богатство\""}
{"url": "https://www.faktor.bg/bg/articles/obshtestvo/zakon-i-red/spored-konstitutsiyata-trimata-golemi-tryabva-da-badat-otstranyavani-ili-razsledvani-kakto-ostanalite-administrativni-rakovoditeli", "text": "Конституцията е предвидила еднакъв правен статут в правния статус на т.нар. \"трима големи\" – председателите на върховните съдилища и главния прокурор, заяви пред БНР Наталия Киселова, преподавател по конституционно право, по повод информации, че в Министерството на правосъдието се подготвя питане до Конституционния съд дали друга институция извън прокуратурата може да води разследване срещу главния прокурор и председателите на върховните съдилища. „В този смисъл и Конституцията към настоящия момент ни казва, че те се освобождават от длъжност на едни и същи основания, които са основания за всички магистрати. Въпросът тук е трябва ли да има различен ред, по който да бъдат отстранявани от длъжност. Защото то може да е за предполагаемо престъпление, поради фактическа невъзможност, поради тежко нарушение или системно неизпълнение на служебните задължения от тези трима административни ръководители. В този смисъл министърът направи една крачка – говори с гилдията, но трябва да направи и втора крачка – да разговаря с политическите партии в парламента, преди да се реши как ще се постъпи“, каза Киселова пред БНР. Тя уточни, че по този въпрос Министерският съвет е този, който може да сезира Конституционния съд. Според Киселова редът, по който „тримата големи“ трябва да бъдат отстранявани или разследвани, трябва да бъде идентичен с другите административни ръководители.", "date": "2019.07.10", "title": "Според Конституцията \"тримата големи\" трябва да бъдат отстранявани или разследвани както останалите административни ръководители."}
{"url": "https://www.faktor.bg/bg/articles/obedinenoto-kralstvo-se-razpada-ako-izleze-ot-es-bez-sdelka", "text": "Ако Великобритания излезе без сделка от Европейския съюз, това може да доведе до разпадане на Обединеното кралство, написа лондонският в. Файнейшъл таймс. В доклад, представен на правителството на Тереза Мей вчера, се е анализирало какво би могла да бъде съдбата на Британия в случай на липса на споразумение между Лондон и Брюксел и между Острова и Континента се върне контрола върху движението на хора, стоки и капитали. Великобритания вероятно ще се преобразува в пет държави. Шотландия може отново да проведе референдум за независимост, да скъса унията от 1707 г. и да поиска да стане  членка на ЕС. Това не е изненадващо, защото шотландците  гласуваха против Брекзит. Подобна е ситуацията и в Северна Ирландия (Ълстър). В документа се е припомняло още, че единият от проблемите при разговорите между Лондон и Брюксел е бил границата между Ълстър и Република Ирландия (Ейре) и контрола между двете части на Зеления остров. Вероятно нерешеният въпрос може да породи желание Ълстър да се присъдени към Ейре и в крайна сметка ирландците да заживеят заедно сред почти вековно разделение. Уелс също може да се откъсне от Лондон и Англия да се върне в границите си от ХIII век, когато крал Едуард I е завладял тази област. Брекзит без сделка е най-опасен за самото сърце на Англия – Лондон. В доклада не се е изключвал и вариантът столицата на Британия да поиска самостоятелност. На референдума за Брекзит жителите на главния град на Обединеното кралство се бяха обявили за оставане в ЕС.", "date": "2019.07.10", "title": "Съдбата на Британия: Обединеното кралство се разпада на пет държави"}
{"url": "https://www.faktor.bg/bg/articles/valentin-kasabov-ataka-se-sazdavashe-pokray-televiziya-skat-taka-che-roditelyat-e-valeri-simeonov", "text": "Не става дума за Третата светована война заради свалянето на Содеров от власт. Отстраняването му от поста председател на ПГ на Обединени патриоти няма нищо общо с коалиционното споразумение. Това каза в предаването \"Плюс-минус\" по Нова телевизия Валентин Касабов от НФСБ, който вчера пое управлението на ПГ на Обединени патриоти като съпредседател заедно с Искрен Веселинов от ВМРО. Това е вътрешна драма, която няма смисъл да се коментира. Ако питаме Борисов, по тази логика, трябваше да питат нас, когато махнаха Цветанов. Това са вътрешни работи, съвсем нормално е, заяви Касабов. В отговор на думите на Сидеров, че действията на коалиционните му партньори срещу него са като бунт срещу родителя, Валентин Касабов заяви: \"Ако говорим за родител, когато се създаваше \"Атака\" покрай телевизия СКАТ, родителят е Валери Симеонов\". По думите на Касабов в последно време Сидеров и по-голямата част от групата на \"Атака\" не са идвали на работа. Нашата идея е да продължаваме напред с останалите колеги от \"Атака\". Ако Сидеров мисли, че с отстраняването му е нарушено политическото споразумение с ГЕРБ, може да напуска, но ние не го призоваваме за това. Мислим, че в \"Атака\" има много качествени хора, но трябва малко дисциплина. Трябва да се работи, каза още Валентин Касабов. Той определи случилото се със Сидеров като \"буря в чаша вода\".", "date": "2019.07.10", "title": "Валентин Касабов: \"Атака\" се създаваше покрай телевизия СКАТ, така че родителят е Валери Симеонов"}
{"url": "https://www.faktor.bg/bg/articles/tsvetanov-za-novite-iztrebiteli-taka-balgariya-stava-po-nadezhden-partnyor-v-nato", "text": "\"С днешното решение на МС България върви към финалната част на процедурата за придобиване на нов боен самолет за ВВС. България ще придобие нови качествени бойни способности, повишаване на оперативната си съвместимост с НАТО и ставаме по-надежден и равностоен партньор\", написа във Фейсбук Цветан Цветанов. Припомняме ви, че правителството даде мандат на министъра на отбраната да подпише договор за доставка на изтребители F-16 и необходимото оборудване.  Общата цена на новите изтребители F-16 Блок 70 за Българската армия е 1,256 млрд. долара, но Конгресът на САЩ ще поеме от тази цена около 60 млн. долара.", "date": "2019.07.10", "title": "Цветанов за новите изтребители: С днешното решение на МС България става по-надежден партньор в НАТО"}
{"url": "https://www.faktor.bg/bg/articles/boyko-noev-prezidentat-propusna-da-se-kachi-na-obshtiya-korab-za-izbor-na-nay-modernata-aviatsiya", "text": "С днешното решение на Министерския съвет за закупуване на Ф-16 се скъсва пъпната връв с едно минало. Това минало е историята на военната авиация. Това минало трябваше да спре да пречи на развиртието на нащата авиация. На бъдещето й, заяви в предаването \"Лице в лице\" на бТВ бившият военен министър Бойко Ноев. \"Не вярвам в сделката да има подводни камъни. САЩ не биха си го позволили, а Министерство на отбраната не би го допуснало\", отговори той на Оттук нататък най-важното е да не се допусне конфликт между стари и нови военни пилоти, между тези, които ще летят с Ф-16 и тези със СУ-25. Министерството на отбраната трябвало да реши това противоречие.\" Бойко Ноев посочи още: \"Въпросите за модернизацията бяха порочно поставени от самото начало. Въпросът трябваше да се решава от псевдо експерти, предложението пък получи безкритично одобрение\", припомни Ноев. По думите му, изборът на нов боен самолет се е превърнал в персонализирана битка за президента. „Мисля, че той беше под влияние на много хора около него и загуби. Това решение може да се възприеме като загуба. Това, което взимаме сега е много по-добро от Грипен. Жалко. Имаше възможност и други да се качат заедно на кораба с останалите, но президентът продължи да се застъпва за Грипените.\"  „В България два фактора влияят върху сигурността. Единият е това, че г-н Борисов персонализира управлението на държавата. Той е добър човек, но действията му водят до отслабване на държавността и институциите. От това биха могли да се възползват други държави. Русия е страна, която гони своите интереси, а България е уязвима. Службите ни са пробити“, предупреди Ноев. По думите му от България Русия извършвала свои операции в околни страни. „Тук е център за действие на руската агентура“, изрази опасенията си той. Ноев попита, какъв е бил поводът за посещението на наши прокурори в Русия?", "date": "2019.07.10", "title": "Бойко Ноев: Президентът пропусна да се качи на\"общия кораб\" за избор на най-модерната авиация"}
{"url": "https://www.faktor.bg/bg/articles/novini/balgariya/d-atanasova-edin-glas-s-mashina-struva-nad-57-leva-a-s-hartiena-byuletina-stotinki", "text": "\"Предложението на ГЕРБ и ОП е за частично премахване на машинното гласуване. Решението не е взето изведнъж, а е мотивирано от доклада и изслушването на ЦИК, на което участваха всички парламентарни партии. ЦИК не за първи път акцентира върху слабостите и проблемите в изборния процес. Най-сериозното притеснение е, че на предстоящите избори ще има достатъчно много места, където ще се гласува за кмет на голяма община, на малка и на общински съветници, както и в два тура, и това ще доведе до затрудения, проблеми и оспорване на процеса\", обясни депутатът от ГЕРБ Десислава Атанасова. \"Факт е, че всички ние, данъкоплатците платихме 7.5 милиона за машини, а са гласували само 150 хиляди души. Много минимален е интересът към машинното гласуване. За 6 000 машини ще се дадат около 20 милиона лева само за машините. Един глас с машина струва над 57 лева, а с хартиена бюлетина - стотинки\", коментира тя. \"Въпросът е дали това машинно гласуване гарантира, че изборът е действително демократичен\", каза още тя и добави, че почти никъде в Европа няма такова гласуване. \"Съгласни сме, че разговорите трябва да продължат, съгласна сме, че ние политиците трябва да гарантираме честни избори на гражданите\", завърши тя.", "date": "2019.07.10", "title": "Д. Атанасова: Един глас с машина струва над 57 лева, а с хартиена бюлетина - стотинки"}
{"url": "https://www.faktor.bg/bg/articles/novini/svyat/turtsiya-i-gartsiya-se-narichat-vzaimno-glezeno-dete-zaradi-sondazhite-kray-kipar", "text": "Турското външно министерство заяви в декларация, че определението \"глезено дете\" се отнася за Гърция, а не за Турция. Изявлението е в отговор на използването в интервю на това определение от страна на новия гръцки външен министър Никос Дендиас, който използва тези думи по повод турските действия в Източното Средиземноморие. От турското външно министерство заявяват, че вторият турски сондажен кораб - \"Явуз\" -  ще започне сондажни дейности край източните брегове на Кипър. От министерството поясняват, че ЕС, който се е превърнал в актьор в незаконосъобразността, присъединявайки се към \"игрите\", играни от Атина и кипърските гърци, не може да бъде безпристрастен посредник за решаване на проблема. От външното ведомство в Анкара посочват, че отговорна за нестабилността е гръцката страна в Кипър и допълват, че членството й в Евросъюза не ѝ дава право да \"узурпира\" правата на кипърските турци и определят като \"тревожно\" поведение, \"все едно на острова не съществуват турци\". Докато кипърските турци не бъдат включени във вземането на решения и споделянето на доходите от природните ресурси на острова, Турция ще продължи да защитава техните права, се изтъква в прессъобщението на турското външно министерство. Турският сондажен кораб \"Явуз\" се намира в южното пристанище Мерсин, където се подготвя да отплава към близкия Кипър в неделя. Това е вторият турски сондажен кораб и той ще действа източно от разделения остров. Първият турски сондажен кораб - \"Фатих\" - пък провежда проучвания във водите на 75 км. на запад от Острова на Афродита от 3 май тази година. Турция е регистрирала тази зона в ООН като продължение на своя континентален шелф, но участъци, към които Турция има претенции съвпадат с морски зони, които правитеството в Никозия смята за част от морските пространства на Република Кипър. Вчера върховният представител на ЕС за външната политика Федерика Могерини публикува изявление, в което се изразява \"дълбоко безпокойство\" от обявените от Турция намерения \"незаконно да извърши нови сондажи\" североизточно от Кипър. Могерини призова Турция да зачита суверенитета на Република Кипър в съответствие с международното право, като предупреди, че Европейският съвет обмисля подходящи мерки по повод турските действия. Съединените щати също изразиха опасения по въпроса и призоваха турското правителство да прекрати действията си.", "date": "2019.07.10", "title": "Турция и Гърция се наричат взаимно \"глезено дете\" заради сондажите край Кипър"}
{"url": "https://www.faktor.bg/bg/articles/valna-ot-ostavki-v-gartsiya-sled-pobedata-na-mitsotakis", "text": "Ръководителите на държавната телевизия ЕРТ и на държавната информационна агенция АНА-МПА в Гърция Янис Псилос и Михалис Псилос подадоха оставка пред новия министър и говорител на премиера Константин Мицотакис Стелиос Пецас. Това е станало през вчерашния ден - по-малко от 24 часа след поемането на властта от страна на Мицотакис. Началникът на полицията на Гърция Аристидис Андрикопулос също подаде оставка по искане на министъра за гражданска защита Михалис Хрисохоидис, съобщава МИА. В държава, в която владее правото, няма място за партийни интереси в нито една област на държавната администрация, заяви министърът. Той съобщи, че е поискал оставката на ръководството на гръцката полиция, след като медиите публикуваха снимки, от които става видно, че директорът на полицията присъства на предизборни митинги на СИРИЗА. Последната снимка е от централния митинг на партията непосредствено преди изборите за Европейски парламент през май, на който Андрикопулос е заедно с министри от тогавашното правителство.", "date": "2019.07.10", "title": "Вълна от оставки в Гърция 24 часа след победата на Мицотакис"}
{"url": "https://www.faktor.bg/bg/articles/novini/balgariya/yuliy-pavlov-mashinniyat-vot-podlezhi-na-manipulatsiya", "text": "За пореден път се твърди, че един дебат не се е състоял, при положение че той се състои почти непрекъснато, щом се вкара този въпрос в Народното събрание. Така коментира пред БНР социологът Юлий Павлов дискусията за машинното гласуване. Тази тема „се вкарва периодично от избори на избори, но както забелязвате, никой не слуша експертите и всички си продължават да си правят едни и същи глупости. Случва се поредният цирк. С уговорката, че този път може да се вземе по-разумно решение – почти никъде в Европа не се гласува машинно“, изтъкна Павлов в предаването „Нещо повече“ на програма „Хоризонт“. Според него ключовият въпрос е каква е тенденцията – увеличават ли се, или намаляват държавите с машинно гласуване: „Отговорът е очевиден – намаляват“. „При положение че всички се отказват, ние продължаваме да слушаме глупости, очевидно от политически съображения. Не мога да повярвам, че иначе интелигентни хора са в състояние да говорят такива глупост“, коментира социологът. Павлов подчерта, че и вотът в момента може да се манипулира само в секционните комисии: „В тях имате 7 до 9 члена от различни политически сили, които взаимно се контролират и това е най-доброто, което може да се измисли. А има и наблюдатели“. „Машините се нуждаят от поддръжка, контрол, проверка на софтуера и т.н. Един инженер поддържа няколко машини в близки секции и всичко зависи от него“, каза Юлий Павлов и настоя, че е по-лесно да се подкупи този инженер вместо партийните членове и наблюдателите. И той да направи корекция в машината, така че гласове изкуствено да отиват за дадена партия.", "date": "2019.07.10", "title": "Юлий Павлов: Машинният вот подлежи на манипулация"}
{"url": "https://www.faktor.bg/bg/articles/novini/svyat/evropeyskata-smetna-palata-sters-testovete-na-bankite-sa-bili-po-leki-otkolkoto-deystvitelnite-satreseniya", "text": "Европейската сметна палата разкритикува оценката за устойчивостта на банките, направена от Европейския банков орган. Според одиторите – евентуалните рискове, заложени при проверката на устойчивостта на европейските банки, не са били достатъчно сериозни. Учебните сътресения на европейските банки са били по-леки, отколкото действителните, настъпили при финансовата криза от 2008 година, смятат от Европейската сметна палата. Според тях приложеното неблагоприятно развитие не отразява напълно всички важни постоянни заплахи за финансовата система в ЕС. При разработването и извършването на проверките Европейският банков орган е разчитал основно на националните надзорни власти, тоест централните банки, но не е разполагал с възможности и не е могъл да упражнява ефективен контрол. От 2011 г. банковият орган извършва тестове за устойчивост, за да оцени готовността на банките за сътресения, например тежка рецесия, срив на фондовия пазар или загуба на доверие в тяхната дейност. Според Европейската сметна палата резултатите от изпитанията са не толкова заради доброто състояние на част от банките, колкото заради недостатъчната тежест на стрес теста. Освен това в тестовете не са включени всички банки, при които има потенциален риск.", "date": "2019.07.10", "title": "Европейската сметна палата: Стерс-тестовете на банките са били по-леки, отколкото действителните сътресения"}
{"url": "https://www.faktor.bg/bg/articles/teletol-sezira-prokuraturata-za-koruptsiya-v-api-i-mrrb", "text": "Националният доставчик на електронни винетки \"Телетол\" сезира Европейската комисия и Прокуратурата за злоупотреба с власт, престъпление по служба, съмнения за кражба и корупция от страна на АПИ и Министерството на регионалното развитие, съобщиха от компанията.  Стартирана е и процедура в Европейската комисия по установяване на нарушения на българската държава в прилагането на европейското право. Доставчикът поиска от прокуратурата да започне разследване срещу председателя на пътната агенция Георги Терзийски и директора на Националното Тол управление Олег Асенов за действия, които умишлено облагодетелстват трети страни и които нарушават правата на гражданите и потребители на електронни винетки.  На прокуратурата е предаден доклад с информация и документи в подкрепа на твърденията. В сигнала са посочени и факти, свързани с договора за опериране на първия действащ национален доставчик - Интелигентни Трафик Системи ЕАД.", "date": "2019.07.10", "title": "\"Телетол\" сезира ЕК и прокуратурата за корупция в АПИ и МРРБ"}
{"url": "https://www.faktor.bg/bg/articles/prashna-burya-pogalna-galabovo", "text": "Прашна буря скри Гълъбово, съобщава bTV. Тя се е разразила снощи и е продължила около десет минути. Според местните хора причина за запрашаването е местният ТЕЦ \"Брикел\" и т.нар. \"черно езеро\", където се складира пепелта от изгорелите въглища. От \"Брикел\" отричат обвиненията и посочват, че използват оросителни системи, за да няма запрашаване. Според тях причината за прашната буря е бил бурният вятър, който вдигнал пушилка от черните пътища, които водят към сгуроотвала. Станцията на РИОСВ в центъра на Гълъбово не е отчела превишения по показателите от 19.00 часа вчера до днес. Въпреки това от екоинспекцията в Стара Загора извършват проверка на сметището за неопасни отпадъци на \"Брикел\". Очаква се резултатите да станат ясни по-късно днес.", "date": "2019.07.10", "title": "Прашна буря погълна Гълъбово"}
{"url": "https://www.faktor.bg/bg/articles/katadzhii-si-kupiha-dron-s-lichni-sredstva-toy-im-izbyaga", "text": "Дронът на КАТ-София избяга. Машината била тествана как работи, но полицаите забравили да ѝ въведат координати къде точно да се върне и тя отлетяла. Куриозната случка се е разиграла преди няколко месеца, но не е била огласявана публично, разясниха от МВР, цитирани от в. Телеграф. Причината е, че дронът не е бил закупен с пари на ведомството, а с лични средства на катаджиите. Столичните катаджии решили да си купят дрон, за да си помагат в работата и да бъдат в крак с технологиите на 21-ви век. Събрали си дребна сума пари и купили машината за около 400 лева, споделиха униформените. Решили да го тестват в двора на столичния КАТ как лети. Направили няколко изпитания, а след това решили да го пуснат на по-голяма височина. Щом катаджиите пуснали дрона да лети, съвсем забравили, че трябва да въведат в GPS-а координати на мястото, където трябва да се върне. На него имало бутон “home” (дом), който бил автоматичен. Катаджиите го щракнали и дронът отлетял в неизвестна посока пред очите им. \"Беше култово, умряхме от смях с колегите. Чудехме се къде е отлетял – я към \"Илиянци“, я към Китай“, шегуват се униформените.", "date": "2019.07.10", "title": "Столичните катаджии си купиха дрон с лични средства, той им \"избяга\""}
{"url": "https://www.faktor.bg/bg/articles/obshtestvo/zakon-i-red/rusnak-prisvoil-86-apartamenta-v-kranevo-na-stoynost-11-miliona", "text": "В Окръжния съд в Добрич започна дело срещу руски гражданин, обвинен за длъжностно присвояване в особено големи размери, представляващо особено тежък случай, съобщиха от пресцентъра на съда. Делото се гледа в отсъствието на подсъдимия, който се намира извън пределите на страната. Той е бил редовно призован и не е посочил уважителни причини за неявяването си. Съдебният състав е преценил, че неявяването на подсъдимия няма да попречи за разкриване на обективната истина по делото и е разпоредил производството да протече задочно.  Срещу 61-годишния А. К. е повдигнато обвинение за това, че на 16 февруари 2015 г., в Балчик, като длъжностно лице, е осъществил привидна сделка и присвоил чужди вещи, собственост на търговско дружество – 86 апартамента, намиращи се в жилищен комплекс в село Кранево, на стойност 11 460 615 лева.  Според обвинителния акт на 22 януари 2015 г. подсъдимият бил освободен от длъжността \"управител“ на дружеството, но преди това обстоятелство да бъде вписано в Търговския регистър той се разпоредил с имущество на търговското дружество. Деянието било извършено чрез друго лице, което било упълномощено от подсъдимия да сключи договор за покупко-продажба на апартаментите. Сделката била изповядана пред нотариус в Балчик. Апартаментите били продадени за обща цена от 775 000 лв. на дружество-купувач, със седалище и адрес на управление в Република Белиз. В обвинителния акт се посочва, че според изготвена в хода на разследването съдебно - оценъчна експертиза към датата на продажбата пазарната стойност на апартаментите възлизала на 5 859 719 евро, с левова равностойност от 11 460 615 лева. Делото се гледа по общия ред с призоваване на всички свидетели и вещи лица.", "date": "2019.07.10", "title": "Руснак присвоил 86 апартамента в Кранево на стойност 11 милиона"}
{"url": "https://www.faktor.bg/bg/articles/bsp-v-treskavo-ochakvane-na-otgovor-ot-pase-za-partiynite-subsidii-u-nas", "text": "Зам.-председателят на Народното събрание и депутат от ПГ на \"БСП за България\" Кристиан Вигенин разговаря с президента на ПАСЕ Лилиан Мори Паские. Тя е получила писмото на Корнелия Нинова, в което алармира за решението на управляващите да орежат до минимум държавната субсидия за партиите в България, а това ще направи партиите зависими от бизнес кръгове. Това съобщиха от пресцентъра на БСП и допълниха, че президентът на ПАСЕ обмисля отговор и възможни действия по проблема. Председателят на Групата на социалистите в ПАСЕ Франк Швабе, който е и единият докладчик по пост-мониторинга за България, също е запознат с проблема и в следващите дни ще излезе със становище.", "date": "2019.07.10", "title": "БСП в трескаво очакване на отговор от ПАСЕ за партийните субсидии у нас"}
{"url": "https://www.faktor.bg/bg/articles/obshtestvo/mobilno-prilozhenie-shte-pomaga-na-turistite-v-planinata", "text": "В помощ на посетителите на националния парк \"Централен Балкан\" скоро ще бъде достъпно мобилно приложение. Освен че ще е полезно с информация за туристите, чрез него при нужда ще се изпраща SOS съобщение с координати, оказващи локацията на мобилното устройство, съобщава БНР. Чрез мобилно приложение, което ще е двуезично, ще бъде осигурена информация за туристическите маршрути на територията на \"Централен Балкан\". След като посетителите изберат по кой да поемат, ще получат информация за цвета на маркировката, дължината и степента на трудност, както и приоритетните за опазване природни местообитания, през които преминават. Ще може да се определи местоположението на туристите и разстоянието до най-близките хижи и обекти в Националния парк, а също така да се информират за природни забележителности, кътове за отдих, за интересни растителни и животински видове в района. За използване на приложението няма да бъде необходима интернет връзка и мобилно покритие.", "date": "2019.07.10", "title": "Мобилно приложение ще помага на туристите в планината"}
{"url": "https://www.faktor.bg/bg/articles/novini/svyat/moshtna-burya-v-harvatiya-25-000-malnii-padnali-za-2-chasa", "text": "Хърватското адриатическо крайбрежие вчера бе връхлетяно от буря, като само за два часа паднаха 25 000 мълнии, съобщава БТА.  В резултат на бързите промени на въздушното налягане на остров Хвар бе регистрирано явлението метеорологично цунами - силни осцилации на нивото на морето.  Наблюдаван е прилив, а след това отлив, като само за 10 минути морето се е отдръпнало със 105 см. Бурният вятър е съборил дървета по пътищата в Цетинска краина. Бурята продължила и през нощта. Метеоролозите прогнозират, че в сряда и четвъртък времето ще се успокои, но от петък се очакват нови валежи.", "date": "2019.07.10", "title": "Мощна буря в Хърватия, 25 000 мълнии паднали за 2 часа"}
{"url": "https://www.faktor.bg/bg/articles/prezidentat-nasrochi-mestnite-izbori-za-27-oktomvri", "text": "Изборите за общински съветници и кметове ще се състоят на 27 октомври 2019 г. Днес държавният глава Румен Радев е подписал указ за насрочването им.  Указът на държавния глава е на основание чл. 98, т.1 от Конституцията на Република България във връзка с чл. 4, ал.1 от Изборния кодекс.", "date": "2019.07.10", "title": "Румен Радев насрочи дата за местните избори"}
{"url": "https://www.faktor.bg/bg/articles/novini/balgariya/ot-knsb-iskat-v-byudzhet-2020-1-270-mlrd-leva-za-uvelichenie-na-zaplatite", "text": "От Конфедерацията на независимите синдикати в България /КНСБ/ искат с 1,270 млрд. лева повече да бъдат заложени в Бюджет 2020 за увеличение на заплатите. Това каза президентът на КНСБ Пламен Димитров по време на журналистически семинар \"Жизненият стандарт - във фокуса на медиите\" в Белчински бани. Съорганизатор на събитието е Фондация \"Фридрих Еберт\". Увеличение на работните заплати от 2020 г. на педагогическите специалисти с 20 процента и 10 на сто повече на възнагражденията на непедагогическия персонал - за това настояват от Синдиката на българските учители. От Федерацията на независимите синдикати от държавното управление и организации искат да се увеличат средствата за работни заплати в централната и местна администрация с 20 процента. КНСБ и Федерацията на синдикатите в здравеопазването настояват по бюджета на Министерството на здравеопазването да бъде предвидено допълнително финансиране спрямо предходната година в размер на 85 млн. лв. По отношение средствата по бюджетите на общините за функция \"Здравеопазване\" е нужно да бъдат осигурени допълнително 25 млн. лв. спрямо бюджета за 2019 г. С тези средства ще бъдат достигнати минималните начални работни заплати по категории персонал съгласно подписания колективен трудов договор за отрасъла, допълниха от синдиката. Федерацията на независимите синдикати от земеделието иска да бъдат увеличени с 15 млн. лв. средствата за персонал в бюджета на МЗХГ. Това ще даде възможност за увеличение на работните заплати с 15 на сто (в диапазона 85-180 лв.) на работещите във второстепенните разпоредители. Следващото искане е на Селскостопанската академия да бъде предоставен трансфер от 30 млн. лв., за да бъде увеличен с 5 млн. лв. в сравнение с 2019 г. Това ще позволи осъществяването на научно-приложната дейност, отговаряща на същността и потребностите на академията. Освен това положителният ефект върху равнището на възнагражденията ще бъде в рамките на около 15 процента (в диапазона 85-180 лв.), добавиха от федерацията. КНСБ и Съюзът на българските музикални и танцови дейци настояват по бюджета на общините за 2020 г. да бъде отпуснато допълнително целево финансиране за увеличение на работните заплати в общинските и културни институти и структури в общ размер на 1.96 млн. лв. Крайно необходимо е с Бюджет 2020 да бъдат осигурени 303 хил. лв. допълнително спрямо настоящата година за разходи за персонал в Изпълнителна агенция \"Проучване и поддържане на р. Дунав\". Според Съюза на транспортните синдикати в България това ще бъде достатъчно за около 20 процента повишение на възнагражденията. \"Настояваме и да се върне категоризирането на труда на служителите, които работят като екипажи на кораби и плавателни средства\", заявиха от Съюза на транспортните синдикати в България, цитирани от БТА.", "date": "2019.07.10", "title": "От КНСБ искат в Бюджет 2020 1,270 млрд. лева за увеличение на заплатите"}
{"url": "https://www.faktor.bg/bg/articles/mladen-marinov-iska-politsaite-da-rabotyat-po-malko-izvanredno", "text": "В следващия бюджет ще се търсят варианти да се увеличи заплащането за нощния труд. Това каза вътрешният министър Младен Маринов преди заседанието на ресорната парламентарна комисия. Проблемът за извънредния труд на полицаите бил принципен. Някъде се тълкува нормативната база не така, както трябва, и не се прилага, както трябва, обяви министърът. Неговата амбиция е да се полага все по-малко извънреден труд. В МВР често се налагало полицаите да работят извънредно. Искам това да го оптимизираме, увери Маринов. Законът дава право да се откаже полагане на извънреден труд. Проблем е при служителите, които работят на ненормирано работно време. Основните проблеми са в СДВР. Там и натовареността на служителите е по-голяма. Министърът ще иска преразглеждане на бюджета за персонал, стана ясно от думите му по време на заседанието. Темата бе повдигната отново от социалистите. Иван Иванов се закани да постави темата на парламентарния контрол и пред финансовия министър Владислав Горанов, пише news.bg.", "date": "2019.07.10", "title": "Вътрешният министър ще предложи полицаите да работят по-малко извънредно"}
{"url": "https://www.faktor.bg/bg/articles/novini/svyat/oshte-53-ma-dushi-v-turtsiya-s-prisadi-zaradi-opita-za-prevrat-prez-2016-godina", "text": "Завърши още един от масовите процеси срещу обвинени в участие в опита за преврат в Турция. 53 подсъдими получиха различни присъди по едно от делата срещу участниците в опита за преврат в Турция на 15 юли 2016 г.  8 души получиха утежнени доживотни присъди по делото срещу участници в метежа в Командването на бронетанковите сили. Други 26 подсъдими получиха доживотни присъди, а 15 подсъдими - между 12 и 15 години.", "date": "2019.07.10", "title": "Още 53-ма души в Турция с присъди заради опита за преврат през 2016 година"}
{"url": "https://www.faktor.bg/bg/articles/sasht-iskat-mezhdunarodna-koalitsiya-za-ohrana-na-korabite-v-zaliva", "text": "САЩ искат да изградят международна коалация за охрана сигурността на корабоплаването около Иран и Йемен, заяви най-висшият американски военен генерал Джоузеф Дънфорд. Той уточни, че Вашингтон води разговори с няколко страни с политическа воля да подкрепят този план. Американската страна обвинява Иран за серия нападения срещу петролни танкери през май и юни. Съединените щати ще предоставят кораби за наблюдение. Очаква се и други желаещи страни да се включат с морски съдове за патрулиране и ескортиране на търговски кораби. Вашингтон ще работи пряко с военните за да установи конкретните възможности на всяка страна за подкрепа на инициативата. Ормузкият проток и Баб ел Мандеб са ключови морски пътища към Персийския залив и Червено море. 4 млм. барела петрол дневно преминават през Баб ел Мандебския проток към останалата част от света. Мащабът на операцията ще зависи от броя присъединили се държави, отбеляза генерал Дънфорд. Миналия месец САЩ обвиниха Иран за нападения над два танкера в Оманския залив. През май в същия регион бяха атакувани други четири танкера. Техеран отрича участие. Иран заплашва да затвори Ормузкия проток, ако се окаже, че не може да изнася нефт заради американските санкции след оттеглянето на Вашингтон от ядреното споразумение с Техеран. Иранската страна обяви, че привества усилията на Франция за спасяване на споразумението. В Техеран за разговори е Еманюел Бон, дипломатически съветник на президента Макрон. Мисията му е на фона на засилващо се напрежение между Вашингтон и Техеран.", "date": "2019.07.10", "title": "САЩ искат международна коалиция за охрана на корабите в Залива"}
{"url": "https://www.faktor.bg/bg/articles/novini/svyat/pilot-poluchil-sardechen-pristap-po-vreme-na-polet-i-izgubil-saznanie", "text": "Самолет на авиокомпанията\"Монтенегро еърлайнс\", изпълняващ полет от Тиват към Москва, кацна аварийно на летището в Калуга, съобщи Нова телевизия.  По информация на РИА Новости първият пилот е получил сърдечен пристъп по време на полета и е изгубил съзнание. На борда на самолета е имало 85 пътници и 5 души екипаж. На пилота е оказана първа помощ, след което е откаран в местната болница.  Няма информация за пострадали пътници.", "date": "2019.07.10", "title": "Пилот получил сърдечен пристъп по време на полет и изгубил съзнание"}
{"url": "https://www.faktor.bg/bg/articles/novini/balgariya/ms-prie-sanktsii-za-telefonni-operatori-predlagashti-skap-rouming-v-es", "text": "Санкции за телеком операторите при евентуално нарушение на пределните цени на дребно за международни мобилни и фиксирани разговори и текстови съобщения към страни от ЕС, предвижда одобреният от Министерския съвет проект на Закон за изменение и допълнение на Закона за електронните съобщения. Текстовете гарантират ефективното прилагане на национално ниво на пределните стойности на цените за тези услуги, като въвеждат система от ефективни, пропорционални и възпиращи санкции при нарушения, съобщават от правителствената пресслужба. По-евтин роуминг от днес между страните от Западните Балкани Съгласно европейски регламент, от 15 май 2019 г. се прилагат цени на дребно (без ДДС), които не трябва да надвишават 0.19 евро на минута за повиквания и 0,06 евро за текстови съобщения. В случай, че телеком оператор продължава да прилага по-високи тарифи след тази дата, той може да бъде глобен между 20 000 лв. и 400 000 лв. ЕС забранява превишаването на цените за международни разговори От 5 000 до 50 000 лв. е санкцията в случай, че операторът не осигури активирането на тарифата в рамките на един работен ден, без това да води до определени негативни последици за потребителите.", "date": "2019.07.10", "title": "МС прие санкции за телефонни оператори, предлагащи скъп роуминг в ЕС"}
{"url": "https://www.faktor.bg/bg/articles/novini/balgariya/siderov-gneven-otstranyavaneto-mi-anulira-upravlenskata-koalitsiya", "text": "Лидерът на \"Атака\" Волен Сидеров обвини коалиционните партньори, че рушат управлението с отстраняването му от председателския пост на парламентарната група на \"Обединени патриоти\".  Същевременно потвърди, че той самият държи да бъде довършен мандатът. \"Решението анулира управленската коалиция, заличава една част от нейното заглавие\", заяви Сидеров пред Нова телевизия. По думите му отстраняването му е подготвяно месеци преди това.  \"Да пораснат\", препоръча лидерът на \"Атака\" на коалиционните си партньори от ВМРО и НФСБ.  Те демонстрирали с отстраняването му \"комплекса към родителя, който е създал нещо\". \"Всички тийнейджъри минават тази фаза, бунтуват се към родителя\", анализира психологията на скандала Сидеров. Сидеров отправи и въпросите си към ГЕРБ и лидера му Бойко Борисов, когото попита дали се отказва от неговия подпис под споразумението.", "date": "2019.07.10", "title": "Сидеров гневен: Отстраняването ми анулира управленската коалиция"}
{"url": "https://www.faktor.bg/bg/articles/novini/balgariya/ek-shte-finansira-proekt-na-evrodeputata-andrey-novakov-za-borba-s-falshivite-novini", "text": "Европейската комисия (ЕК) одобри за финансиране нова европейска програма, инициирана от Андрей Новаков, евродепутат от ГЕРБ/ЕНП.  Проектът, който е получил оценка „А“ - най-високата възможна, представлява безвъзмездно финансиране за онлайн медии, информационни агенции и сайтове с цел подобряване на капацитета им да се борят с дезинформацията и фалшивите новини. Дейностите по проекта предвиждат също създаване на технология за идентифициране на фалшиви новини и за по-качествена журналистика. „Както в Европа, така и в световен мащаб, дезинформацията е способна да влияе на избори и на работата на правителства. Новата програма ще е в подкрепа на медийната среда в Европа, включително и в България. Предложеният бюджет е в размер на 2.5 млн. евро, които ЕС ще инвестира именно там, където има най-голяма нужда“, заяви Новаков след обявяването на решението на ЕК. Одобрението от страна на ЕК представлява първия етап от осъществяването на новата европейска програма. На втори етап Европейският парламент и Съветът следва да одобрят бюджета, след което ЕК ще разработи в подробности условията и правилата за работа на новата програма. Последният етап е публикуването на обява за набиране на проектни предложения и финансиране, за което всички новинарски сайтове и онлайн медии в България и останалите държави в ЕС ще могат да кандидатстват. Очаква се именно този етап да започне през пролетта на 2020г. Очаква се с отпуснатото финансиране, медиите да могат да наемат допълнително капацитет и експерти, за да реагират и оборват фалшиви новини, както и да разработят механизъм за анти-трол дейности.", "date": "2019.07.10", "title": "ЕК ще финансира проект на евродепутата Андрей Новаков за борба с фалшивите новини"}
{"url": "https://www.faktor.bg/bg/articles/sotsialistite-i-demokratite-v-ep-reshavat-sledvashtata-sedmitsa-dali-da-podkrepyat-ursula-fon-der-layen", "text": "Групата на социалистите и демократите в Европейския парламент ще реши следващата седмица дали ще подкрепи Урсула фон дер Лайен за председател на Европейската комисия. Това заяви председателката на парламентарната група Ираче Гарсия след провелата се среща между двете страни, продължила около два часа. Тя отбеляза, че социалистите и демократите са изложили приоритетите си, които повтори отново: \"Борбата срещу климатичните промени, гарантирането на устойчивостта на нашия социален модел, миграцията и равнопоставеността между половете са топ приоритети за нас. Искаме да променим Европа и имаме нужда от феминистка Европа. Днес обяснихме тази наша позиция пред кандидатката. Отправихме и конкретни питания, ще изчакаме да видим позициите по тях и ще вземем решението си по вота за следващия председател на Европейската комисия другата седмица\".  Ираче Гарсия добави, че започват дискусии в самата група в опит да се постигне единна позиция по въпроса.  В специално интервю за БНР председателката на групата на Зелените Ска Келер също заяви, че решение за или против Фон дер Лайен все още не е взето.", "date": "2019.07.10", "title": "Два часа социалистите и демократите в ЕП обсъждаха дали да подкрепят Урсула фон дер Лайен"}
{"url": "https://www.faktor.bg/bg/articles/krasimir-valchev-tri-ot-pette-uchebnika-po-istoriya-za-10-klas-mogat-da-badat-utvardeni", "text": "Три от петте учебника по история за 10. клас могат да бъдат утвърдени, при другите два може би ще се направят допълнителни промени. Това каза министърът на образованието и науката Красимир Вълчев след края на днешното заседание на Министерския съвет относно новите учебници по история за 10 клас Той отбеляза, че образованието не е само предоставяне на знания, но и възпитание и създаване на отношения и нагласи към света. Вълчев каза още, че духът на програмата по история за периода 1944 -1989 г. е такъв, че тя трябва да създаде отношение към базовите характеристики на режима, който е бил тогава. По думите му", "date": "2019.07.10", "title": "Красимир Вълчев: Три от петте учебника по история за 10. клас могат да бъдат утвърдени"}
{"url": "https://www.faktor.bg/bg/articles/narodnoto-sabranie-otlozhi-vavezhdaneto-na-tol-sistemata", "text": "Народното събрание прие промени в Закона за пътищата на първо четене, съобщава Агенция \"Фокус\". Измененията са внесени от депутата от ГЕРБ Александър Ненков и група народни представители. \"За\" тях гласуваха 106 народни представители, \"против\" - 43 и \"въздържали се\" - 20, с което бяха приети. Със законопроекта се премахва задължението АПИ да организира разпространението на бордови устройства и директно отчитане на ползвателите на платената пътна мрежа. Тези дейности ще бъдат изцяло прехвърлени върху търговците. С оглед осигуряване на възможността за техническо изпитване на тол системата, с предложените изменения се предлага след влизането в сила на съответните текстове, които я касаят, действието на реално таксуване с тол такса да бъде отложено до постигане на сигурност, че Електронната система на тол такси е в пълна готовност.Предлага се Народното събрание да отложи таксуването с тол такса до вземане на решение на Министерски съвет, с което се потвърждава тази готовност за техническо опериране, като се постави максимален срок, след изтичане на който, независимо дали е взето такова решение, да се осигури въвеждането на смесената система. Предлага се този срок да бъде 1 март 2020 г. Идеята е от тази дата да се стартира тол таксуването на пътните превозни средства с обща допустима техническа маса над 3,5 тона. До датата на обнародването на това решение на Министерски съвет, съответно до 29 февруари 2020 г. пътните превозни средства с обща допустима техническа маса над 3,5 тона ще заплащат винетна такса.  ", "date": "2019.07.10", "title": "Народното събрание отложи въвеждането на тол системата"}
{"url": "https://www.faktor.bg/bg/articles/zashto-atakuvat-nay-moshtnata-razuznavatelna-sluzhba-v-balgariya-takmo-sega", "text": "Военната прокуратура оповести, че разследва генерал Пламен Ангелов, началник на Служба \"Военна информация\" (СВИ), както и бившия шеф на службата генерал Светослав Даскалов заради нерегламентираното издаване на достъп до класифицирана информация. „И двамата директори на службата за сигурност не са изпълнили задълженията си по служба за организиране и контролиране на дейностите по защита на класифицираната информация и са допуснали служителите по сигурността на информацията да издават разрешения за достъп за нива на класификация, които нямали право да издават, тъй като е изключително правомощие на директора\", посочват от държавното обвинение. Става дума за общо 504 разрешения за достъп до секретна информация „на ЕС и НАТО”, издадени „в нарушение на правилата”, в между април 2016 и май  2019 година. За обществото, което винаги е жадно за сензации, всяка новина, която хвърля светлина върху загадъчния  и магнетичен „свят на Джеймс Бонд” (или по-точно на Щирлиц, в нашия случай) вероятно е „гореща” и „пикантна”. Но начинът, по който тя бе поднесена е притеснителен. Поради няколко причини. На първо място, за проблемите в сферата на разузнаването не трябва да се „бие барабана”. Ако, както твърди прокуратурата, двамата генерали са нарушили закона, разбира се, трябва да бъдат взети мери. Но без за тях да се „разтръбява”. Освен ако целта на прокуратурата не е именно такава: от една страна на обществото да се покаже, че нещо се върши, а от друга да бъде хвърлено петно върху репутацията на „замесените”. Източници на „Дневник” твърдят, че ген. Ангелов е „сготвен\" по донос през ДАНС и че става дума за схемата, изпробвана срещу ген. Димитър Шивиков през 2015 г. Второ, не е сигурно, че процедурата не е била спазена, както твърди прокуратурата. Г-жа Цвета Маркова, бивш директор на ДКСИ, посочи в интервю за БНР, че една проверка от НАТО би показала наличието на зaпoвeд, ĸoятo дaвa мaндaт нa зaмecтниĸa дa пoдпиcвa paзpeшeниятa зa дocтъп дo ĸлacифициpaнaтa инфopмaция. Трето, ако ДАНС е решила да проверява „Военна информация”, това би било в разрез с фундаменталния принцип за ненамеса на една служба в работите на другите. В самата „Военна информация” би трябвало да има „звено „Сигурност”, което да контролира случващото се в институцията”, посочи г-жа Маркова. Друг е въпросът, че в цял свят е честа практика службите да бъдат в непрекъсната конкуренция и да се „дебнат една друга”. Тази практика не е непременно контрапродуктивна. Така – чрез взаимно възпиране – се пречи на определена институция да се самозабрави, да стане всесилна. Но противоборствата между службите в никакъв случай не би трябвало да се превръщат в зрелище. Въпросът е защо някой е пуснал „тази муха” в „комуникационните канали” и какво се цели с тази операция?Не е изключено двамата генерали да са жертва на сблъсъка между старите и новите лоялисти в системата. Първите никога не се прекъсвали пъпната си връв с начина на мислене и функциониране, характерен за органите на „стария режим”, а вторите са „нови лица”, които се ръководят от евроатлантическите ценности. Изглежда, че г-н Ангелов принадлежи към „новия ешелон”, тъй като е влязъл в системата след  1990 година. Трудно е да установим с категоричност дали случаят наистина е продукт на описания сблъсък. Факт е обаче, че скандалът не само няма да повиши доверието на нашите партньори от НАТО към България, което и без това не е особено високо, а и ще ни навреди. Не е тайна също така, че определени партии, които имат особено място в българската политическа система, имат огромни апетити: и към бизнеса, и към съдебната система, а и към службите за сигурност. Нека го кажем направо: става дума за ДПС – партия, която формално е стожер на либералните идеи, НАТО и ЕС, но, както изглежда, поддържа топли отношения с Русия (да не говорим за съмненията, че елитът ѝ е отгледан от комунистическите служби за сигурност).В доклада за дейността си през 2018 г. военното разузнаване (т.е. СВИ), ръководено от ген. Ангелов, посочи Русия като източник на хибридни операции и заплахи за употреба на военна сила. Когато през 2013 год. депутатът от ДПС г-н Пеевски, човек със спорна репутация, бе избран за шеф на ДАНС, това породи масово недоволство в страната. Шест години по-късно ДПС е в прекрасна кондиция, почетният му председател реализира големи бизнес проекти, а, както се твърди, апетитите на Движението към сектор „Сигурност и отбрана” не само не са секнали, а са по-силни от всякога. Дали разкритията на прокуратурата не обслужват точно амбициите на ДПС? Съвпадение ли е, че преди да бъдат закупени самолетите Ф-16 се хвърля „бомба” или „димка” във военното разузнаване? Г-н Методи Андреев твърди в интервю за „Фрог нюз\", че целта е СВИ да бъде обезглавено преди сделката – в интерес на Русия. Каква е ролята на управляващата партия ГЕРБ в пиесата? Още въпроси, чиито недвусмислени отговори едва ли ще получим, особено в близките дни. Но това не пречи да ги задаваме.", "date": "2019.07.10", "title": "Случайно ли атакуват най-мощната разузнавателна служба в България тъкмо сега?"}
{"url": "https://www.faktor.bg/bg/articles/reuters", "text": "Очаква се САЩ и Иран да стигнат до сблъсък помежду си по време на насрочената за сряда среща на комисията за ядрена енергия към ООН, предава Reuters, цитирана от \"Фокус\". Според коментара на агенцията, Вашингтон ще използва срещата за да притисне Иран относно нарушенията, които Техеран извърши на постановленията на сключената през 2015 ядрена сделка.  „Международната общност трябва да потърси отговорност от Иран“, обявиха САЩ в съобщението, с което свикаха заседанието на Международната агенция за атомна енергия, насрочено за 15:30 часа в сряда.  Множество дипломати обаче изразиха очакването си за яростна размяна на думите между Иран и САЩ по време на заседанието, на което вероятно няма да бъде взето конкретно решение. Разговорите ще се проведат при затворени врата.", "date": "2019.07.10", "title": "Reuters: Очаква се челен сблъсък между САЩ и Иран на срещата на ООН"}
{"url": "https://www.faktor.bg/bg/articles/mitsotakis-az-shte-bada-parviyat-koyto-shte-bade-otsenyavan-ot-horata", "text": "До няколко седмици гръцкото правителство ще внесе законопроект в парламента за намаляване на данъците, заяви новоизбраният премиер Кириакос Мицотакис на първото заседание на неговия кабинет в сряда, съобщава Ройтерс и БНР. Управляващата партия \"Нова демокрация\" обеща по време на предизборната надпревара редица данъчни облекчения, включително намаляване на корпоративния и на подоходния данък. В сряда премиер Мицотакис обаче не уточни какви точно данъчни реформи ще съдържа новият законопроект. Кириакос Мицотакис, който замени досегашния премиер от левицата Алексис Ципрас, също така представи пред новото правителство списък с приоритети до края на годината като част от правителствения план за действие, призовавайки членовете на кабинета да ускорят изпълнението на тези приоритети. \"Аз ще бъда първият, който ще бъде оценяван от хората\", каза той пред своя кабинет, който включва общо 50 министри и заместник-министри, сред които пет жени, като само министерските кресла са 18 на брой. На министрите бяха дадени строги инструкции да избягват потенциални конфликти на интереси, включително забрана за назначаване на постове на роднини от първа и второстепенна линия и за запазване на каквато и да е друга работа. \"Правителството трябва да работи като добре настроена машина\", посочи Мицотакис. Въпреки спечелването на значително парламентарно мнозинство, правителството ще трябва да търси съюзници и сътрудничество с други политически партии, добави премиерът. \"Искаме да изградим мостове, а не да издигаме стени\", каза той.", "date": "2019.07.10", "title": "Мицотакис: Аз ще бъда първият, който ще бъде оценяван от хората"}
{"url": "https://www.faktor.bg/bg/articles/novini/balgariya/daniel-smilov-razdyalata-s-volen-siderov-beshe-predizvestena", "text": "Раздялата с Волен Сидеров като че ли беше предизвестена. Раздяла в кавички, защото тази малка коалиция и до момента не функционираше перфектно. Тя ще продължи да функционира по същия начин, заяви пред БНР политологът Даниел Смилов. „Подкрепата на групата на Волен Сидеров ще бъде договаряна „на парче“. Не очаквам това, което се случи днес, да има влияние върху стабилността на управляващото мнозинство, защото то и отдавна в някакъв смисъл не разчита изцяло на подкрепата на патриотите. Виждаме, че ДПС може съвсем откровено да бъде третирано като част от управляващото мнозинство и то се позиционира по този начин“, каза Смилов в предаването „12+3“ на програма „Хоризонт“. Според него няма да има официална промяна на парламентарното мнозинство, защото настоящият вариант е изгоден за всички играчи: „От една страна ГЕРБ все пак могат да твърдят, че не управляват с ДПС. За ДПС това също е изгодно – официално не са във властта, но консумират огромната част от позитивите от нея. А и политиката им в последно време е да изваждат напред политическите амбиции на Делян Пеевски, който все по-често се вижда в парламента като инициатор на законодателство. А обществото преглътна икономическите проекти на Ахмед Доган“. „Щеше да е голямо лицемерие, ако партньорите в малката коалиция бяха останали заедно…Гласовете на „Атака“ чисто математически не са особено важни – „Воля“ също се включва в подкрепа на мнозинството в тежки моменти“, коментира още Смилов.", "date": "2019.07.10", "title": "Даниел Смилов: Раздялата с Волен Сидеров беше предизвестена"}
{"url": "https://www.faktor.bg/bg/articles/britanskiyat-poslanik-v-sasht-podade-ostavka-sled-grandiozniya-diplomaticheski-skandal", "text": "Посланикът на Великобритания в САЩ сър Ким Дарък подаде оставка след изтичането на дипломатически грами, в които той описва администрацията на президента Доналд Тръмп като \"дипломатически неспособна и неумела\" и заяви, че се съмнява, че тя ще стане \"значително по-нормална\". Изтичането на дипломатическата информация,  която се разследва от британските власти, предизвика истинска вербална война между администрацията на Тръмп и политическите лидери на Обединеното кралство, след като президентът на САЩ отвърна, определяйки Дарък като \"надут глупак\" и каза, че повече няма да се занимава с него. Доналд Тръмп също така критикува премиера в оставка Тереза ​​Мей за това, че не успяла да сключи подходяща Брекзит сделка. В писмо до сър Саймън Макдоналд, най-високопоставеният служител в Министерството на външните работи на обединеното кралство, Ким Дарък посочи, че възникналият спор означава, че той не може да продължава да изпълнява ролята си на посланик в САЩ. \"След изтичането на официални документи от посолството имаше много спекулации около позицията ми и продължителността на оставащия ми мандат като посланик\", написа той, съобщава вестник \"Гардиън\". \"Искам да сложа край на тези спекулации. Сегашната ситуация прави невъзможно да изпълнявам ролята си, както бих искал\", допълни сър Ким Дарък.", "date": "2019.07.10", "title": "Британският посланик в САЩ подаде оставка след грандиозния дипломатически скандал"}
{"url": "https://www.faktor.bg/bg/articles/novini/balgariya/ekspert-choveshkiyat-faktor-e-problem-pri-mashinnoto-glasuvane", "text": "Чисто технологично не може да се говори, че машинният вот не може да бъде технологично осигурен – не е възможно да си подадете гласа повече от веднъж. Проблем имаше по-скоро с краткото време за работа и с нужното предварително обучение, което по места не бе извършено достатъчно адекватно за евроизборите. Това заяви пред БНР доц. Златогор Минчев от Института по информационни и комуникационни технологии към БАН, ръководител на секция „Информационни технологии в сигурността“. „Човешкият фактор действително е проблем, тъй като той взема решенията и ползва машините. Що се отнася до технологията на процеса на машинно гласуване у нас, това, което ползваме, може да бъде значително по-усъвършенствано. И разбира се, че флашките не са най-доброто решение, както и крайният протокол, който е няколко метра дълъг, и както проф. Константинов коментира, ако се ползва тази технология, той ще е 15 м и повече“, каза доц. Минчев в предаването „12+3“ на програма „Хоризонт“. „Чисто технически не мога да приема коментарите, че имаме възможност да манипулираме вота – имате поне 4 възможности да го контролирате както на входа, така и на изхода. Просто процедурно нещата може да се усъвършенстват“, подчерта той. И допълни, че сертификати за машините се издават от производителите: „Неприятно ми е, че юристи коментират чисто технологични неща и не мисля, че това е градивно“.", "date": "2019.07.10", "title": "Експерт: Човешкият фактор е проблем при машинното гласуване"}
{"url": "https://www.faktor.bg/bg/articles/partnyorat-na-partiyata-na-putin-koalitsiya-f-16-mozhe-da-prodade-i-balgariya", "text": "\"Днес или когато и да е, се очаква правителството, под оглушителното мълчание на българския парламент, да вземе едно от най-позорните решения в своята история – F-16 за баснословните близо 2.5 млрд. лева. Очевидно, мълчанието на парламента (БСП, „Ограда и паспорти“ и най-вече паспорти и всякакви други измекяри) е мотивирано с инструментите на политическия шантаж и политическата корупция.\" Това се съобщава в позиция на лиедра на АБВ Румен Петков, разпространена от пресцентъра на партията. Обществена тайна е, че азбукарите са силни привърженици на управлението на Владимир Путин. Със своите прояви и изявления техният лидер не веднъж е демонстрирали тази тяхна преданост към Русия и не случайно АБВ подписа договор за политическо партньорство и сътрудничество с партията на руския президент.  \"Да предлагаш паспорти и да ти спрат разследването, само защото си определил най-скъпите прахосмукачки в света като необходимите за Българската армия и ВВС самолети, е позорно, независимо от грамажа, в който се измерва личното ти тегло. Въпрос на гражданско общество е да покажем, че такъв тип сделки са против националната ни сигурност, националния ни интерес и обществено достойнство. Този тип действия в оглушително мълчание са показател, че късният Живков продължава да живее в някои от тях.\"", "date": "2019.07.10", "title": "Партньорът на партията на Путин: Коалиция F-16 може да продаде и България"}
{"url": "https://www.faktor.bg/bg/articles/novini/balgariya/lokhiyd-martin-balgariya-napravi-mnogo-vazhna-krachka-po-patya-kam-pridobivane-na-f-16-blok-70", "text": "България на прави много важна крачка по пътя към придобиване на F-16 Блок 70, заявиха от Локхийд Мартин в позиция до медиите, след като днес българското правителство одобри сделката за закупуване на 8 многоцелеви изтребителя Ф-16 Блок 70. „Локхийд Мартин приветства решението на българското правителство да приеме писмото за съгласие (Letter of Acceptance) от правителството на САЩ за осем изтребителя F-16 Блок 70, най-новия усъвършенстван вариант на знаменития едно-двигателен изтребител на НАТО, наличен днес. Това е много важна крачка по пътя към придобиване на F-16 Блок 70, която ще бъде подкрепена с дългосрочна партньорска програма между САЩ, България, Локхийд Мартин и българската индустрия и академичната общност“, заяви Джон Нилсън, директор Комуникации на Lockheed Martin за Европа и Израел.", "date": "2019.07.10", "title": "Локхийд Мартин: България направи много важна крачка по пътя към придобиване на F-16 Блок 70"}
{"url": "https://www.faktor.bg/bg/articles/deputatite-preodolyaha-vetoto-na-prezidenta-rumen-rade", "text": "Със 143 гласа \"за\" депутатите преодоляха ветото на президента Румен Радев и повторно гласуваха промените в Закона за устройството на Черноморското крайбрежие. Държавният глава върна за ново разглеждана два от текстовете, които засягат режима на \"диво къмпингуване\". Според Радев с тях законът става много по-рестриктивен, като се въвеждат значителни ограничения в сравнение с досегашния ред. В мотивите си той припомня, че тази промяна беше предложена между двете гласувания на законопроекта, без обществено обсъждане, което според него оставя без отговор редица въпроси. Президентът подчертава още, че ограниченията за \"диво къмпингуване\" по Черноморието са вече в закона, а местата, където ще може да се практикува, все още не са определени. Освен рестриктивни правила, с промените се въвеждат и строги санкции за тяхното нарушаване.   По време на дебатите, в подкрепа на президентското вето се обявиха единствено от \"БСП за България\". \"Според Конституцията гражданите имат право да къмпингуват свободно и да се възползват от здравословната и благоприятна околна среда\", заяви депутатът Крум Зарков, но подчерта, че освен това право, всички хора имат и задължението да опазват природата. \"Нито президента, нито протестиращите, нито къмпингуващите, нито ние като опозиция, оспорваме факта, че трябва да има ред в начина, по който тази туристическа дейност се осъществява\", допълни още той. Според Зарков с промените в закона се създава впечатление, че той е по-строг към определена от група от хора, които нямат икономически и политически ресурси, каквито имат други хора. \"Кое е по-вредно за околната среда – палатката в гората или джипът на плажа? Боклуците от къмпингуване или тоновете строителни отпадъци, които са зарили Черноморието? Създава се усещане за двоен стандарт\", смята народният представител, цитиран от Канал 3.   В защита на промените се обявиха от \"Обединени патриоти\". \"Този закон трябва да бъде подкрепен и ветото да бъде отхвърлено\", заяви от трибуната Христиан Митев. Според него няма никакъв проблем в това, че оспорваните от президента текстове са приети между двете четения на законопроекта, защото такава възможност е предвидена в правилника за работа на парламента.   Според Димитър Бойчев от ГЕРБ, съществува неразбиране в промените в Закона за устройството на Черноморското крайбрежие. \"Към момента няма абсолютно никаква регламентация към т. нар. свободно къмпингуване. Моите уважения към тази група от хора, но всички ние се съобразяваме с някакви правила\", отбеляза той. Според него Черноморските общини харчат немалък ресурс за сметосъбиране след къмпингуващите през летния сезон. \"Каня всеки, който има желание, да отидем на място, за да види за какво става въпрос. Към момента България е единствената страна членка на ЕС, където ползването на чужди права без задължения не се санкционира. Такива свободно къмпингуващи се настаняват в частни, държавни или общински имоти и по никакъв начин местните власти нямат правомощия да се намесят\", отбеляза той.", "date": "2019.07.10", "title": "Депутатите преодоляха ветото на президента Румен Радев"}
{"url": "https://www.faktor.bg/bg/articles/valeri-simeonov-1-28", "text": "С промените в ръководството на „Обединени патриоти“ коалиционното споразумение с ГЕРБ не се поставя в риск, заздравяват се коалиционните отношения. Това каза лидерът на НФСБ Валери Симеонов, предаде \"Фокус\" Промените в ръководството на ПГ на коалицията  са формални, каза още пред журналисти партийният лидер. „Или някой не е чел коалиционното споразумение, или не е чел правилника на групата. Между ПГ на „Обединени патриоти“ и коалиционното споразумение има разлика. Едното определя взаимоотношенията между трите партии, правилникът на парламентарната група определя редица правила, по които тя да работи, ако работи. Тъй като досега тя не работеше, практически трябва да се приеме като акт на оздравяване на коалиционните отношения тази промяна на ръководството, което досега не е събирало групата на заседания“, допълни Симеонов. „Това са формални промени. Публично известен факт е, че повече от 10 месеца НФСБ не приема председателството на досегашния председател Волен Сидеров. Това сме го оповестили още есента на миналата година. Фактически вчера беше официализиран този акт“, каза още Симеонов.", "date": "2019.07.10", "title": "Валери Симеонов: Няма риск за коалиционното споразумение с ГЕРБ"}
{"url": "https://www.faktor.bg/bg/articles/pravitelstvoto-obyavi-tsenata-na-noviya-iztrebitel", "text": "Общата цена на новите изтребители F-16 Блок 70 за Българската армия е 1,256 млрд. долара. Има договореност Конгресът на САЩ да поеме от тази цена около 60 млн. долара. Новината беше обявена на брифинг в Министерски съвет. Самолетите са шест едноместни и два двуместни, които ще получим до 2023 г. в различни периоди. Те са с възможности въздух-въздух, въздух-земя, плюс разузнавателни способности. За пакета, който получаваме, ще платим милиард и двеста милиона долара, коментира пред журналисти в МС заместник-министърът на отбраната генерал-лейтенант от резерва Атанас Запрянов. Заместник-командирът на ВВС генерал Петьо Мирчев уточни: \"В тази цена, която съобщи заместник-министър Запрянов, е включено абсолютно всичко, вкл. наземно оборудване, включително тренажори за обучение на летателен и на инженерен състав\". На 17 юни у нас са получени проектите на договорите, а на 27 и 28 юни преговорните екипи окончателно са уточнени всички параметри по договорите. На 8 юли са получени официално подписаните документи.  Днес Министерският съвет е приел документите и е дал мандат на министъра на отбраната да подпише четири договора – за доставката на изтребителите F-16 Блок 70, за бойни припаси, за ракетите въздух-въздух, доставката на система за наблюдение и управление. В рамките на четирите документа ще бъде изпълнена доставката на F-16 Блок 70 с необходимото оборудване. Следващата седмица офертата ще бъде обсъдена в Комисията по отбрана, а след това процедурата ще бъде придвижена и към пленарната зала.", "date": "2019.07.10", "title": "Правителството обяви цената на новите изтребители -  1,256 млрд. щатски долара"}
{"url": "https://www.faktor.bg/bg/articles/georgi-svilenski-1-1", "text": "С отлагането на тол таксите управляващите не показват как се прави реформа, а как не трябва да се въвежда нова система. Това каза зам.-председателят на ПГ на „БСП за България“ и на Транспортна комисия Георги Свиленски по време дебатите по Закона за пътищата, предаде на Агенция „Фокус“.  Свиленски благодари на зам.-министър Николай Нанков, че е дошъл на гледането на промените в Закона за пътищата. „Досега три - четири пъти гледаме тол системата и тук представители на МРРБ нямаше. Най-честият представител беше парламентарният секретар. Сега, ще започна подред.  Г-н Ненков казва, че това е пътят на реформата. Това не е пътят на реформата. Това, което правите, е пример как не трябва да се прави реформа, как не трябва да се въвежда някаква нова система. Как се губи доверие в обществото, как се губи доверие в бизнеса, как се губи доверие в хората, които трябва да спазват тези закони и хората, които трябва да реализират тази система“, заяви още Свиленски. Той припомни думите на Николай Нанков и на Александър Ненков на 26 юли 2018 г. „Г-н Ненков: „Всяко едно забавяне е в ущърб на системата“, „Давам ви уверение, че цялото усилие и приоритет на правителството е тази система да бъде в сила от 1 януари 2019 г. за леките коли и от 16 август 2019 за останалите“.  Какво ни уверихте, г-н Ненков, преди една година? Вие тогава ни излъгахте, заставайки пак на тази трибуна и сега пак от тази трибуна искате още 6 месеца. Следващ цитат: „Колкото повече се бавим, колкото повече се правим на инати и на опозиционери, толкова по-бавно ще влезе тази система и толкова повече приходи ще сме загубили“. Г-н Ненков, кой се прави на инат? Кой се прави на опозиционер днес една година след вашето изказване? БСП ли се прави на опозиционер, БСП ли прави на инат?“, попита още Свиленски. Зам.-председателят на ПГ на „БСП за България“ попита къде са отишли тези 1 млрд. приходи, които са очаквани за 2019 г. „1 млрд. обещавахте. Г-н Нанков според това на коя седалка се вози в джипа беше от 700 млн. до 1.2 млрд. Неясно как, но в различните предавания говореше различни числа“, допълни още Свиленски. Той цитира и заместник-министър Нанков: „Общественото обсъждане ще приключи през месец септември 2018 г.“. Да де, ама сега сме месец юли 2019 г. Няма обществено обсъждане, няма разговори с превозвачите“, допълни още Свиленски.", "date": "2019.07.10", "title": "Свиленски обвини зам.-министър Николай Нанков в лъжа"}
{"url": "https://www.faktor.bg/bg/articles/amerikanski-komandvasht-oproverga-putin-vav-venetsuela-ima-ruski-voynitsi-krepyat-rezhima-na-maduro", "text": "Във Венецуела има руски войници, които подкрепят режима на Николас Мадуро, това обяви главнокомандващия на Южната част на американските военни сили Крейг Фулър, предава Интерфакс.  Във вторник, по време на изслушване в Комитета за въоръжените сили към Сената на САЩ, Фулър заяви, че „във Венецуела има руски военни части и руски военни съветници, които подкрепят режима на Мадуро“. Това е отговор на думите на руския президент Владимир Путин в интервю за „Файненшъл Таймс“, в рамките на което държавният глава отрече да има руски части в южноамериканската държава", "date": "2019.07.10", "title": "US командващ опроверга Путин: Във Венецуела има руски войници, крепят Мадуро"}
{"url": "https://www.faktor.bg/bg/articles/karanikolov-sas-sdelkata-za-f-16", "text": "Освен че Военновъздушните сили на България ще придобият едни нови и качествени и самолети, България ще придобие капацитет да започнем развитието на самолетния сектор. Това заяви министърът на икономиката Емил Караниколов след обявяването на крайната оферта за закупуване на самолетите F-16. „Министерство на икономиката отговаряше за т. нар. индустриално сътрудничество. Щастлив съм, че българската държава успя да защити и ще ви посоча какво България, във връзка със споразумението за индустриално сътрудничество ще може да прави оттук нататък“, допълни още министърът. В хода на преговорите беше получено съгласие и това е предмет на споразумението, които предстои да подпишем, това са шест позиции. „Първата е създаване на базови способности във връзка с хидравличната система. Създаване на базови способности за поддръжка за кацане, което включва ремонт и основен ремонт на 25 компонента. Създаване на базови способности за поддръжка на електрическата система. Логистична поддръжка и управление на веригата за доставка, необходими при жизнения цикъл на флотилията F-16 в България, включително проект Viber view. Подкрепа за развитие на национални способности, свързани с безпилотни летателни средства и дронове. Най-важното за мен – подкрепа за изграждане на национални тренировъчни центрове за пилоти и инженери, технически състав за поддръжка“, каза Емил Караниколов.", "date": "2019.07.10", "title": "Караниколов: Със сделката за F-16 ще можем да развием самолетния си сектор"}
{"url": "https://www.faktor.bg/bg/articles/podkrepata-za-ursula-fon-der-layen-za-shef-na-ek-pod-vapros", "text": "Предложената за председател на Европейската комисия Урсула фон дер Лайен ще представи по-късно днес кандидатурата си пред парламентарната група на Зелените в ЕП, четвъртата политическа сила след евроизборите, съобщи БНР. В специално интервю за БНР председателката на групата Ска Келер заяви, че решение за или против Фон дер Лайен все още не е взето. “Много сме скептични, не виждам причина да я подкрепим. Урсула фон дер Лайен не беше водещ кандидат, а идеята беше Европейската комисия да бъде оглавена от човек, който е представил програмата си на европейските избиратели. Съветът на ЕС извади името й от чекмеджето и го представи на изненаданата публика, но според нас не това е начинът, по който трябва да се избира председател на Еврокомисията“. Урсула фон дер Лайен за сега има сигурната подкрепа само на нейната Европейска народна партия. За да бъде избрана за председател на Европейската комисия следващата седмица за нея трябва да гласуват и от други партийни семейства в европарламента.", "date": "2019.07.10", "title": "Подкрепата за Урсула фон дер Лайен за шеф на ЕК - под въпрос"}
{"url": "https://www.faktor.bg/bg/articles/bsp-predlozhi-kristiyan-vigenin-da-smeni-zhablyanov-kato-zam-shef-na-parlamenta", "text": "Депутатът от \"БСП за България\" Кристиан Вигенин официално е предложен за поста на заместник-председател на Народното събрание, съобщи БНР. Решението е постъпило в деловодството на парламента и е подписано от лидера на БСП Корнелия Нинова и тримата ѝ заместници в парламентарната група - Драгомир Стойнев, Крум Зарков и Георги Свиленски. БСП остана повече от година без представител в ръководството на Народното събрание, след като Валери Жаблянов беше предсрочно освободен заради негово изказване, че \"Народният съд е необходимо и неизбежно правосъдие\". В негова защита лидерът на БСП Корнелия Нинова тогава обяви, че няма да предлага нов заместник-председател на парламента и ще сезира Европейския съд за правата на човека. В края на юни Жаблянов беше освободен от Изпълнителното бюро на партията.", "date": "2019.07.10", "title": "Кристиян Вигенин сменя Жаблянов като зам.-шеф на парламента?"}
{"url": "https://www.faktor.bg/bg/articles/ostaviha-aleksey-navalni-v-aresta-zaradi-video-na-koeto-go-nyama-video", "text": "Московският градски съд е признал за законен ареста на руския опозиционен лидер Алексей Навални заради участието му в неразрешения от властите марш в подкрепа на журналиста Иван Голунов. Политикът ще остане задържан до 11 юли. Адвокатите му ще обжалват решението на руския съд пред ЕСПЧ. Куриозното, е че магистратите са го осъдили след преглеждането на видео от протеста, в което той не се появява дори за миг. Те твърдят, че е пречил на уличното движение, въпреки че свидетели твърдят точно обратното. Навални през цялото време е бил на тротоара или е пресичал улицата на зелен светофар. ", "date": "2019.07.10", "title": "Московски съд остави Алексей Навални в ареста заради видео, на което го няма (ВИДЕО)"}
{"url": "https://www.faktor.bg/bg/articles/chukolov", "text": "НФСБ и ВМРО застрашават управлението на страната. Това каза заместник-председателят на ПП „Атака“ Десислав Чуколов пред журналисти във връзка с промените в ръководството на ПГ на „Обединени патриоти“, предаде „Фокус“. „Това, което е прието на заседание на парламентарната група, денонсира споразумението между „Атака“ НФСБ и ВМРО. Това вчера, което те са гласували, нарушава коалиционното споразумение, което стои над това какъв е правилникът на групата“, каза още Чукулов.  Той обърна внимание и на споразумението, което има между „Обединени патриоти“ и ПП ГЕРБ, с което в момента се управлява България. „Колегите от НФСБ и ВМРО бламират и това споразумение между ГЕРБ, „Обединени патриоти“ - НФСБ, Атака и ВМРО“, каза още Чукулов.  На въпрос дали от „Атака“ ще напуснат парламентарната група, заместник-председателят на партията обясни, че ще се съберат и ще решат какво да правят. „Който го прави, нека той отговаря за действията си“, допълни той. Според него коалиционните партньори застрашават управлението на страната.  Попитан дали това е краят на „Обединени патриоти“, Чуколов припомни, че коалицията е факт благодарение на усилията на Волен Сидеров. „Има моменти в политиката - малко да се дръпнеш назад, да потиснеш егото си. Какво става, какво се получи в крайна сметка? Моторът на „Обединени патриоти“ Сидеров е отстранен“, обясни Чуколов и добави: С отстраняването на Волен Сидеров от ръководството на ПГ на „Обединени патриоти“ се нарушава коалиционното споразумение,  което подписахме в началото на 2017 г. Там са записани ясно много важни неща, които регулират как да функционира парламентарната група и как да се разпределят вицепремиери и кой ръководи парламентарната група, припомни още Чуколов.", "date": "2019.07.10", "title": "Чуколов: С отстраняването на Сидеров НФСБ и ВМРО застрашават управлението на страната"}
{"url": "https://www.faktor.bg/bg/articles/stoycho-stoychev-1-2", "text": "Машинното гласуване е добро, ако е само то. Комбинацията му с гласуване с хартиена бюлетина е абсолютно безсмислена. Така се усложнява допълнително изборният процес. Съществуването на две паралелни системи – хартиена и електронна, създава предпоставки за грешки и за злоупотреби. Това каза пред БНР социологът Стойчо Стойчев по повод предложението за промени в Изборния кодекс за отмяна на машинното гласуване за местни и за парламентарни избори. „В изборната администрация са хора, които не се занимават професионално с избори и с въвеждането на няколко форми на гласуване, с допълнително броене на преференции работата им се усложнява максимално много“. Стойчев подчерта, че ако се въвежда машинно гласуване, то нека да се направи разумно. „Според всички международни изследвания и препоръки на международни организации там, където се въвежда машинно или електронно гласуване, винаги общата препоръка е това да се прави в държави, в които живеят избиратели с високо доверие в изборния процес. Ние не сме такава държава. Машинното или електронното гласуване винаги съдържат в себе си основания за съмнение, че някой е манипулирал софтуера на системата“.", "date": "2019.07.10", "title": "Стойчо Стойчев: Съществуването на две паралелни системи за гласуване създава предпоставки за злоупотреби"}
{"url": "https://www.faktor.bg/bg/articles/lasnaha-satrudnitsite-na-ds-v-oshte-chetiri-politicheski-partii", "text": "Комисията по досиетата разкри сътрудниците в още 4 политически партии. В  проверката е обхванала общо 19 души, заемали или заемащи ръководни постове в нея. От тях трима са с принадлежност към тоталитарните служби (решение №2-1659 от 9 юли 2019 г.): Петко Грозев Едрев, член на ръководен орган на партия (член на Национален комитет) от 16.02.2018 г.; Стоян Василев Стоянов, член на ръководен орган на партия (член на Национален комитет) от 16.02.2018 г.; Христофор Петков Дочев, член на ръководен орган на партия (председател) от 16.02.2018 г. В  са проверени 18 лица на ръководни постове. От тях с принадлежност към ДС са двама души (решение №2-1660 от 9 юли 2019 г.): Божидар Николов Данчев, член на ръководен орган на партия (член на Национален съвет и на Изпълнително бюро) от 03.01.2017 г.; Димитър Йорданов Димитров, член на ръководен орган на партия (секретар) от 03.01.2017 г. В   са проверени 8 лица на ръководни позиции (решение №2-1661 от 9 юли 2019 г.). От тях само един е с принадлежност към ДС – Георги Тодоров Христов, член на контролен орган на партия (председател на Контролен съвет) от 21.03.2016 г. В   проверката е засегнала общо 27 души (решение №2-1662 от 9 юли 2019 г.). От тях с принадлежност към тоталитарните служби са 3-ма души: Велизар Пенков Енчев, член на ръководен орган на партия (председател) от 29.07.2015 г. Руси Гочев Шопов, член на ръководен орган на партия (член на Национален съвет) от 29.07.2015 г.; Тодор Петров Ников, член на ръководен орган на партия (член на Национален съвет) от 29.07.2015 г. Комисията е отбелязала, че е извършила проверка и на други две партии, в чиито ръководни органи не са установени сътрудници на комунистическите служби. Това са партиите ДЕОС „Движение за европейско обединение и солидарност” и партия „Български съюз за директна демокрация”. В първата са проверени 10 лица на ръководни позиции, а във втората – 10.", "date": "2019.07.10", "title": "Лъснаха агентите на ДС в още четири политически партии"}
{"url": "https://www.faktor.bg/bg/articles/ninova-1-10", "text": "Отмяната на машинното гласуване е крачка към подмяна на вота. Това се казва в позиция на председателя на БСП Корнелия Нинова, изпратена до медиите. \"Готвят се за кражба и на местните избори. Който не може да спечели по честен начин, се готви да спечели чрез \"технология\" на изборния процес. Само преди шест месеца водихме дебат в парламента и приехме машинното гласуване. Сега отново, само три месеца преди местните избори, управляващите, подкрепени от ДПС, внасят промени. Защо? Какво се случи за този период? Имаше Европейски избори. На тях всички партии, освен БСП, отбелязаха спад в подкрепата спрямо предишните европейски избори. Въпреки целия натиск,само БСП увеличи броя на депутатите и гласовете си. Няма начин това да не е стреснало управляващите и сателитите им. Затова решиха да убият финансово единствената опозиция и да премахнат гаранцията за честен избор - машинното гласуване. Защото машината не подправя протоколи, не дописва мъртви души и не носи чували с бюлетини в зала \"Армеец\", заявява Нинова. \"ГЕРБ отново са съсредоточени само в това - да запазят властта на всяка цена. Нека всички, които искаме промяна, заедно се съсредоточим в оздравяването на общинските болници, инвестиции в общините, нови работни места, подпомагане на младите семейства и децата. Да не позволяваме да подменят тревогите на хората със собствените си тревоги за оцеляване във властта\", се казва още в позицията на лидера на БСП.", "date": "2019.07.10", "title": "Нинова атакува властта: Готви се поредната кражба на местните избори"}
{"url": "https://www.faktor.bg/bg/articles/kremal-krie-intsident-s-kortezha-na-putin-v-ekaterinburg", "text": "Инцидент е белязал визита на Владимир Путин в централния руски град Екатеринбург, написа в. Комерсант. Докато държавният глава е излизал от сграда на Уралския федерален университет, момиче се е хвърчило под гумите на един от автомобилите от кортежа на президента. Заради инцидента движението в района е било спряно. Путин е излязъл от колата си, оказал помощ на момичето и си поговорил с граждани. На този етап не са публикувани данни за състоянието на момичето и какви са били причините за постъпката.", "date": "2019.07.10", "title": "Кремъл мълчи за инцидент с кортежа на Путин в Екатеринбург (Видео)"}
{"url": "https://www.faktor.bg/bg/articles/za-tri-godini-mosad-predotvratil-50-atentata-po-sveta", "text": "Израелското разузнаване (МОСАД) е предотвратило 12 атентата в Турция, съобщи сайтът Мако. Според информацията на изданието от еврейската държава през последните три години службата е извършила операции в 20 страни по цял свят. Общо предотвратените терористични нападения са били около 50. Атаките са били подготвяни и от \"Ислямска държава\" (ИД), и от Иран. МОСАД е извършил операции и в Йордания, и в Египет. Израел има мирни споразумения с двете арабски страни. По думите на ръководителя на службата Йоси Коен агенцията за сигурност е разширила сътрудничеството си и с други ислямски държави.", "date": "2019.07.10", "title": "За три години МОСАД предотвратило 50 атентата по света"}
{"url": "https://www.faktor.bg/bg/articles/vmro-dpmne-ne-zaev-e-zhertva-a-makedoniya-koyato-tane-v-koruptsiya-i-razsipnichestvo", "text": "\"Зоран Заев не е жертва, в случая Македония (имат предвид Северна Македония - б.ред.) е жертва на неговия престъпен характер, безотговорност и неспособност\". Това се казва в декларация на опозиционната ВМРО-ДПМНЕ в Скопие, по повод шегата, която двама руски комици си направиха с премиера на югозападната ни съседка, предава местната телевизия A1 on, цитирана от \"Фокус\".  „Република Македония три години е държава, която е потънала в корупция, липса на равенство пред закона и разсипничество. Извиненията на злодея Заев не помагат да се изчисти срама и да се тръгна напред“, казват още от партията, след като вчера стана ясно, че Заев е провел разговор с двамата комедианти, като единият се е представил за Йенс Столтенберг, а другият е приел образа на бившия украински президент Петро Порошенко.", "date": "2019.07.10", "title": "ВМРО-ДПМНЕ: Не Заев е жертва, а Македония, която тъне в корупция и разсипничество"}
{"url": "https://www.faktor.bg/bg/articles/petar-slavov-mashinite-za-glasuvane-koito-zakonodatelstvo-ni-razreshava-ne-sa-predpochitani-po-sveta", "text": "Причината, поради която управляващите предлагат тези промени в Изборния кодекс, е че според ЦИК машинното гласуване е прекалено сложно, а от ГЕРБ смятат, че то утежнява бюджета и се оказва изключително скъпо. Адвокатът и член на \"Демократична България\" Петър Славов заяви в студиото на \"България сутрин\"на Bulgaria ON AIR., че изменението на позицията на управляващата партия по въпроса показва, че стои личен интерес в това. \"Сега не говорим с така внесения законопроект за дебат за различен тип машинно гласуване или преходен период, те са написали, че не се провежда\", посочи още Славов. Той се съгласи с бившия член на ЦИК Цветозар Томов, че проблемът на машинното гласуване у нас са самите машини, които се ползват.  \"Трябва да има опция да се избере такава технология за машинно гласуване, която е най-надеждна. Това отново означава да се промени Изборния кодекс. Да могат да се предлагат устройства за оптично сканиране\", подчерта той.  Според Томов при тях няма да се губи навика да се пуска бюлетина, а ще е същото за гласоподавателите, но сканирането на хартията ще обработва вота веднага. По думите му машините, които нашето законодателство разрешава, не са предпочитани по света и тяхното използване е намаляло сериозно. \"Три пъти се увеличи използването на скенери в САЩ. Това не се допуска в нашия закон, защото са описани технически характеристики, които няма какво да правят там\", настоя Цветозар Томов пред Bulgaria ON AIR.", "date": "2019.07.10", "title": "П. Славов: Машините за гласуване, които законодателство ни допуска, не са предпочитани по света"}
{"url": "https://www.faktor.bg/bg/articles/cherven-deputat-se-otkazva-ot-imuniteta-si", "text": "Народният представител от ПГ на \"БСП за България\" проф. Георги Михайлов се отказва от имунитета си, съобщи председателят на Народното събрание Цвета Караянчева в началото на днешното пленарно заседание.    Декларацията му за този отказ е постъпила в деловодството на Народното събрание на 8 юли 2019 г.  С нея той информира председателя на парламента, че дава съгласие за възбуждане на наказателно преследване по постъпило искане от главния прокурор на Република България. Караянчева от своя страна е информирала главния прокурор за декларацията на слеващия ден.", "date": "2019.07.10", "title": "Червен депутат се отказа от имунитета си заради обвинение в данъчно престъпление"}
{"url": "https://www.faktor.bg/bg/articles/otsviriha-siderov-kato-shef-na-op-v-parlamenta", "text": "Волен Сидеров вече не е председател на ПГ на \"Обединени патриоти\". Решението е взето във вторник на заседание, на което са били само депутатите от НФСБ и ВМРО, съобщи bTV. Сидеров е сменен от двама съпредседатели - Искрен Веселинов от ВМРО и Валентин Касабов от НФСБ.", "date": "2019.07.10", "title": "Отсвириха Сидеров като шеф на Обединени патриоти в парламента"}
{"url": "https://www.faktor.bg/bg/articles/shef-na-faynanshal-tayms", "text": "Борбата с фалшивите новини, които се разпространяват все по-бързо и лесно чрез социалните мрежи и Интернет, продължава да е една от основните цели на обществата по целия свят. Това заяви в ексклузивно интервю за БНТ Джон Ридинг-изпълнителният директор на авторитетния Financial Times, който посети офиса на изданието в България. Той коментира рисковете и предизвикателствата, пред които са изправени медиите и за качествената информация като приоритет. \"Съвременният и високотехнологичен свят поставя медиите пред изключително предизвикателство. Достъпът до всевъзможна информация е напълно свободен. Журналистите имат нелеката задача да отличат истинските от фалшивите новини, а медиите да бъдат конкурентоспособни и да развиват достъпа до съдържанието си успоредно с технологичните иновации. Мисля, че отговорността към читателите ни е по-голяма от всякога. Новините в световен мащаб са една много коварна среда. Фалшивите новини и липсата на доверие в медиите по целия свят се превърнаха в тенденция. Financial Times e на пазара от 132 години, отговорността пред нас в този контекст е още по-голяма, защото от нас се очаква да бъдем достоверни, независими, обективни, да използваме авторитетни източници на информация. За нас въпросът с доверието е един от основните в политиката на изданието. Нашите зрители очакват от нас много, предвид ежедневния брой публикации и съдържание, което произвеждаме това е една нелека задача\", посочи Ридинг. Той изтъкна, че работи за Financial Times вече 32 години и все още вярвам във вестника.  \"Спомням си, че когато започнах работа там като журналист технологиите все още не бяха взели превес. Беше само вестникът и все още вярвам в него! Убеден съм, че той е основна и ключова част от нас като медия и това няма да се промени. Факт е, обаче, че сме свидетели на наистина забележителен технологичен подем, с който се стараем да се съобразим. 3/4 от съдържанието ни е дигитално, защото огромна част от нашите читатели предпочитат да се информират чрез мобилния си телефон или лаптоп. Това е един много ефективен и динамичен начин за доставяне на информация. При вестника всичко е малко по-бавно, необходимо е оперативно време за печат, дистрибуцията му също може да ни забави. Това са неща, с които уебсайтът няма проблем. Чрез него можем да достигнем до всяка точка на света на практика, до всеки един човек на планетата, при това съвсем лесно и без особени усилия. Това е движещата сила на израстването. Ето например тази година ние достигнахме до един милион потребители, които плащат за съдържанието ни, което е рекорд в нашата над 100-годишна история. Разбираме това като доказателство, че журналистиката може да бъде конкурентноспособна и може да бъде един добър бизнес\", изтъкна медийният шеф. Помолен да коментира доколко достъпът до информация на всички до всичко създава предпоставки за фалшиви новини Джон Ридинг изрази следната позиция: \"Времето, в което работим е изпълнено с много капани. От една страна може да се появи натиск било той от правителства или пък големи бизнес организации. Това се наблюдава като явление в много държави, натиск върху свободата на словото, свободата на изразяване дори. Фалшивите новини се превърнаха в истински проблем. Фалшивите новини са навсякъде около нас. Пример за това мога да дам и с изборите за президент в САЩ през 2016г., когато фалшивите новини, свързани с предизборната кампания имаше навсякъде. За издание като нас, което достига до толкова хора, отговорността да ги различим от истинските е огромна. Това само по себе си изисква създаването на устойчив бизнес план, в който да се заложат средства за произвеждането на качествено съдържание. По мое мнение фалшивите новини са изключителна заплаха в съвременния свят. Но вярвам, че трябва да има някаква регулация. Проблемът на това е, че това не е просто проблем, а глобален такъв! Това не казус на един регион или държава. Въпросът е, че това е изключително бързо развиваща се среда. Високите технологии, все по-голямото влияние на социалните мрежи, това са неща, с които всяко едно правителство трябва да има предвид. Спомняте си навярно огромния скандал с Cambridge Analitica, проблемите с Facebook. Станахме свидетели на много опити за злоупотреба с лични данни и информация. Това е действителен проблем, който е трудно да бъде законово регулиран. Facebook например се опитва да се справи с това. Наеха служители, които да проверяват факти и информация преди тя да бъде публикувана. Много хора се занимават с това да гарантират истинността на дадено съдържание, но това е изключително трудна задача. Всеки път, когато смяташ, че си проверил всичко, се поява нова информация в Интернет, която отново те връща в началото. Може би е нужно да вникнем по-дълбоко в проблема, да разберем начина, по който се разпространяват фалшивите новини, както и кои организации или хора стоят зад тях.\" Според Ридинг проблемът с фалшивите новини не опира единствено до българите, които не умеят да отличават фейк новините от достоверната информация. Това е проблем в глобален мащаб.  \"Фалшивите новини всъщност могат да изглеждат много достоверно.Тук вече не става въпрос само за текст, възможно е създаването и на фалшиви изображения или дори видеа. Преди време имаше експеримент. Президентът Обама говореше, но всъщност такава реч не се е състояла никога. Думите му бяха фалшиви. Беше направено много достоверно, а разликата беше едва доловима. Това несъмнено подкопава доверието в медиите, защото се оказва, че не можеш да вярвам дори на това, което виждаш с очите си. Вярвам, че това вменява дори още повече отговорност на качествените медии, които се ползват с доверие. Те трябва да си осигурят достоверни източници на информация, такива, на които техните слушатели или зрители да могат да се доверят напълно! Устойчивостта на една медия, изградена с времето гарантира това доверие между журналисти и публика.\"", "date": "2019.07.10", "title": "Горещо интервю на БНТ с изпълнителния директор на Financial Times"}
{"url": "https://www.faktor.bg/bg/articles/lyut-spor-mezhdu-hant-i-dzhonsan", "text": "Борис Джонсън и Джереми Хънт, съперници за британския премиерски пост, влязоха снощи в словесен сблъсък кой заслужава по-голямо доверие, че ще изведе успешно Великобритания от Европейския съюз. Това стана на телевизионни дебати, организирани само две седмици преди единият от двамата да спечели поста, предаде Ройтерс, цитирана от БТА. Джонсън има значителна преднина в надпреварата за приемник на Тереза Мей начело на Консервативната партия и правителството. В хода на дебатите и от двамата няколко пъти беше поискано да докажат, че ще изведат Великобритания от ЕС на 31 октомври и ще защитят бизнеса от Брекзит без сделка. Джонсън, бивш кмет на Лондон, заяви, че излизането на Великобритания от Евросъюза в срок, със или без споразумение за развода, е въпрос на \"победа или смърт\", отбелязва Асошиейтед прес. Хънт каза, че е готов да отложи за кратко напускането, за да спечели одобрение за споразумение по условията за напускане, каквото според много икономисти е необходимо, за да се предотврати хаос в транспорта и доставката на вносни стоки.", "date": "2019.07.10", "title": "Ожесточен словесен сблъсък между Джонсън и Хънт за Брекзит и бъдещето на кралството"}
{"url": "https://www.faktor.bg/bg/articles/putin-iztreshtya-ukrayna-se-opita-da-povliyae-na-amerikanskite-izbori", "text": "Американският режисьор, сценарист и продуцент Оливър Стоун взе ексклузивно интервю от руския президент Владимир Путин в рамките на снимките на \"В борбата за Украйна\", чиято премиера е насрочена за 19 юли, пише руският вестник “Московский Комсомолец , цитиран от \"Фокус\" .  В нов документален филм, спечелил специален Гран-при на международния филмов фестивал в италианския град Таормина, Стоун говори за това, което се случва в Украйна по време и след Майдана, както и причините за продължителната криза в страната.  Американският режисьор е обсъдил с руския лидер отношението му към политиката, провеждана от украинските власти през последните години, както и инцидента в Керченския проток.  Според Владимир Путин Петро Порошенко загуби изборите през 2019 г., но три години по-рано, през 2016 г., тези представители на американския политически елит, които стояха зад него, бяха победени.  Путин казва няколко определено безумни неща, дори за него. Тези думи дават повод да се замислим за психическото му състояние \"Хилари Клинтън не стана президент на Съединените щати и фалшивите новини за връзките на Доналд Тръмп с Русия са били раздути до невероятен мащаб... А този, който наистина се опита да повлияе на американските избори, беше Украйна\", каза Владимир Путин.  Що се отнася до инцидента в Керченския проток, президентът на Руската федерация е убеден, че всичко е специално планирано от тогавашния украински лидер Петро Порошенко, за да използва провокацията да изостри ситуацията.  \"Вярвам, че Порошенко искаше да въведе извънредно положение в цялата страна и да отложи изборите. Искаше да запази властта на всяка цена\", сподели Путин.", "date": "2019.07.10", "title": "Путин изтрещя: Украйна се опита да повлияе на изборите в САЩ"}
{"url": "https://www.faktor.bg/bg/articles/aleksandar-nenkov-mashinnoto-glasuvane-shte-postavi-pod-risk-mestniya-vot", "text": "Повече са недостатъците при машинното гласуваме и нямаме намерение да поставим на риск местните избори. Това заяви в студиото на Би Ти Ви депутатът от ГЕРБ Александър Ненков. Отговорността за тези избори носят управляващите партии. Ние не отричаме въвеждането на машинното гласуване, но е безотговорно да го обсъждаме в този хибриден вариант, посочи той. Най-честният вариант е хартиеното гласуване. Ние работим с хора, които са заети с изборния процес. Правилата трябва да улесняват работата им. На европейските избори трябваше да се тества как работи машинното гласуване. Това бяха едни лесни избори, за разлика от местните, които са много сложни. Хората вече казаха, че няма да участват в тези избори, ако има машинно гласуване, аргументира се Ненков. На различна позиция беше Крум Зарков, депутат от БСП. По неговите думи машините пречат на някои от българските феномени - не позволяват недействителни бюлетини, например. Ние виждаме тъпчене на едно място. Това отказване на машинното гласуване ще ни струва много пари. Когато не ги купуваме, ние ги наемаме и това ни струва скъпо - 7.5 млн. лева. Големият проблем с гласуването у нас е, че непрекъснато се променят правилата, което отвращава избирателите от грозния спектакъл, който им показване. Машинното гласуване е най-доброто нещо за местните избори, защото два или три гласа могат да пренаредят листите, аргументира позицията на социалистите Зарков.", "date": "2019.07.10", "title": "Александър Ненков: Машинното гласуване ще постави под риск местния вот"}
{"url": "https://www.faktor.bg/bg/articles/zelenski-otmeni-traditsionniya-voenen-parad-po-sluchay-denya-na-nezavisimostta", "text": "Украинският президент Володимир Зеленски отмени традиционния военен парад по случай Деня на независимостта на 24 август заради високата му цена. Във видеобръщение на страницата си във Фейсбук той обяви, че спестените \"300 милиона гривни ще бъдат платени като премии на военните\", предаде ТАСС, цитирана от БТА. Искам да споделя с вас новата ни идея. Обикновено на 24 август, в Деня на независимостта на Украйна у нас има военен парад - помпозен и скъп. Според мен тази година вместо за парад ще е по-добре да отделим тези пари на нашите герои, нашите военни, така че решихме да заделим 300 милиона гривни (около 11,5 млн. долар) за всички наши военнослужещи, каза президентът. Зеленски отбеляза, че на 24 август Киев ще чества героите и ще празнува Деня на независимостта, \"но в нов формат\". Миналата година Украйна отбеляза 27-та годишнина на независимостта си с най-мащабния за последните години парад. В него участваха 4500 военни и представители на различни силови структурr, 250 единици техника, както и авиация. Каква сума е била похарчена за парада министерството на отбраната не каза. Според украинския политолог Руслан Бортник обаче Киев е похарчил 40 млн. долара за военен парад през 2011 г., а той бил по-скромен от миналогодишния.", "date": "2019.07.10", "title": "Зеленски отмени традиционния военен парад по случай Деня на независимостта"}
{"url": "https://www.faktor.bg/bg/articles/ms-razglezhda-predlozhenieto-za-dogovor-za-kupuvane-na-f-16", "text": "Правителството се очаква да разгледа на днешното си заседание предложението за договор за купуването на новите изтребители Ф-16.В средата на юни САЩ изпратиха проект за договор, в който цената е около 2 милиарда и 200 милиона лева. Само преди дни пред \"Хоризонт\" заместник-военният министър Атанас Запрянов увери, че няма промени в заявените способности за новите изтребители. В противовес на критиките на президента за тяхното орязване.   За последно в края на юни делегация от САЩ беше в България за уточняване на подробности от бъдещия договор. Но американската страна продължава да настоява сумата да бъде платена накуп. Министърът на отбраната предупреди, че плащане накуп на голяма сума би поставила под въпрос другите два проекта за модернизация - на Сухопътните войски и Военноморските сили. Но и в момента няма официални данни дали в последните дни е договорена по-ниска цена.   В средата на юни финансовото министерство емитира вътрешен дълг за малко над 300 млн. лева. Пари, които трябва да отидат за покриване на разликата от одобрения от парламента бюджет от милиард и 800 милиона лева и исканата от САЩ цена за около два милиарда и 200 милиона лева. До момента Министерството на отбраната не повдига въпроса дали това е цена с или без ДДС, както и какви мита ще бъдат плащани по сделката заради европейското законодателство при внос от трети страни.    Четете още новини от България и света   Министерският съвет ще разгледа и годишния доклад за състоя­нието на националната сигурност през 2018 г. Това ще се случи на фона на воденото досъдебно производство срещу двама началници на служба \"Военна информация\". Бригаден генерал Пламен Ангелови и бригаден генерал Светослав Даскалов са обвинени, че не са упражнили контрол при издаването на 504 разрешения за достъп до тайни с гриф „Секретно“ и „Строго секретно“, допълва БНР.", "date": "2019.07.10", "title": "Кабинетът разглежда предложението на договор за закупуване на Ф-16"}
{"url": "https://www.faktor.bg/bg/articles/deputati-ot-gerb-i-bsp-si-spretnaha-mashinen-skandal-v-studioto-na-nova-tv", "text": "В ожесточен спор по темата за машинното гласуване влязоха в \"Здравей, България\" на Нова телевизия депутатите Александър Иванов от ГЕРБ и Пенчо Милков от \"БСП за България\". Дискусията по някое време се превърна в надаване на силни крясъци. \"Не казваме \"не\" на машините. Нека да има машинно гласуване. Нашето предложение е на следващите избори то да не се прилага, защото изборите са достатъчно сложни. Вслушахме се в алгументите на ЦИК, на Венецианската комисия, на ОССЕ, на много опганизации, не на последно място на \"Информационно обслужване\"\",  обясни Александър Иванов от ГЕРБ . защото е важно\r\n да си зададем въпроса дали машините изпълниха основното си \r\nпредназначение ,а именно да бъде по-лесен вотът за гражданите, да бъде \r\nпо-достъпен, да завършат по-бързо и без грешки изборите. На повечето от \r\nтези въпроси отговорът е не. От всички гласували на европейските избори \r\nсамо 7,5 % са използвали машините или 27% от секциите с машини. Това не \r\nдоведе до 0грешки на изборите. Видяхме, че има грешки при отчитането на \r\nпреференциите. Докато за тези избори това не повлия на резултата, за \r\nследващите избори, където имаме гласувани 6000 машини за момента да \r\nбъдат в местните избори, където отчитането на преференциите за \r\nобщинската листа – това може да създаде проблеми и до касиране на избори\r\n по места. Това сериозно би застрашило вота и гласуването на местните \r\nизбори”, обясни той. Депутатът Пенчо Милков от БСП  заяви, че машинното гласуване гарантира възпрепятстването на манипулирането на вота. „Не машините провалиха хората, а хората умишлено провалиха машините. \r\nНа страницата на ЦИК методическите правила за машинното гласуване, \r\nКомисията ги утвърждава на 20 май, което е 6 дни преди изборите. \r\nМашините са сертифицирани 30 минути преди да тръгнат за секциите. Всички\r\n възражения, които се изтъкват в момента, са заради лоша организация на \r\nизборния процес. Машината е бъдещето. Тя препятства манипулирането на \r\nвота, недействителните бюлетини. Странно как в България 7 на сто са \r\nнедействителните бюлетини. Това са партия и половина в парламента. В \r\nЕвропа са не повече от 2%. Това е недопустимо”, каза той.", "date": "2019.07.10", "title": "Депутати от ГЕРБ и БСП си спретнаха \"машинен\" скандал в студиото на Нова тв"}
{"url": "https://www.faktor.bg/bg/articles/putin-se-pohvali-raketite-na-avangard-nyamat-analog", "text": "Президентът на Руската федерация Владимир Путин заяви, че ракетният комплекс със стратегическо предназначение „Авангард\" няма аналог в света, предаде РЕН ТВ. Руският президент направи този коментар по време на среща със студенти от Уралския федерален университет в Екатеринбург. Руският „Авангард\" може да лети в плътните слоеве на атмосферата и да развие скорост, надвишаваща скоростта на звука 20 пъти. В края на миналата година Министерството на отбраната на Русия проведе успешно изпитание с ракетните комплекси „Авангард\". Хиперзвуковият ракетен комплекс е една от гордостите на руската армия, а изпитанието бе наблюдавано лично от президента Путин. По-рано през 2018 година руският президент Владимир Путин се похвали, че руските въоръжени сили разполагат с оръжия и ракети, които са неуязвими от вражеските системи и гарантират сигурността на Русия за десетилетия напред.", "date": "2019.07.10", "title": "Путин се похвали: Ракетите на \"Авангард\" нямат аналог - обезсмислят всяка отбрана"}
{"url": "https://www.faktor.bg/bg/articles/novini/balgariya/mitropolit-antoniy-podadoh-signala-tay-kato-ustanovihme-che-tsarkoven-imot-se-prodava-ot-chuzhdi-litsa", "text": "Двама нотариуси на прицела на прокуратурата, след като се оказаха замесени в имотен скандал. Съмненията са за сделки с фалшиви завещания и пране на пари, както и за съмнителни сделки с имоти, собственост на църквата. Сигнал за измамата подал Западно и Средноевропейският митрополит Антоний. „Става въпрос за наследствен имот на Западно-и Средноевропейската епархия. Подадох сигнала, тъй като установихме, че той се продава от чужди лица. Не познавам лицата, които се проверяват. Към момента Светият синод няма сигнали за други подобни злоупотреби”, заяви в ефира на „Здравей, България” на Нова тв митрополит Антоний.", "date": "2019.07.10", "title": "Митрополит Антоний: Подадох сигнала, тъй като установихме, че църковен имот се продава от чужди лица"}
{"url": "https://www.faktor.bg/bg/articles/donald-tramp-pozdravi-noviya-gratski-premier-kiriakos-mitsotakis", "text": "Президентът на САЩ Доналд Тръмп поздрави новия гръцки премиер Кириакос Мицотакис ден след безапелационната му победа срещу партията на досегашния министър-председател Алексис Ципрас, предаде Франс прес , цитирана от БТА  Президентът Тръмп се обади по телефона на Мицотакис, за да го поздрави, посочи в кратко комюнике Белият дом. Двамата ръководители изразиха обща воля да работят заедно и да съхранят близкото сътрудничество между САЩ и Гърция, отбелязва президентството. Мицотакис, който положи клетва в понеделник, получи в наследство два тъжни рекорда в еврозоната: безработица от 19,2 процента и дълг от 180 процента от Брутния вътрешен продукт, отбелязва АФП.  Смятан за реформатор, близък до деловите среди, новият премиер изрази убеденост, че през следващите години Гърция ще се превърне в \"приятната изненада\" на еврозоната с растежа си. Посрещайки Алексис Ципрас в Белия дом в края на 2017 г., Тръмп похвали \"фантастичната работа\", свършена от страната му за излизане от икономическите и финансовите си трудности.", "date": "2019.07.10", "title": "Тръмп поздрави новия гръцки премиер Кириакос Мицотакис"}
{"url": "https://www.faktor.bg/bg/articles/leybaristka-partiya-shte-vodi-kampaniya-za-ostavane-v-evropeyskiya-sayuz", "text": "Основната британска опозиционна Лейбъристка партия ще води кампания за оставане в Европейския съюз и срещу всякаква сделка, договорена от следващия министър-председател на Консервативната партия, обяви лидерът на работническото движение Джереми Корбин, пише консервативното британско издание The Telegraph. Лидерът на лейбъристите писа на членове на фракцията, за да потвърди, че партията ще се стреми да отмени Брекзит, освен ако не получи властта да постигне собствено споразумение с Брюксел. В този сценарий неговата позиция за напускане на Европейския съюз ще бъде разисквана и съгласувана, когато бъде съставен неговият манифест. Позицията беше договорена на заседание на кабинета в сянка и дойде само часове след като профсъюзите излязоха с позиция за борба срещу волята на британците, изразена на референдума за излизане от Европейския съюз преди три години.", "date": "2019.07.10", "title": "Лейбъристка партия ще води кампания за оставане на Великобритания в ЕС"}
{"url": "https://www.faktor.bg/bg/articles/zhalt-kod-za-opasno-vreme-v-tsyalata-strana-na-mesta-s-gramotevichni-buri", "text": "Жълт код за опасно време със значителни валежи е обявен за сряда. Най-много дъжд се очаква в крайните южни и източни райони, където кодът е оранжев заради очакваните гръмотевични бури. През следващото денонощие ще преобладава облачно и дъждовно време. Сутринта ще има временни прекъсвания на валежите и разкъсвания на облачността, но още преди обяд от запад отново ще завали дъжд, който ще обхване по-голямата част от страната. Привечер от северозапад валежите ще започнат да спират, но в южните и източните райони ще продължи да вали и през нощта срещу четвъртък, като на места там се очаква да паднат значителни количества. По-голяма е вероятността за гръмотевични бури и градушки в Южна България. Вятърът ще е предимно умерен от северозапад и с него ще прониква хладен въздух. Температурите ще се понижат и максималните ще са между 21 и 26 градуса, по-високи в крайните югозападни райони. Над Черноморието сутринта валежите ще спрат и до обяд ще има временни разкъсвания на облачността. След обяд отново ще завали и с прекъсвания ще продължи да вали и през нощта срещу четвъртък. Вятърът ще е предимно умерен от север-северозапад, след обяд временно ще се обърне от юг-югоизток. Максималните температури ще са между 23 и 26 градуса, колкото е и температурата на морската вода. Вълнението на морето ще е 2 бала. Над планините ще е облачно и дъждовно, на места ще се развият и гръмотевични бури. Ще духа до умерен север-северозападен, по високите открити части - силен до бурен западен вятър. Максималната температура на височина 1200 метра - около 19 градуса, на 2000 метра - около 12, по-ниски в Стара планина. В четвъртък ще бъде ветровито и сравнително хладно. Ще има променлива облачност, позначителна преди обяд над източните, а след обяд - над планинските райони, но само на отделни места ще превали дъжд. Преобладаващите максимални температури ще са между 22 и 27 градуса. В петък ще е с променлива облачност, почти без валежи, вятърът ще отслабне.", "date": "2019.07.10", "title": "Жълт код за опасно време в цялата страна, на места - с гръмотевични бури"}
