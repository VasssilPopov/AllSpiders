{"url": "https://www.faktor.bg/bg/articles/rusiya-specheli-informatsionnata-voyna-v-turtsiya", "text": "През последните няколко седмици в центъра на вниманието се оказаха отдавнашните планове на Турция да се сдобие с руския ЗРК С-400. Президентите Владимир Путин и Реджеп Таийп Ердоган се срещнаха в Москва, за да възобновят сделката. А министърът на отбраната на Турция Хулуси Акар отиде във Вашингтон, за да разсее опасенията на НАТО, че турската придобивка ще се превърне в заплаха за Алианса, пише в свой материал американското списание Foreign Policy, публикуван от Агенция \"Фокус\" без редакторска намеса. В допълнение към дипломатическия ход на войната на най-високото ниво между Вашингтон и Москва заради Анкара има още една конфронтация, която привлича много сериозен интерес от турските медии. Например един проправителствен вестник неотдавна заяви, че С-400 ще унищожи забранената Кюрдска работническа партия (ПКК), докато друг пише, че системата за противовъздушна отбрана е идеална за потушаване на бунтовническите групи. САЩ и други страни от НАТО твърдят, че С-400 ще застраши интегрираната архитектура на противовъздушната отбрана на Алианса и противоракетната отбрана. Освен това Конгресът на САЩ и Пентагонът единодушно заплашиха Турция, че ако купи С-400, тя ще бъде изключена от програмата F-35. Напоследък мнозинството от проправителствените организации се застъпват за това, че вместо F-35, Турция ще даде предимство на руските изтребители Су-57 от следващо поколение. Така основната информационна агенция на Турция публикува сравнителен анализ на F-35 (който вече е в експлоатация) и руския Су-57 (който все още е на етап полетни тестове), за да докаже безсмислието на заплахите на Вашингтон. Друг журналист твърди, че без помощта на Турция, САЩ все още не биха постигнали успех в производството на F-35. Всъщност неточните становища като тези в силно изкривената информационна екосистема на Турция станаха ежедневни. Според индекса за дигитална грамотност, Турция вече се смята за една от страните, които са най-изложени на информационни атаки, има един от най-високите нива на използване на ботове в света и е сред страните с най-ниско съпротивление на фалшиви новини. Поради строгия държавен контрол медийната сфера е силно уязвима от манипулации с информация, тъй като алтернативните гледни точки са просто разядени от мрежовия пазар на идеи. По същата причина Турция се счита за една от най-уязвимите страни за организирана дигитална пропаганда по време на международни политически кризи. В такава ситуация няма нужда Русия да разгърне координирана кампания за дезинформация, подобна на тази на Запад. Турските медии вече гъмжат от прокремълски новини местно производство - и надеждни, и умишлено неверни. Така Москва има всички възможности да започне информационна война, за да представи политически решения по благоприятен начин. В случай на политическа криза, когато точната оценка на наличната информация е затруднена поради ограничения във времето, Москва ще може да напредва дори по-бързо. В едно неотдавнашно проучване аз описах мащаба на руските операции за цифрова информация в Турция, проследявайки от 2015 до 2019 г. над 183 милиона туитове и публикации във Facebook. Оказа се, че Русия използва по-малко ясна стратегия в Турция в сравнение с други документирани интервенции в САЩ, Великобритания, Франция и Германия. Вместо открита дезинформация, проруските профили се занимават с \"пропагандни операции със свързана перспектива\". Турски профили и ботове с проруски характер рядко разпространяват открита дезинформация: те използват точна информация, но изкривяват смисъла й и го изваждат от контекста. В допълнение, те ловко изкривяват общественото мнение в полза на Русия по време на криза. Това не само укрепва обществената подкрепа за проруските политики (или придобиването на руски оръжия), но и подкопава подкрепата за НАТО. За максимален ефект Русия работи на два фронта. С пряко влияние върху правителството Русия оказва натиск върху официалните турски медии. В същото време, заради сигурността, Русия подклажда настроенията на опозицията чрез съвместни руско-турски публикации, като например \"Спутник Турция\" и RFSM. Това позволява на Русия да определи дневния ред както в проправителствените, така и в опозиционните медии. Това не винаги е било така. Преди влизането на Русия в гражданската война в Сирия, турските цифрови медии имаха двойна и по-отбранителна позиция спрямо Москва. Повратният момент, който доведе до интензифициране на информационните операции на Москва, беше руският изтребител Су-24, който Турция свали в Сирия през ноември 2015 г. В опит да отклони общественото внимание от спора за това дали руските самолети са нарушили турското въздушно пространство или не, руските профили в социалните мрежи подчертаха новината, че Турция продава петрол от произведен в териториите в Сирия, контролирани от „Ислямска държава“. Този пропаганден епизод беше една от най-успешните руски информационни операции - в края на краищата Москва не само отвлече съюзниците на Турция от НАТО от факта, че руски самолет е бил свален в турското въздушно пространство, но и бе забит клин между Анкара и съюзниците в Алианса заради политиката. наТурция по отношение на \"Ислямската държава\". Няколко седмици след инцидента вниманието на международните медии беше насочено към контрабандата на петрол, произведен от „Ислямска държава“, вместо да се обсъжда дали руски самолет е нахлул в турското въздушно пространство и дали Турция оправдава неговото унищожаване. Тази информационна кампания показа, че на Москва не й струва нищо, да изолира и раздели Турция. Това стана отправна точка за промяната на турската позиция - Анкара постепенно се отдалечава от НАТО и се приближава към Русия. След срещата между Путин и Ердоган в Санкт Петербург през август 2016 г. - първата след инцидента със Су-24 - руските информационни операции в Турция изчезнаха. От информацията, предоставена в медиите, не е възможно да се установи точен дневен ред за тази среща, но моите изследвания показват, че руските обвинения за контрабанда на петрол от ислямската държава от турски цифрови медии са напълно изчезнали. След срещата през август проправителствените медии в Турция взеха ясно проруска позиция и Анкара за Москва, преразглеждайки редица въпроси, свързани със Сирия, енергетиката и продажбата на оръжия. В други случаи - например убийството на руския посланик в Турция Андрей Карлов, опитът за преврат през юли 2016 г., преговорите за С-400 между Турция и Русия и историческите избори в Турция през юни 2018 г. - влиянието на руската пропаганда върху турските медии с перспективата за дезинформация е незначителна. През цялото това време информацията за проруски съдържания се разпространяваше главно чрез турски социални мрежи - проправителствени и опозиционни. Убийството на Карлов можеше да провокира мащабна дипломатическа криза. Той бе прострелян от служител на турската полиция на публично събитие в Анкара и това убийство показа колко дълбоки са различията в средите на турските силови органи по време на неуспешния опит за преврат. За Русия би било лесно да играе на неспособността на Турция да гарантира сигурността на посланика или да раздуе противоречия в турските агенции за органите на турската държавна сигурност. Проруските профили в турските социални мрежи обаче мълчаха, предавайки само общи изявления на турското ръководство. По този начин Москва даде знак за готовността си да позволи на Анкара да излезе със собствена легенда и прикритие. Освен това това беше сигнал за подобряване на отношенията между страните. В първите няколко часа след инцидента влетяха реки от изявления, в които инцидентът се наричаше „фалшив“ и „постановка, целяща да докаже слабостта на Турция“. Но щом турското разследване на инцидента приключи, всички държавни служители изразиха съболезнования и всички следи от домашни дезинформиации изведнъж изчезнаха. Дезинформацията се превърна в основно средство за политически дискурс в Турция, пронизвайки повечето политически дебати и публични дебати. Въпреки че проправителствената среда е много по-ангажирана с опитите за дезинформация, това е само следствие от контрола на широк спектър от публични комуникационни ресурси. Всички страни на турската политическа система прибягват до преднамерена дезинформация пропорционално на наличните възможности и ресурси. За да я манипулира, на Русия не й се налага дезинтегрира информационната среда на Турция отвътре: тя вече и без това страда от систематични дезинформационни кампании и е доста зряла за външна намеса. За Кремъл няма значение по принцип коя от страните ще надделее – на нея й трябва само да запази възможността да влияе на умовете от двете страни и да разпространява проруски материали. Когато проруската информация е подкрепена от турското правителство, проправителствените канали се заемат да я разпространеняват. Когато информацията противоречи на позицията на правителството, тя се изпраща на опозиционните канали. В резултат на това потокът от проруска информация и настроения се разпространява безпрепятствено в целия спектър от турски медии. Както е видно от събитията след инцидента с руските самолети, Турция практически не се съпротивлява на информационните операции на Москва. Но веднага щом Турция тръгна към сближаването с Москва, „тактиката на силната ръка“ спря да се използва - това е видно при покушениетъо на Карлов. В резултат на тази промяна Турция прояви интерес да закупи C-400 и пренебрегва заплахите на Вашингтон за F-35. Влиянието на Русия както върху проправителствените, така и върху опозиционните турски медии продължава - и в случай на криза или извънредна ситуация, то ще предостави на Москва предимство.", "date": "2019.04.23", "title": "Русия спечели информационната война в Турция"}
{"url": "https://www.faktor.bg/bg/articles/tsvetanov-v-provadiya-poveche-evrosredstva-oznachava-poveche-resheni-problemi-na-horata", "text": "Повече евросредства означава повече решени проблеми на хората. Очакванията са в следващия програмен период 2021 – 2027 г. европейският бюджет на България да бъде 18 млрд. лв. – с 4 млрд. лв. повече от досегашния. Това заяви в Провадия по време на среща с актива на ГЕРБ и граждани зам.-председателят на ГЕРБ и председател на Националния предизборен щаб на партията Цветан Цветанов. Заедно с него бяха областният координатор на ГЕРБ и кмет на Варна Иван Портних, общинският ръководител на ГЕРБ Димо Димов, както и народните представители от ГЕРБ-Варна. „Искам Провадия да има успешно управление и да разгърне максимално своя потенциал“, коментира Цветанов и всички присъстващи се обединиха около мнението, че в общината има много неизползвани възможности за инвестиции. Цветан Цветанов обясни, че средният икономически ръст за ЕС е 1,8%, а за тази година се очаква в България да надхвърли 3%. „Имаме най-ниските нива на безработица за последните 20 години и дори срещаме трудности, свързани с недостиг на работна ръка. Точно затова искаме да осигурим по-здрава връзка между образованието и бизнеса. Така ще подготвим кадри, адекватни на нуждите на пазара“, посочи зам.-председателят на ГЕРБ. В рамките на срещата бе дискутирана и темата за социалните помощи, като Цветанов припомни, че целта на преразглеждането на ТЕЛК-овете и да се осигурят повече средства за тези, които наистина се нуждаят от тях. „Ако през 1989 – 1990 г. на ТЕЛК са били близо 2% от населението, сега са 15%“, допълни той. Областният координатор на ГЕРБ-Варна Иван Портних припомни, че със своите природни, културни и исторически дадености – вторият по големина град във Варненска област – Провадия, може да стане привлекателна туристическа дестинация и отлично място за бизнес.", "date": "2019.04.23", "title": "Цветанов в Провадия: Повече евросредства означава повече решени проблеми на хората"}
{"url": "https://www.faktor.bg/bg/articles/ungarskoto-posolstvo-v-belgrad-osamna-nadraskano-s-obidni-grafiti", "text": "Унгарското посолство в Белград бе надраскано с обидни графити тази нощ и се работи по отстраняването им, предаде Танюг. На предната страна на сградата са надраскани пречупени кръстове, а на долната страна и на табелите е написано \"Марш от моята улица\" и \"фашисти\". Полицията е извършила оглед, предаде БТА. Преди няколко дни актьорът и лидер на Движението на свободните демократи Сергей Трифунович обиждал унгарците в речта си на протеста на опозицията, съобщава Танюг.", "date": "2019.04.23", "title": "Унгарското посолство в Белград осъмна надраскано с обидни графити"}
{"url": "https://www.faktor.bg/bg/articles/rumen-hristov-1-2", "text": "Лидерът на СДС Румен Христов и кметът на Карлово и зам.-председател на СДС представиха кандидатите си за евродепутати в Пловдив. „От обиколките, които правим из страната, заедно с кандидатите ни за ЕП, се вижда неговата мобилизация. На тези срещи си поставяме задачите, които да следваме на тези избори”, заяви Румен Христов. Лидерът на СДС предупреди, че се правят опити с вътрешни проблеми да се измести дебатът от това какво да очакваме от Европейския съюз и каква Европа искаме да имаме. „Нека да се фокусираме към Европа, към това как си представяме нашето място в нея”, призова Румен Христов. „Ние сме отдадени изцяло на подготовката за евроизборите, с желание за достойно представяне, с надежда и увереност, че нашият кандидат Александър Йорданов, който е шести в листата, а и Илия Лазаров, ще представляват България и СДС в Европейския парламент достойно. Българската десница, която е част от европейската десница, която започна прехода и гарантира евроатлантическата ориентация на България, съвсем закономерно трябва да има представител в ЕП”, обяви Емил Кабаиванов.", "date": "2019.04.23", "title": "Румен Христов: Вътрешните проблеми изместват истинския дебат - за бъдещето на ЕС и мястото на България в него"}
{"url": "https://www.faktor.bg/bg/articles/avstriyski-vitsekantsler-podade-ostavka-sravnil-migrantite-s-plahove", "text": "Австрийският вицеканцлер Хайнц-Кристиан Щрахе обяви днес, че представител на партията му ще подаде оставка, след като написа стихотворение, сравняващо мигрантите с плъхове. Случаят предизвика големи критики и разгневи канцлера Себастиан Курц, предаде Асошиейтед прес.   Щрахе заяви, че Кристиан Шилхер ще напусне антиимигрантската Австрийска партия на свободата и ще подаде оставка като заместник-кмет на град Браунау на Ин, съобщава агенция АПА. Градът, който се намира на границата с Германия, е родното място на Адолф Хитлер.  Краткото стихотворение със заглавие \"Градският плъх\" излезе в местно издание на Австрийската партия на свободата в Браунау. Стихотворението съдържа предупреждение за смесването на различни култури и предизвика сериозни критики от левоцентристката опозиция.  Вчера Курц, консерватор, който управлява Австрия от края на 2017 г. в коалиция с Австрийската партия на свободата, поиска областната структура на партията в провинция Горна Австрия да се разграничи от стихотворението. Той заяви, че \"изборът на думите в стихотворението е отблъскващ, нехуманен и дълбоко расистки\".  След това Ервин Шрайнер, високопоставен представител на областната организация на партията, заяви, че \"алегорията за плъха и човека е исторически обременена и е толкова безвкусна, че трябва да бъде отхвърлена\". Шрайнер заяви, че фактът, че самият автор е писал от гледната точка на плъх \"не прави нещата кой знае колко по-добри\", но добави, че стихотворението представлява \"в крайна сметка неуспешен опит да се вземе отношение по сериозна тема в стихотворна форма\".  В стихотворението се казва: \"Точно както ние живеем тук долу, другите плъхове, които (са дошли) като гости или мигранти, включително тези, които не познавахме, трябва да споделят начина ни на живот! Или бързо да се махат оттук!\".", "date": "2019.04.23", "title": "Австрийски вицеканцлер подаде оставка, сравнил мигрантите с плъхове"}
{"url": "https://www.faktor.bg/bg/articles/novini/svyat/mey-razgovorite-s-leybaristite-za-brekzit-sa-seriozni-no-trudni", "text": "Британският премиер Тереза Мей каза днес пред основните си министри, че преговорите с опозиционната Лейбъристка партия за постигане на напредък по въпроса за Брекзит са сериозни, но трудни в някои области. Това заяви днес говорителят й, цитиран от Ройтерс. Говорителят на Мей каза, че няма определен времеви срок за края на преговорите с лейбъристите, но добави, че премиерът е заявила пред кабинета си и че е нужно спешно да бъде постигнат напредък, за да може да се осъществи Брекзит, предаде БТА.", "date": "2019.04.23", "title": "Мей: Разговорите с лейбъристите за Брекзит са сериозни, но трудни"}
{"url": "https://www.faktor.bg/bg/articles/izpravyat-pred-sada-bivsh-frenski-premier-oblagodetelstval-saprugata-si-i-detsata", "text": "Бившият френски премиер Франсоа Фийон и съпругата му ще се изправят пред първоинстанционния наказателен съд в Париж по дело за корупция, предаде \"Асошиейтед прес\". Фийон в определен момент бе фаворит за спечелването на президентските избори във Франция през 2017 г. За него обаче бяха разпространени твърдения, че неправомерно е облагодетелствал съпругата си Пенелоп Фийон и две от децата им с общо повече от един милион евро, плащайки им в продължение на много години за вършена от тях работа като парламентарни съветници. Според разпространените твърдения заеманите от съпругата и децата на Фийон позиции са били фиктивни. Тези твърдения доведоха до значителен спад на подкрепата и загуба за Фийон в битката за президентския пост във Франция през 2017 г. Франсоа Фийон отхвърли обвиненията срещу себе си и заяви, че става дума за кампания, имала за цел да го злепостави и да повлияе негативно на кандидатурата му.", "date": "2019.04.23", "title": "Изправят пред съда бивш френски премиер, облагодетелствал съпругата си и двете деца"}
{"url": "https://www.faktor.bg/bg/articles/nankov-naesen-priklyuchvat-remontite-na-dva-viadukta-magistrala-hemus", "text": "До края на месец ноември ще приключи ремонтът на виадукт „Коренишки дол“ на магистрала „Хемус“, а още през септември ще завърши обновяването на съоръжението при с. Потоп. Това съобщи заместник-министърът на регионалното развитие и благоустройството Николай Нанков. Заедно с изпълнителния директор на „Автомагистрали“ ЕАД Стоян Беличев той инспектира ремонтните дейности, съобщиха от пресцентъра на МРРБ.  Двете пътни съоръжения са едни от най-дългите и сложни по магистралата. Те не са ремонтирани от нейното построяване преди 30-40 години и са в тежко състояние. Виадуктът „Коренишки дол“ е с дължина 481 м и се намира при км 36 на АМ „Хемус“. В момента се ремонтира платното в посока Варна. Съоръжението при с. Потоп е с дължина 525 метра и се намира при км 19.  „Правим всичко възможно да съкратим сроковете с максимално натоварени графици, включващи извършване на строителни дейности в събота и неделя, както и през официални празнични дни, но има технологични дейности, които изискват време“, посочи зам.-министър Нанков.  Той отправи апел за разбиране и извинение към водачите заради въведената временна организация на движение, но подчерта, че за да стане хубав и качествен ремонт, е нужно време.  „Надявам се на разбиране, защото го правим за доброто на всички пътуващи. Крайно належащи са ремонтите, особено по долната част на виадуктите, където положението е плашещо. Имаме корозирали арматури, заради което постаментите се обрушват изцяло“, коментира още заместник-регионалният министър. След ремонтите в близките 40 години съоръженията няма да са на дневен ред.  Николай Нанков информира още, че ремонтите по виадуктите и мостовете на АМ „Тракия“ ще приключат до края на месец май, преди началото на летния туристически сезон.  По думите му в страната се очертава много работа по построяването и ремонта на тунели и мостови съоръжения, както по републиканската пътна мрежа, така и по ж.п. инфраструктурата, за които са нужни много специалисти и експерти.  „В следващите 4-5 години по пътищата в страната предстои изграждане на близо 60 км тунели, без да включваме съоръженията под Шипка и Петрохан. Такива ще има по АМ „Струма“ в Кресненското дефиле, новите участъци на „Хемус“ и др. Експертите са малко, но очакваме с добри учебни програми с висшите училища дa преодолеем дефицита, коментира Нанков.", "date": "2019.04.23", "title": "Нанков: Предстои изграждане на 60 км тунели, приключват ремонтите на два виадукта"}
{"url": "https://www.faktor.bg/bg/articles/novini/balgariya/vatreshniyat-ministar-shte-izpalnim-vsichko-po-proverkata-za-kashtite-svarzvani-s-yoncheva", "text": "Ще изпълним всичко по проверката на прокуратурата, разпоредена по отношение на къщите за гости близо до Лозенец. Това заяви министърът на вътрешните работи Младен Маринов в предаването \"Още от деня\" по БНТ. Той отказа да навлезе в подробности по случая, тъй като документите все още не са пристигнали в МВР. В съобщение от обвинението посочват, че ще бъде извършена документална проверка на проекта, като на място служители на ГДНП ще извършат и проверка дали къщите за гости се ползват по предназначение. Ще се изискат заверени копия от регистри за настанените туристи за български и чужди граждани, от документацията за регистриране и категоризиране на обектите, информация за заплатените туристически данъци за пренощували туристи. Вътрешният министър коментира и всички горещи теми от последните дни. \"Колегите работиха 3 години, за да разкрият убийство в Троян. ДНК анализът е бъдещето на криминалистиката. Видяхте и случая със Северин Красимиров, който беше разкрит за дни. Тогава работихме неуморно и успяхме да опровергаем всички фалшиви новини, че в България се убиват журналисти заради работата им, както и да спомогнем за постигането на бърза осъдителна присъда\", категоричен беше Маринов. \"Случаят с наркотиците край Шабла тръгва от разследване на румънските власти. Те ни предупредиха, че наркотици могат да изплуват и на нашето крайбрежие. Аз веднага разпоредих засилено наблюдение на морското крайбрежие. Към момента нямаме данни за българи, които да участват в тази мрежа\", разкри министър Маринов. \"Телефонните измами са сериозен бич. Лошото е, че най-често жертви стават възрастни хора. Тук говорим за престъпна мрежа, която има голям обхват. Телефонните обаждания се извършват от Румъния. След направен анализ със специализираната прокуратура решихме да работим по тези случаи като с организирани престъпни групи. Направихме добра координация и с румънските служби. По този начин сме предотвратили голяма част от тези измами и трябва да продължим да работим по този начин. С последната рвализация смятам, че ударихме най-високите нива на тази организирана престъпна група. По данни те са успели да откраднат над 2 млн. лева. В момента тече разследване за законността на къщите и имотите на тези хора\", обяви вътрешният министър. \"Борбата с престъпността по малките населени места е точка в управленската програма и ние я изпълняваме. Отчитаме намаление на кражбите и грабежите по селата\", похвали се Младен Маринов. \"Имаше напрежение по българо-гръцката граница с този поход на мигрантите. Към момента има затишие, но идва пролет и може да има засилване на мигрантската вълна. Взели сме всички мерки за засилване на охраната на границата и водим борба с каналджиите, които се опитват да превеждат нелегално мигранти през границата\", .", "date": "2019.04.23", "title": "Вътрешният министър: Ще изпълним всичко по проверката на къщите, свързвани с Йончева"}
{"url": "https://www.faktor.bg/bg/articles/makron-shte-napravi-klyuchovo-izyavlenie-otlozheno-zaradi-pozhara-v-notr-dam", "text": "Френският президент Еманюел Макрон ще разкрие в четвъртък своя дългоочакван отговор на продължаващите почти половин година улични протести в план за реформа, който може да се окаже решаващ за неговото президентство и дългосрочно политическо бъдеще, пише AFP.  41-годишният Макрон дойде на власт през 2017 г., с надеждите, че ще бъде глътка свеж въздух за Франция, но управлението му беше помрачено от спонтанно започналите протести на „жълтите жилетки“ в средата на ноември, коментира агенцията. В четвъртък вечерта, в 18:00 часа (19:00 часа българско време), Макрон ще проведе официална пресконференция, за да обяви поредица от реформи, изготвени след обширно обществено обсъждане, което стартира в отговор на протестите. Очаква се той да обяви важни, но не революционни реформи, включително намаляване на данъците за средната класа, както и закриването на Националната школа за администрация (ENA), която се превърна в пряк захранващ канал за френския елит.", "date": "2019.04.23", "title": "Утре Макрон разкрива своя дългоочакван отговор на \"жълтите жилетки\""}
{"url": "https://www.faktor.bg/bg/articles/probatsiya-i-popravitelen-trud-za-lekar-izdaval-retsepti-s-narkotichni-veshtestva", "text": "Окръжният съд в Русе осъди лекар за издаване на рецепти за лекарства, съдържащи наркотични вещества. Д-р Петър Зарзаланов е нарушил закона, като е подписал повече от 150 такива рецепти от 2012 година до 2017 година, когато е започнало разследването срещу него, предаде БНР. Работата на прокуратурата започва през 2017 година, когато е получен сигнал за нерегламентирано предписване на лекарствени продукти, съдържащи наркотични вещества, от акушер-гинеколога Петър Зарзаланов. По разпореждане на главния прокурор с цел обективно установяване на фактите и обстоятелствата по случая, работата е поверена на Окръжна прокуратура - Пловдив.  Лекарят е изписвал лекарства, съдържащи опиати и успокоителни, които водят до зависимост, като нарушението му е по чл. 354 б от Наказателния кодекс, който наказва медицински лица, които подпомагат другиго в употребата на наркотични вещества. Сред пациентите на акушер-гинеколога Петър Зарзаланов е имало и мъже, но за всички липсват амбулаторни листи за прегледи. Потърсен за коментар, той бе повече от лаконичен:  \"В сайта на Окръжен съд има всичко, от което се нуждаете. От там нататък не мога да коментирам нищо. Не мога повече нищо да коментирам. Каквото има, там ще си го видите\".  Лекарят е сключил споразумение с Окръжна прокуратура - Пловдив, признал се е за виновен и в крайна сметка му е наложено наказание \"пробация\" с всички ограничителни мерки плюс 3-годишен \"поправителен труд\" като ординатор в Университетска болница \"Канев\" в Русе, който няма да му се зачита за трудов стаж.", "date": "2019.04.23", "title": "Осъдиха лекар, изписвал лекарства с опиати"}
{"url": "https://www.faktor.bg/bg/articles/mestan-obzhalva-parichnata-garantsiya-i-zabranata-da-napuska-stranata", "text": "В Окръжна прокуратура – Кърджали са постъпили жалби от Лютви Местан срещу наложената му парична гаранция от 10 хил. лева. Това съобщиха от пресцентъра на Апелативна прокуратура-Пловдив. Чрез защитника си Лютви Местан обжалва наложената му мярка за неотклонение „гаранция“ в размер на 10 000 лева, както и мярката за процесуална принуда „забрана да напуска пределите на Република България“.  Местан е привлечен като обвиняем по досъдебно производство за престъпление по чл.343, ал.1, б.“в“ във вр. с чл.342, ал.1 от Наказателния кодекс.  Жалбите са внесени в Окръжен съд – Кърджали за разглеждане, ведно с материалите по делото.", "date": "2019.04.23", "title": "Местан обжалва паричната гаранция и забраната да напуска страната"}
{"url": "https://www.faktor.bg/bg/articles/ikonomika/imoti/-varayati-balgarin-napravi-sdelkata-za-godinata-s-imot-v-bevarli-hils", "text": "Огромно имение в Бевърли хилс е било продадено завчера за 34 640 000 долара, което е най-голямата сделка за годината с жилищен имот в града, съобщи \"Варайъти\". Самоличността на купувача, както обикновено, е замаскирана и все още не е официално потвърдена. Но според списанието има някои следи - първо, изглежда очевидно, че купувачът е чужденец; второ имението е придобито от юридическо лице, свързано с Христо Йорданов Христов; трето, това или един изтъкнат търговец на оръжие от България, или негов едноименик, пише БТА.  \"Варайъти\" описва историята на имота с площ 9 акра (3,64 декара). Сградата с 1325 кв. метра застроена площ и седем спални е завършена през 2014 г. при собственици бивш израелски военен и съдружници. Първоначално е била оценена за 55 млн. долара, \"така че Христов - или който действително е купил този колос - е сключил добра сделка, но разбира се това зависи от гледната точка\", заключава \"Варайъти\".", "date": "2019.04.23", "title": "\"Варайъти\": Българин направи сделката на годината с имот в  Бевърли хилс"}
{"url": "https://www.faktor.bg/bg/articles/kultura/s-podkrepata-na-gerb-tantsova-formatsiya-tarnovska-tsaritsa-pokori-i-praga", "text": "Фолклорната танцова формация «Търновска царица» се завърна от Прага, където преди броени дни участва в международен Великденски фестивал. В стара Прага, на площад „Staromske namesti“, танцьорите представиха българския фолклор и Велико Търново преди броени дни участва в международен Великденски фестивал. В стара Прага, на площад „Staronemske namesti“, танцьорите представиха българския фолклор и Велико Търново пред стотици зрители и участници от цял свят. Чрез ритмите на „Северняшко настроение“ и „Шопско надиграване“ танцьорите показаха пъстротата на българския народен танц и уникалността на нашата народна носия. С изпълненията си „Търновска царица“ спечели големия приз „Диамантената чиния“ и плени сърцата на всички.За пореден път формацията успя да покаже богатството на родния фолклор пред света, с подкрепата на великотърновския кмет и областен координатор на ГЕРБ Даниел Панов. Миналата пролет танцьорите от ФТФ „Търновска царица“ с художествен ръководител Георги Радев, станаха част от Голямото българско хоро в Брюксел, по покана на евродепутата Ева Майдел. На Гранд плац в белгийската столица, талантливите търновци станаха част от магията на българския фолклор, завладяла хилядите жители, гости и участници в уникалното събитие.", "date": "2019.04.23", "title": "С подкрепата на ГЕРБ танцова формация „Търновска царица“ покори и Прага"}
{"url": "https://www.faktor.bg/bg/articles/legendata-na-botev-pd-dinko-dermendzhiev-izpadna-v-koma", "text": "Легендата на Ботев (Пловдив) и българския футбол Динко Дерменджиев е в много тежко здравословно състояние, съобщава \"Пловдив Прес\". Участникът на три световни първенства (1962, 1966, 1970) е в кома, разкриха близки на рекордьора по голове за \"канарчетата\". Шампионът с Ботев от 1967 година е на изкуствено дишане, лекарите от МБАЛ \"Свети Георги\" правят всичко възможно за възстановяването му. Легендарният футболист от доста време има здравословни оплаквания. Със стеснение на гърлото, със сърцето (преди няколко години му сложиха стент) и с дробовете. Припомняме, че преди около месец Чико бе хоспитализиран по спешност, след като по време на раздумка с приятели внезапно се почувствал зле. В последно време Дерменджиев е много близо до любимия Ботев. Често можеше да бъде забелязан в базата на \"канарчетата\" в Коматево, където даваше безценни съвети на Николай Киров и играчите на \"жълто-черните\".", "date": "2019.04.23", "title": "Легендата на Ботев (Пд) Динко Дерменджиев изпадна в кома"}
{"url": "https://www.faktor.bg/bg/articles/eliminiraha-kubrat-pulev-ot-spisaka-s-eventualnite-sapernitsi-na-dzhoshua", "text": "Кубрат Пулев е извън списъка с потенциалните съперници на Антъни Джошуа за дебютния му мач в САЩ. Това се разбра от изявление на промоутъра на световния шампион Еди Хърн пред ESPN. Британецът посочи шест варианта за двубоя в Ню Йорк. Джошуа трябваше да се изправи срещу непобедения в 24-те си мача на професионалния ринг Джарел Милър. 30-годишният американец обаче беше уличен в употреба на допинг. Той даде положителна проба за кардарин на 20 март. Въпреки това двубой на 1 юни в \"Медисън скуер гардън\" със сигурност ще има. Джошуа никога не се е боксирал извън Великобритания и твърдо иска следващата му среща да е в САЩ, след като миналата година подписа договор с набиращата скорост онлайн платформа DAZN. Джошуа ще заложи и четирите си световни титли - на Международната боксова федерация (IBF), Световната боксова асоциация (WBA), Световната боксова организация (WBO) и Международната боксова организация (IBO), като все още се търси съперник.", "date": "2019.04.23", "title": "Елиминираха Кубрат Пулев от списъка с евентуалните съперници на Джошуа"}
{"url": "https://www.faktor.bg/bg/articles/layf-stayl/britni-spiars-izleze-ot-psihiatriyata", "text": "Певицата Бритни Спиърс е напуснала психиатричната клиника, в която е настанена от януари. Папраци заснеха Бритни на излизането й от хотел \"Бевърли Хилс“ вчера с 12 години по-младия си приятел Сам, който през цялото време я защитаваше от фенове и журналисти. В ръцете си Бритни носеше гуменки, телефон и куфарче, а самата тя беше обута в чехли, с разрошена коса и замаяно изражение на лицето. \"Отдавна не е изглеждала толкова зле\", коментира неин фен, един от многото, събрани пред хотела. По последна информация на един от нейните сътрудници, Бритни е била хоспитализирана против волята й в психиатричната клиника, където й е била оказана помощ. Според медиите, певицата решила да се прибере при семейството си, когато разбрала, че баща й е претърпял операция и е вече 28 дни в болница. В даден момент обаче, Бритни престанала да взема медикаментите, които приема от 2007 г., когато претърпя нервен срив и обръсна главата си във фризьорски салон в Лос Анджелис. Ето защо решението на семейството било да я настани в клиниката, за да й помогне.", "date": "2019.04.23", "title": "Бритни Спиърс излезе от психиатрията"}
{"url": "https://www.faktor.bg/bg/articles/v-momchilgrad-otvori-vrati-parvata-balkanska-biblioteka", "text": "Първата в България балканска библиотека \"Иляз Ходжа\" отвори врати в Момчилград. В културната институция има над 30 000 тома литература от различни жанрове на български, турски и гръцки език, както и над 22 000 елекронни книги.  Библиотеката е създадена със съдействието на бизнесмена с момчилградски корени Фуат Гювен, който инвестира 110 000 лева в ремонта на помещенията, извършен и със съдействието на община Момчилград. Библиотеката разполага с модерна читалня и с напълно оборудвана конферентна зала. Откриването на културната институция стана на официална церемония в читалище \"Нов живот\" в родопския град. Празникът започна с тържествен концерт на самодейни групи от местните читалища и училища. Официалните лица на тържеството бяха председателят на фондация \"Балкани\" Силвестър Лалов, председателят на общинския съвет Юмер Юсеин, изпълнителният директо на \"Кърджали Табак\" Юмер Юмер, членът на ЦОП на ДПС Ердинч Хайрула, представители на съседни общини, много учители от община Момчилград.  Лентата на библиотеката беше прерязана от кмета на община Момчилград Сунай Хасан, Джан Киразлъ, племеник на Фуат Гювен.  \"Няма да скрия, че вълнението ми е огромно, защото подобно събитие се помни цял живот. Мога да го сравня с откриването на храм. Защото библиотеката е толкова значима за един град и хората му, както и храма. И храмът, и библиотеката са местата, в които хората стават по-добри.  Горд съм, че новата придобивка се открива точно в Момчилград, защото в този град, както и в цялата община духовността и знанието имат отколешни традиции.  Книгите са средството да опознаваш света, да виждаш в бъдещето и да бъдеш свободен. Убеден съм, че библиотеката, която откриваме днес ще бъде мястото, в което младите хора от община Момчилград ще могат да трупат знания, а това знание ще ги направи свободни. Ще ги направи достойни граждани на България, на Европа и на света\", заяви при откриването Сунай Хасан.", "date": "2019.04.23", "title": "В Момчилград отвори врати първата балканска библиотека"}
{"url": "https://www.faktor.bg/bg/articles/ekspert-benzinat-ne-poskapva-zaradi-praznitsite-a-po-obektivni-prichini", "text": "Бензинът поскъпва по съвсем обективни причини - повечето рафинерии в региона бяха в планови ремонти, също и в рафинериите в ЕС. Това каза пред БТВ Светослав Бенчев, експерт от Петролната и газова асоциация. \"За месец бензинът у нас е поскъпнал с 3 %, или 7- 8 стотинки, но при дизеловото гориво дори има понижение около 1%. Ние сме един малък пазар, който е част от глобалния - каквото се случи на глобалния пазар, това се случва и у нас\", коментира Бенчев. За седмица бензин А 95 поскъпва с 3 стотинки, а за месец с 8. За последните три месеца за литър от май-масовото гориво плащаме средно с 26 стотинки повече. До края на седмицата е възможно още едно увеличение до 2 стотинки. \"Това са съвсем нормални тенденции за сезона, а има пък и едно поскъпване на бензиновото гориво, готовия нефтопродукт в борсата в Ротердам и Средиземноморската борса, които са важни за определянето на цените на горивата в страната. И то едно сериозно поскъпване за около месец в рамките на около 8 евроцента за литър. Общо взето и това е напълно нормално да се отрази на цените на горивата в страната\", каза още експертът. Той е категоричен, че през последните две години няма спекулативно вдигане на цените на горивата преди празници и през лятото, когато хората пътуват повече.", "date": "2019.04.23", "title": "Експерт: Бензинът не поскъпва спекулативно за празниците, а по обективни причини"}
{"url": "https://www.faktor.bg/bg/articles/yordanka-fandakova-broyat-na-chuzhdestrannite-turisti-v-sofiya-se-e-uvelichil-s-82-za-poslednite-10-godini", "text": "\"С 82% се е увеличил броят на чуждестранните туристи в София през последните 10 години\". Това каза кметът на София Йорданка Фандъкова по време на откриването на 6-ата годишна среща на Националния борд по туризъм. \"За последните години София се развива устойчиво като туристическа дестинация с ясна визия. София не е само административният център на България, София е млада столица, но и древен град с хилядолетна история. По своята история тя се нарежда наравно с древните европейски столици Рим и Атина и туристите виждат това“, заяви Фандъкова. Тя посочи, че София се е превърнала и в дестинация на конгресен туризъм. „Факторите за развитие на града като туристическа дестинация са много, но важна е и инфраструктурата и изграждането на транспортните връзки“, каза още тя. Фандъкова обясни, че София е леснодостъпна дестинация по въздух. „Бяха открити множество линии с нискотарифни полети, което засили посещенията на туристите през уикендите. През 2016 г. София влезе в топ 3 на европейските градове с най-висок ръст на чуждестранните туристи за периода 2009 г. – 2016 г. И този вид туризъм продължава да се развива“, заяви тя. Фандъкова посочи, че за периода от 2008 г. до 2018 г. нарастват както броят на нощувките, така и броят на туристите. „С 82% се е увеличил броят на чуждестранните туристи през последните 10 години. За 2018 г. спрямо 2017 г. имаме ръст на чуждестранните туристи с 4%, като най-много идват от Германия, Великобритания, Израел, Франция и др.“, посочи Фандъкова.", "date": "2019.04.23", "title": "Йорданка Фандъкова: Броят на чуждестранните туристи в София се е увеличил с 82% за последните 10 години"}
{"url": "https://www.faktor.bg/bg/articles/poslanik-rubin-ni-popari-ne-smyatam-che-skoro-shte-otpadnat-vizite-za-sasht", "text": "Американският посланик Ерик Рубин не прогнозира скорошно отпадане на визите за българи, предаде БНТ. По думите му обаче, се полагат усилия пътуването отвъд океана да бъде облекчено. Рубин участва в откриването на барелеф на 28-ия американски президент Удроу Уилсън, защитил териториалната цялост на България в преговорите по договора с Ньой.  Инициативата за поставяне на барелеф на президента Удроу Уилсън в Пловдив е на Тракийското дружество „Войвода Руси Славов\". Церемонията днес е символна, защото историята не се помни достатъчно, заяви американският посланик.  \"На него принадлежи идеята за сформирането на обществото на народите и ако тази идея се беше реализирала включително и в неговата собствена страна, съдбата на човечеството щеше да бъде различна. Създаването на организацията на Обединените нации след Втората световна война се основава на идеите и на идеалите на президента Уилсън\", подчерта дипломатът.  Няма вероятност визите за българи за САЩ да отпаднат, каза още американският посланик.  \"Мисля, че както ние, така и българското правителство работим усилено, за да направим така, че българите да пътуват по-лесно до Съединените щати. Законът, съгласно който би могла да отпадне програмата за визовия режим зависи от Конгреса, той е в ръцете на Конгреса и единствено Конгреса може да го промени.  Налага се да работим в рамките на този закон\", каза още посланик Рубин.", "date": "2019.04.23", "title": "Посланик Рубин ни попари: Не смятам, че скоро ще отпаднат визите за САЩ"}
{"url": "https://www.faktor.bg/bg/articles/davat-na-sad-bivsh-frenski-prezident-i-saprugata-mu-po-obvinenie-v-koruptsiya", "text": "За него обаче бяха разпространени твърдения, че неправомерно е облагодетелствал съпругата си Пенелоп Фийон и две от децата им с общо повече от един милион евро, плащайки им в продължение на много години за вършена от тях работа като парламентарни съветници. Според разпространените твърдения заеманите от съпругата и децата на Фион позиции са били фиктивни. Тези твърдения доведоха до значителен спад на подкрепата и загуба за Фийон в битката за президентския пост във Франция през 2017 г. Франсоа Фийон отхвърли обвиненията срещу себе си и заяви, че става дума за кампания, имала за цел да го злепостави и да повлияе негативно на кандидатурата му.", "date": "2019.04.23", "title": "Дават на съд бивш френски президент и съпругата му по обвинение в корупция"}
{"url": "https://www.faktor.bg/bg/articles/novini/svyat/pilot-s-24-godini-stazh-bez-da-e-davarshil-dori-kursove-za-lete", "text": "Мъж от ЮАР бе уличен във фрапантна  измама, след като бе установено, че документите му за пилотиране на самолет са фалшифицирани, а самият той никога преди това не е минавал през специални курсове за летене. Любопитното е, че това се случва след като мнимият пилот е изкарал на тази длъжност около… 24 години. Уилям Чандлър работи в продължение на над две десетилетия в една от южноафриканските авиолинии, постъпвайки на работа през далечната 1994 г. Мнимият летец е бил заловен съвсем наскоро, докато е изпълнявал полет от Йоханесбург до Франкфурт, когато, прелитайки над Швейцария, самолетът неочаквано започнал да прави необичайни маневри, които смутили както пътниците, така и екипажа. След като машината кацнала на летището в Германия, действията на Чандлър били сигнализирани на немските власти. Впоследствие било установено, че у него липсват всякакви документи за правоспособност да пилотира, а онези, които е предоставил пред работодателя си, били неистински.   За щастие никога не е бил докладван никакъв инцидент през цялото това време, през което мнимият летец е изпълнявал \"служебните си задължения\", разказва за поразителната история \"La Vanguardia\". Очаква се срещу Уилям Чандлър да бъдат повдигнати обвинения.", "date": "2019.04.23", "title": "Пилот с 24 години стаж без да е завършил дори курсове за летене"}
{"url": "https://www.faktor.bg/bg/articles/novini/svyat/tramp-poiska-nyu-york-tayms-da-mu-se-izvini-na-kolene", "text": "Президентът на САЩ Доналд Тръмп отново отправи рязка критика към авторитетния вестник \"Ню Йорк таймс\", като поиска да му се извини на колене. \"Интересно, ще ми се извини ли \"Ню Йорк Таймс\" за втори път, както го направи по време на изборите през 2016 година? Но този път ще им се наложи да паднат на колене и да молят прошка - те наистина са врагове на народа!\", написа президентът в Туитър. Той не уточни кой точно материал във вестника е предизвикал неговия гняв.  Вчера там бе публикувана статия на коментатора на вестника Пол Кругман, който за пореден път обвини Тръмп, че се е опитвал да пречи на разследването за предполагаемата намеса на Русия в президентските избори в САЩ през 2016 г., както и цялата Републиканска партия - в липса на вяра в американските ценности.  Според Тръмп, Кругман, \"както и самият Ню Йорк таймс\", е загубил всякакво доверие заради лъжливите си и некоректни забележки\". \"Той е обладан от ненавист\", написа президентът в друг пост в Туитър.", "date": "2019.04.23", "title": "Тръмп поиска \"Ню Йорк таймс\" да му се извини \"на колене\""}
{"url": "https://www.faktor.bg/bg/articles/yoncheva-iznenadana-che-ima-tri-kashti-tova-e-absurd", "text": "Това е абсурд! С тези думи водачът на листата на БСП за европейските избори Елена Йончева коментира появилите се данни от разследване на ПИК, че нейни роднини притежават три къщи за гости близо до Лозенец, които не се ползват по предназначение. Моя свекър е управител още преди да познавам това семейство, коментира Йончева. В България има жълто-кафяви медии, каза тя в отговор на въпроса как си обяснява изтичането на подобна информация точно преди изборите. Йончева подчерта, че има правила, по които се правят журналистически разследвания. В изявлението си пред журналистите в Елхово Йончева бе категорична, че левицата ще победи на предстоящите избори за Европейски парламент. Трябва да има революция в доходите на хората, изтъкна тя. Според Йончева \"с това правителство няма как да се измъкнем от днешното положение\", в което \"селата са сякаш минали през война\". В момента, в който левицата спечели, ГЕРБ ще изчезне и това ще даде шанс на десницата да се възроди, категорична е водачът на червената евролиста.", "date": "2019.04.23", "title": "Йончева се прави на изненадана, че има три къщи: Това е абсурд!"}
{"url": "https://www.faktor.bg/bg/articles/nova-zaplaha-za-notr-dam", "text": "Над изгорялата парижка катедрала Нотр Дам е надвиснала небесна заплаха, написа британският в. Сън. Според главния архитект на храма Филип Вилньов историческата сграда може да бъде повредена от обилни валежи. \"Прогнозата за времето през идващите дни е тревожна. Синоптиците смятат, че върху нашия град ще се изсипят порои. Обилните дъждове  придружени със силни ветрове, може да нанесат още щети на катедралата\", е заявил той. Огромен пожар избухна в историческия храм на 15 април. Огнената стихия е унищожила части от покривната конструкция.", "date": "2019.04.23", "title": "Нова заплаха за \"Нотр Дам\""}
{"url": "https://www.faktor.bg/bg/articles/pavlova-za-hotela-y-v-ispaniya", "text": "Бившият министър от ГЕРБ Лиляна Павлова категорично отрече информацията в медийни публикации, че притежава хотел в Испания. \"Или Парис Хилтън ми е направила подранил великденски подарък, или Доналд Тръмп е решил да ми завещае Trump International Hotel and Tower - това са единствените начини да съм се сдобила с хотел, без да подозирам! Явно политическите ми опоненти съвсем се изчерпаха с аргументите, след като единственото, което им остава, е да измислят поредната опашата лъжа\". Според анонимната публикация, тиражирана от няколко жълти сайта, испански медии пуснали новината, че Павлова притежава хотел на стойност около 10 милиона евро. Не е цитирано обаче нито едно име на местно издание. Твърди се още, че сградата била обявена за продажба преди няколко месеца, а бившите вече собственици заявили, че новата собственичка от България платила всичко на 100%. Тя  дори се похвалила, че не е ползвала кредит от банка, а само малък заем от около 1 милион лева от близък приятел. Лиляна Павлова е седма в листата на ГЕРБ за евроизборите. Целта на управляващата партия е да успее да вкара в ЕП поне 7 депутата, така че нейното място се смята за избираемо.", "date": "2019.04.23", "title": "Павлова за хотела й в Испания: Единственият начин да го имам е завещание от Тръмп или подарък от Хилтън"}
{"url": "https://www.faktor.bg/bg/articles/kremal-otkrehna-zavesata-za-sreshtata-putin-kim-vav-vladivostok-na-25-april", "text": "Кремъл разкри подробности за предстоящата среща между Владимир Путин и лидера на КНДР Ким Чен-ун, информират ТАСС и news.bg. Помощникът на руския лидер по международни въпроси Юрий Ушаков съобщи, че Путин ще се срещне с Ким Чен-ун на 25 април във Владивосток. Ушаков отбеляза, че журналистите не са били информирани за подготвяната среща заради договорености със севернокорейските си колеги. Съветникът на Кремъл добави, че Русия е първата държава, която Ким Чен-ун ще посети след преизбирането му за председател на Държавния съвет на КНДР през първата половина на април. По думите му програмата е \"типична\" - беседа между двамата лидери в намален състав и преговори между двете делегации. Ушаков поясни, че това ще е първата среща между Путин и Ким Чен-ун. Руската страна ще бъде представлявана от външния министър Сергей Лавров, помощника на Кремъл Юрий Ушаков, говорителя Дмитрий Песков и министри от кабинета. Помощникът на Путин разкри, че двамата ще обсъдят различни аспекти от двустранните отношения. Те ще разговарят и за мирно решение на ядрения проблем на Корейския полуостров. Ушаков обърна внимание на това, че в последните месеци ситуацията на Корейския полуостров се стабилизира благодарение на инициативата на КНДР за прекратяване на ракетните и ядрени изпитания, както и закриването на ядрен полигон. Представителят на Кремъл припомни, че последната среща на най-високо ниво между Русия и КНДР се проведе през 2011 г., когато Ким Чен Ир разговаря с тогавашния президент Дмитрий Медведев. Владимир Путин посети КНДР през 2000 г. - първата в историята визита на най-високо ниво в двустранните отношения. На следващата година Путин разговаря с Ким Чен Ир в Москва, а през 2002 г. във Владивосток. По-рано \"Комерсант\" писа, позовавайки се на източници, че срещата между двамата лидери ще се проведе във Владивосток на 25 април. След разговорите Путин ще потегли за Китай, където ще участва на срещата на върха \"Един пояс - един път\", а Ким Чен-ун ще остане в Русия до 26 април.", "date": "2019.04.23", "title": "Кремъл открехна завесата за срещата Путин-Ким във Владивосток на 25 април"}
{"url": "https://www.faktor.bg/bg/articles/ek-publikuva-aktualni-dokladi-za-napredak-v-borbata-s-dezinformatsiyata", "text": "Европейската комисия публикува най-актуалните доклади на Facebook, Google и Twitter за напредъка, постигнат в борбата с дезинформацията през март 2019 г., съобщиха от пресцентъра на Представителството на ЕК в България.  Tрите онлайн платформи, подписали Кодекса за поведение във връзка с дезинформацията, поеха ангажимент да докладват ежемесечно за действията си преди изборите за Европейски парламент през май 2019 г. В новите доклади сред основните резултати са: · Google докладва конкретни действия, предприети за подобряване на контрола над рекламното позициониране в ЕС, включително разбивка по държави членки. Освен това Google представи актуална информация за своята политика относно изборната реклама, прилагана от 21 март 2019 г. · Facebook докладва за предприетите действия срещу реклами, нарушили неговите политики вследствие на нискокачествено, заблуждаващо, подвеждащо или фалшиво съдържание или заобикаляне на неговите системи. Платформата предостави допълнителна информация за политиката си в областта на рекламите с политическо съдържание, която ще се прилага и за Instagram. · Twitter докладва за актуализация на политиката си във връзка с политическите кампании и предостави допълнителни подробности относно публичното оповестяване на политическите реклами в своя център за прозрачност на рекламите. В съвместно изявление заместник-председателят на ЕК Андрус Ансип, отговарящ за цифровия единен пазар, комисарят по въпросите на правосъдието, потребителите и равнопоставеността между половете Вера Йоурова, комисарят, отговарящ за Съюза на сигурност, Джулиан Кинг и комисарят по въпросите на цифровата икономика и цифровото общество Мария Габриел приветстваха постигнатия напредък.", "date": "2019.04.23", "title": "ЕК публикува най-актуалните доклади за напредък в борбата с дезинформацията"}
{"url": "https://www.faktor.bg/bg/articles/tsvetanov-v-dalgopol-pobeda-na-evropeyskite-izbori-shte-zapazi-stabilnostta-v-darzhavata", "text": "Победа на евровота ще ни даде предимство на местните избори, защото това ще запази стабилността в държавата и ще гарантира изпълнението за заложените приоритети в управленската програма. Добрите и работещите кметове в страната имат нужда точно от това – стабилност. Това заяви зам.-председателят на ГЕРБ  и председател на Националния предизборен щаб на партията Цветан Цветанов при посещението си в Дългопол. Цветанов поздрави кмета на общината Георги Георгиев за активната работа по европейските програми. „С евросредства и съдействието на държавата само тази година по инфраструктурата на Дългопол ще бъдат инвестирани 5 милиона лева. Те представляват приблизително половината от целия годишен бюджет на Общината в размер на 12 млн. лева. Ако се разчита само на възможностите на местната хазна - капиталовите разходи не биха могли да надхвърлят 500 000 лева“, обясни зам.-председателят на ГЕРБ. Той подчерта ефекта от доброто партньорство между местната и централната власт и ролята на европейската солидарност. По думите му с работата си ГЕРБ успя да спечели и доверието на европейските партньори на България. Цветанов припомни, че заплатите в бюджетната сфера са се увеличили с 10% през тази година. Той добави, че очакванията са догодина да има още едно такова увеличение и това се дължи на добрата финансова политика на правителството и възможността да се заделят допълнителни средства за дефицитни сектори. „Основен приоритет на кабинета е образованието и всички усилия са концентрирани в необходимостта да се привлекат млади хора към професията и да се върне авторитетът на българския учител“, категоричен бе той. Областният координатор на ГЕРБ Иван Портних припомни, че в началото на мандата общината бе затънала в дългове, но към днешна дата всички задължения са изчистени и тя е в добро финансово състояние. Пред 350-те души, изпълнили читалищната зала в Дългопол, кметът на общината Георги Георгиев информира, че предстои да бъдат подписани два договора по Програмата за развитие на селските райони. „Единият предвижда ремонт и мерки за енергийна ефективност на административна сграда „Б” и на многофункционална сграда „Младост” в Дългопол, а другият – изграждане на модерно футболно игрище с трибуни за над 100 зрители”, обясни кметът, който е и общински ръководите на ГЕРБ. Той припомни, че на 27 март стартира изпълнението на проект за реконструкция на повече от 3 500 м улици в град Дългопол и село Цонево. „Освен перспективи за обновяване на инфраструктурата, европейските програми ни дават и възможност да разширим социалните услуги, които предлага общината и да подобрим административния капацитет”, отбеляза още кметът. Той благодари за подкрепата на правителството на Бойко Борисов, като отчете, че със средствата, отпуснати с постановление на Министерски съвет, се ремонтират общо 7125 м улична мрежа в Дългопол и селата Аспарухово, Цонево, Медовец, Лопушна, Поляците и Партизани.", "date": "2019.04.23", "title": "Цветанов в Дългопол: Победа на европейските избори ще запази стабилността в държавата"}
{"url": "https://www.faktor.bg/bg/articles/ikonomika/turizam/nikolina-angelkova-2019-g-shte-bade-mnogo-trudna-izpalnena-s-borba-za-vseki-edin-turist", "text": "2019 г. ще бъде много динамична и трудна година, изпълнена с борба за всеки един турист. Това каза министърът на туризма Николина Ангелкова по време на откриването на 6-ата годишна среща на Националния борд по туризъм. „Непрекъснато говорим какво притежава нашата страна, какви са богатствата, които имаме, различните видове туризъм. Но много важно е да си отговорим на въпросите - къде, кога и как искаме да стигнем. Отговорът е, че искаме България да стане целогодишна туристическа дестинация“, заяви Ангелкова. „Важно е да си дадем ясна сметка, че 2019 г. ще бъде много динамична и трудна година, изпълнена с борба за всеки един турист. С предстоящите промени в Закона за туризма ще продължим да работим за намаляване на административната тежест и тези ненужни изисквания, които пречат да се развиват хотелите и местата за хранене, да отпаднат и да можем да отговорим на европейските изисквания“, заяви министърът на туризма. „Ще предложим в Слънчев бряг да бъде изграден конгресен център. На 31 май Министерството на туризма организира Международен инвестиционен форум с участието на големи хотелски вериги, туроператори и др. в Слънчев бряг. Ще направим предложение там да бъде изграден конгресен център, за да може в „крилата на сезона“ да има възможност да се привличат различни събития“, съобщи Ангелкова. Тя заяви, че предстои създаване и на Консултативен съвет, свързан с дигитализацията, към Министерството на туризма. От Националния борд по туризъм отправиха две предложения към Министерството на туризма и Столична община - 1% от приходите по туризъм да бъдат реинвестирани в национална туристическа реклама и маркетинг на България като туристическа дестинация, както и да бъде издигната кандидатурата на София за Европейска столица на интелигентния туризъм за 2020 г. Приходите от международен туризъм за първите два месеца на 2019 г. са 425 млн. евро. Ангелкова посочи, че приходите от туризъм за миналата година са 8,4 млрд. лв. . „А за последните три години 34% е ръстът на приходите от международен туризъм в страната“, каза още тя. „За първите два месеца на 2019 г. приходите от международен туризъм са 425 млн. евро, което е с 4,8% повече в сравнение със същия период за предходната година. Което показва, че независимо от броя на туристите, се отчита по-дълъг престой и оставяне на повече средства. И искам да благодаря на Националния борд по туризъм за помощта, която ни оказвате“, посочи Ангелкова. Тя изрази надежда да продължи добрата работа на борда с министерството, за да може България да продължи да бъде устойчива туристическа дестинация.", "date": "2019.04.23", "title": "Николина Ангелкова: 2019 г. ще бъде много трудна, изпълнена с борба за всеки един турист"}
{"url": "https://www.faktor.bg/bg/articles/tsenite-na-zhilishtata-v-cofiya-zampaznaxa", "text": "Цeнитe нa жилищaтa в Coфия зaмpъзнaxa. Πo инфopмaция нa Вulgаrіаn Рrореrtіеѕ пpeз пъpвитe тpи мeceцa cpeднaтa цeнa в cтoлицaтa e €1 080 ĸв. м пpи €1 085 ĸв. м пpeз пocлeднoтo тpимeceчиe нa 2018 гoдинa, пише money.bg. \"Toвa e лeĸo oтcтъплeниe cпpямo cтoйнocтитe oт 2018 г., нo cлeдвa дa ce тълĸyвa пo-cĸopo ĸaтo зaдъpжaнe нa нивaтa, тъй ĸaтo ce дължи ocнoвнo нa пpoмянa в xapaĸтepиcтиĸитe нa зaĸyпeнитe имoти, гoлeмия дял нa нoвoтo cтpoитeлcтвo и нa пpeнacoчвaнeтo нa интepeca ĸъм paйoни c пo-ниcĸи цeни\", ĸaзвaт oт aгeнциятa. Зa пъpвoтo тpимeceчиe cpeднaтa ĸpaйнa пoĸyпнa цeнa нa жилищaтa в Coфия e €90 960 пpи нивa oĸoлo €91 550 cpeднo зa 2018 г.", "date": "2019.04.23", "title": "Цeнитe нa жилищaтa в Coфия зaмpъзнaxa"}
{"url": "https://www.faktor.bg/bg/articles/bnb-otchete-otnovo-rast-na-kreditite-i-depozitite-za-mart", "text": "През март 2019-а година депозитите на неправителствения сектор в българската банкова система са в размер на 79,096 млрд. лева (68,4% от прогнозния БВП), като годишното им увеличение е с 9,3% след растеж с 9,1% месец по-рано (през февруари 2019-а), показват данни на Българската народна банка (БНБ). Депозитите на нефинансовите предприятия през март са в размер на 23,365 млрд. лева (20,2% от БВП), нараствайки на годишна база със 7,8% след тяхно повишение с 8,1% през предходния месец. В същото време депозитите на финансовите предприятия се увеличават с 26,8% на годишна база след растеж с 29,6% през февруари и достигат през март 3,363 млрд. лева (2,9% от БВП). През март депозитите на домакинствата и НТООД (Нетърговски организации, обслужващи домакинствата) са в размер на 52,368 млрд. лева (45,3% от БВП), като се повишават на годишна база с 8,9% след растеж с 8,5% през февруари. Кредитите за неправителствения сектор през трети месец на 2019-а са в размер на 58,062 млрд. лева (50,2% от БВП) спрямо кредити за 57,935 млрд. лева през февруари (50,1% от БВП), като нарастват на годишна база със 7,8% (спрямо март 2018 година) след повишение с 8,7% месец по-рано. Според данните на БНБ кредитите за нефинансови предприятия се повишават през март с 5,3% на годишна база след повишение с 6,2% през февруари и достигнат 33,117 млрд. лева (28,6% от БВП). Кредитите за домакинства и НТООД пък са в размер на 22,168 млрд. лева (19,2% от БВП), като спрямо март 2018-а година те се увеличават с 11,0% след повишение с 10,7% през февруари тази година. В края на отчетния месец жилищните кредити са за 10,763 млрд. лева и нарастват на годишна база с 11,5% (при годишно увеличение с 11,3% през февруари), докато потребителските кредити възлизат в края на март на 9,334 млрд. лева и са с цели 17,9 на сто над нивата от март 2018-а година след тяхно повишение със 17,7% месец по-рано. В края на миналия месец кредитите, предоставени на финансови предприятия, са в размер на 2,777 млрд. лева (2,4% от БВП), нараствайки на годишна база с 14,7% след тяхно повишение с цели 25,7% през февруари 2019-а. Нетните чуждестранни активи в края на март се увеличават с 10,7% спрямо година по-рано, достигайки 57,467 млрд. лева. Чуждестранните активи се увеличават с 10,5% (след повишение с 9,6% през февруари 2019-а), достигайки 67,244 млрд. лева, докато чуждестранните пасиви са в размер на 9,777 млрд. лева, нараствайки на годишна база с 9,4 на сто (след повишение със 7,9% през февруари).", "date": "2019.04.23", "title": "БНБ отчете отново ръст на кредитите и депозитите за март"}
{"url": "https://www.faktor.bg/bg/articles/dimitar-manolov-tsenata-na-toka-ne-e-tolkova-trevozhna-no-tryabva-da-ima-strategiya-za-neya", "text": "В България цената на тока е най-висока. Това е недопустимо, заяви пред Нова телевизия Васил Велев, председател на УС на АИКБ. По думите му трябва да се освободи таксата за внос, за да има повече пазар. Според него трябва да има разумно управление на предлагането на борсата. Все още при нас пазарът на електроенергия не е достатъчно либерализиран, посочи още той. При срещата с премиера Борисов са били предложения няколко неща, в ключително и това да отпаднат някои такси - както при внос, така и при износ на електроенергия. „Държахме да чуем подкрепа за законопроекта, който ще се гледа утре и на второ четене в Комисията по енергетика. С него се решават редица проблеми. Уточнихме, че ще продължат разговорите на по-експертно равнище в министерство на енергетиката, министерството на финансите, в КЕВР с оглед на нормализиране на ситуацията и нова крачка по пътя към либерализация на пазара”, обясни Васил Велев.   Според него има няколко крачки, които могат да бъдат направени. „Едната от тях е на борсата да продават произвежданата електроенергия и ВЕИ-тата с мощност от 1 до 4 мегавата. Идеята е да има повече пазар”, обясни Велев.   „Друго предложение е нови преференциални източници като когенерации да се допускат на пазара само при отпадане на стари, и то чрез конкурс. Предлага се и да отпаднат таксите при износ. Добавили сме да отпадне и таксата при внос. Много често цената на електроенергията на пазарите около нас е по-добра от тази у нас”, заяви Велев. Според Димитър Манолов, председател на КТ \"Подкрепа\", ситуацията с цената на тока не е толкова тревожна, но трябва да има стратегия за решаване на този въпрос.\"Политиците не трябва да си заравят главата в пясъка. Не бива да се решават проблемите ден за ден\", посочи Манолов. „Пое се ангажиментът да се поправи техническият механизъм, по който работи борсата”, обясни Манолов. „Използвахме присъствието си на срещата, за да разширим темата. Този разговор е труден, ако не говорим за бъдещето на комплекса „Марица Изток”. Той не е вечен. Той има текущи проблеми, които усложняват неговото функциониране допълнително. Известен факт е, че централите, които работят в „Марица Изток”, плащат в ЕК квоти за вредни емисии. Така в момента „Марица Изток” е на път да бъде декапитализирана. Решения има най-различни. Най-лошото е действащото в момента – тези квоти се плащат усреднено през най-различни други източници – нещо, което дърпа надолу НЕК, предприятията от групата на НЕК. Това не са добри неща ”, коментира синдикалният лидер. „Разбрахме се, че очевидно се налага още един разговор”.", "date": "2019.04.23", "title": "Димитър Манолов: Има неща, които дърпат НЕК надолу, налага се още един разговор с премиера"}
{"url": "https://www.faktor.bg/bg/articles/valentin-nikolov-imame-razreshenie-ot-ek-za-prekratyavane-na-dogovorite-s-amerikanskite-tsentrali", "text": "Вчерашната среща трябваше неминуемо да се случи. Бяха поставени няколко въпроса. Единият бе за промените в Закона за енергетиката, които бяха предложени от мен и Делян Добрев. Тези промени ще бъдат гледани още утре на първо четене в парламента. Това каза в ефира на Би Ти Ви депутатът от ГЕРБ и председател на комисията по енергетика Валентин Николов. Той  коментира вчерашната среща при премиера Бойко Борисов за цената на тока.  \"Държавата трябва да помага на бизнеса да бъде конкуретноспособен, като спазва всички европейски директиви. В момента се опитваме да либерализираме пазара на енергия. Второто, за което разговаряхме вчера, е прекратяването на договорите с американските ТЕЦ-Марица 1 и ТЕЦ-Марица 3. ЕК е констатирала прекомерна държавна помощ и е дала своето разрешение договорите да бъдат прекратени. Ще се опитаме да направим прекратяване по взаимно съгласие. Ако това не се случи, ще се опитаме да ги прекратим едностранно. Не мисля, че ще се стигне до арбитражен съд, но дори и това да стане, държавата вече е натрупала достатъчно опит и ще можем да защитим нашите интереси\", категоричен беше Николов. \"В бъдеще основните енергийни източници ще бъдат възобновяеми, ядрени и газови. Трябва да се намери баланс между трите източника. С натоящите технологии не можем да се справим без АЕЦ \"Белене\". Нуждаем се от различни типове източници на енергия. Трябва да има разнообразие\", разкри още Валентин Николов.", "date": "2019.04.23", "title": "Валентин Николов: Имаме разрешение от ЕК за прекратяване на договорите с американските централи"}
{"url": "https://www.faktor.bg/bg/articles/pg-na-gerb-vnese-predlozhenie-za-promeni-v-zakona-za-merkite-sreshtu-izpiraneto-na-pari", "text": "ПГ на ГЕРБ внесе промени в Закона за мерките срещу изпирането на пари. Това каза Пламен Нунев, председател на Комисията по вътрешна сигурност и обществен ред и депутат от ГЕРБ по време на брифинг в Народното събрание, предаде Агенция „Фокус“.   “Утре на редовно заседание на Комисията по вътрешна сигурност и обществен ред ще направя предложение за извънредна точка в дневния ред на първо гласуване за промени в Закона за мерките срещу изпиране на пари“, каза още Нунев.   Той поясни, че законопроектът е внесен в деловодството на парламента от ПГ на ГЕРБ в днешния ден.", "date": "2019.04.23", "title": "ПГ на ГЕРБ внесе промени в Закона за мерките срещу изпирането на пари"}
{"url": "https://www.faktor.bg/bg/articles/vkp-razporedi-proverka-na-kashtite-za-gosti-na-semeystvoto-na-elena-yoncheva", "text": "Върховна касационна прокуратура се самосезира по повод публикация в електронния сайт ПИК със заглавие „Сензационно разследване на Пик: Семейството на Елена Йончева с три къщи на морето. Усвоени 400 000 лева европари.“ Това се казва в съобщение от пресцентъра на ВКП, което публикуваме без редакторска намеса. \"Данните, съдържащи се в публикацията сочат на евентуално извършено престъпление по чл. 248 а ал.3 от НК по повод изградени къщи за гости по проект по мярка 311 „Разнообразяване към неземеделски дейности“ по Програма за развитие на селските райони /ПРСР/ 2007 – 2013 г., финансирана от Европейския земеделски фонд за развитие на селските райони, но същите са недостатъчни, поради което се налага извършване на проверка от ГДНП. Ще бъде извършена документална проверка на проекта, като на място служители на ГДНП ще извършат и проверка дали къщите за гости се ползват по предназначение. Ще се изискат заверени копия от регистри за настанените туристи за български и чужди граждани, от документацията за регистриране и категоризиране на обектите, информация за заплатените туристически данъци за пренощували туристи. Ще се изискат от съответното РУ на МВР по местонахождение на къщите за гости справки за постъпилите регистрационни карти за нощували туристи. Ще се провери дали вписаните в регистрите гости действително са посетили проверяваните къщи за гости. Определен е едномесечен срок за извършване на проверката\".", "date": "2019.04.23", "title": "ВКП разпореди проверка на къщите за гости на семейството на Елена Йончева"}
{"url": "https://www.faktor.bg/bg/articles/bnt-kani-vsichki-partii-za-sporazumenie-po-otrazyavane-na-kampaniyata", "text": "След приключването на отоплителния сезон 2018-2019 г. \"Топлофикация София\" ще стартира изпълнението на неотложните ремонти и профилактика по топлопреносната мрежа в участъците с повишена аварийност през последните месеци. В тази връзка подаването на топла вода ще бъде временно спирано. Съгласно изискванията на Общите условия за продажба на топлинна енергия за битови нужди от “Топлофикация София” EАД на клиенти в град София дружеството следва да информира клиентите 15 дни по-рано за началото и продължителността на спиране на топлоподаването поради извършване на ремонтни работи, реконструкция или други подобни действия, които подлежат на планиране. От 8 май до 10 май 2019 г. ще бъде спряна топлата вода към клиентите в района между бул. „Александър Стамболийски“, бул. „Витоша“, ул. „Неофит Рилски“ и бул. „Христо Ботев“. *В същия период ще бъде затворена за преминаване на МПС ул. „Княз Борис I“ в района между ул. „И. Денкоглу“ и ул. „Солунска“, както и ул. „Кърниградска“ в района между ул. „Княз Борис I“ и ул. „Цар Асен I“. От 13 май до 20 май 2019 г. /вкл./ ще бъде спряно подаването на топла вода към следните сгради в ж.к. „Младост 1“, ж.к. „Мусагеница“, ж.к. „Дървеница“, ж.к. „Студентски град“, кв. „Витоша“ и всички резиденции на бул. „Симеоновско шосе“. ж.к. „Младост 1“: от бл. № 1 до бл. № 79 В и от бл. № 121 до №150; УМБАЛ „Света Ана“ ж.к. „Мусагеница“ от бл. № 80 до бл. № 110 ж.к. „Дървеница“ бл. №№ 15, 16, 17, 18, 18А, 19, 21, 23, 28, 33 34, 35, 36, 38, 40, 42, 42А, 43, 44, 45, 45А, 46, 47, 48, 49, ул. „Дъбница“ бл. №№ 3А,5,7,11,16,18,20, ул. „Константин Игнатов“ бл. №№1,1А,2,3,4,5,6,8; ул. „Айдемир“ бл.№13, ул. „Проф. Стоян Киркович“ бл. №1,1А,3,5,12,27; ул. „Андрей Ляпчев“ бл. №№ 7, 9, 11; ул. „Яна“ бл. №№ 1,2,4; ул. „Белимел“ бл. 00 4,10,24; ул. „Иван Боримечка“ бл. №22; ул. „Климент Охридски“ №№ 5,7,9; ж.к. „Студентски град“ - всички общежития от бл. №1 до бл. № 61,НСА,УНСС,МГУ,ЛТУ,ХТМУ,ТУ-зала „Октомври“; кв. „Витоша“ - хотел „Вега“, офис сграда „Трелеборг“,НХА, ул. „Никола Габровски“ №90, ул. „Проф. Хр. Вакарелски“№№ 1, 3,5, 5А; ул. „Акад. Й. Трифонов“ №№1,4,18; ул. „Проф. Г. Златарски“ №№ 3,5,18; бул. „Симеоновско шосе“ №1, бул. „Г. М. Димитров“ №38; кв. „Витоша“ бл. №1,2,3,6,7; резиденциите на бул. „Симеоновско шосе“ - Република Афганистан, Емирство Кувейт, Ислямска република Индонезия, Република Индонезия, Китайска народна република, Сирия, Алжирска народно-демократична република, Кралство Мароко, Боливарска република Венецуела, Кралство Белгия, Кралство Испания и Република Аржентина. От 13 май до 16 май 2019 г. ще бъде спряна топлата вода към сградите в района между бул. „Сливница“, бул. „Христо Ботев“, ул. „Цар Симеон“, ул. „Княз Борис I“, ул. „Пиротска“, ул. „Триядица“, ул. „Сердика“, бул. „Княз Александър Дондуков“, ул. „Веслец“, ул. „Екзарх Йосиф“, ул. „Георг Вашингтон“, ул. „Цар Симеон“, бул. „Княгиня Мария Луиза“, ул. „Струма“, ул. „Св.св. Кирил и Методий“, ул.“Бачо Киро“ и ул. Поп Богомил“. От 13 май до 19 май 2019 г. ще бъде спряна топлата вода в сградите, намиращи се в: • Част от ж.к. „Лагера“ между ул. „Христо Матов“, бул. „Цар Борис III“, бул. „Акад. Иван Гешов“, ул. „Костенец“, ул. „Житница“,ул. „Съвет на Европа“ и ул. „Плиска“; • Част от кв. „Хиподрума“ между ул. „Софийски герои“, ул. „Найден Геров“, бул. „Акад. Иван Гешов“ и бул. „Цар Борис III“; • Част от кв. „Крива река“ между бул. „Акад. Иван Гешов“, ул. „Свети Георги Софийски“, ул. „Константин Иречек“ и бул. „Ген. Едуард И. Тотлебен“. От 20 май до 22 май 2019 г. без топлоподаване ще останат сградите в района между бул. „Патриарх Евтимий“, ул. „Фритьоф Нансен“, бул. „Евлоги и Христо Георгиеви“ и ул. „Граф Игнатиев“, както и между бул. „Евлоги и Христо Георгиеви“, ул. „Крум Попов“, ул. „Милин камък“, ул. „Орфей“, ул. „Розова долина“, ул. „Калиакра“ и ул. „Иглика“. От 27 май до 31 май 2019 г. ще бъде спряно топлоподаването към следните райони: • Част от ж.к. „Лагера“ между ул. „Плиска“, ул. „Хризантема“, ул. „Житница“, бул. „Цар Борис III“ и ул. „Христо Матов“; • Част от кв. „Хиподрума“ между ул. „Лерин“, ул. „Кюстендил“, ул. „Видлич“ и бул. „Цар Борис III “; • Част от кв. „Красно село“ между ул. „Хайдушка гора“, ул. „Дойран“ и ул. „Кюстендил“; • ж.к. „Бели брези“ между ул. „Смърч“, ул. „Битоля“, бул. „Гоце Делчев“, бул. „България“, ул. „Кюстендил“ и ул. „Дойран“; • Част от ж.к. „Стрелбище“ между бул. „Гоце Делчев“,ул. „Твърдишки проход“,ул. „Нишава“, ул. „Руен“, ул. „Добри Христов“, ул. „Дедеагач“, ул. „Нишава“ и бул. „България“; Информацията за сроковете на спиране на топлата вода и засегнатите квартали е публикувана в сайта на дружеството – www.toplo.bg и във Фейсбук - www.facebook.com/www.toplo.bg. Повече подробности клиентите могат да получат на информационния телефон в Кол центъра на компанията – 0 700 11 111. “Топлофикация София” ЕАД поднася своите извинения на засегнатите клиенти за причиненото неудобство и разчита на тяхното разбиране.", "date": "2019.04.23", "title": "Заради неотложни ремонти спират топлата вода в отделни части на София"}
{"url": "https://www.faktor.bg/bg/articles/sled-9-mesetsa-sadat-globyava-maykata-na-banev-za-katastrofa", "text": "Районен съд в Харманли постанови глоба за Мария Банева, майка на бизнесмена Николай Банев, съобщиха Нова телевизия и \"24 часа\". Санкцията е заради катастрофа, която тя предизвика в началото на юли 2018 г в града. Тогава със средна телесна повреда бе Иван Иванов от града. Искането на прокуратурата бе Мария Банева да бъде освободена от наказателна отговорност и да получи глоба. Освен глоба, съдът отне за 8 месеца шофьорската книжка на Мария. Присъдата може да бъде обжалвана пред Окръжен съд Хасково.", "date": "2019.04.23", "title": "След 9 месеца съдът глобява майката на Банев за предизвикана катастрофа"}
{"url": "https://www.faktor.bg/bg/articles/zapochvat-izpitaniya-na-vlakovete-po-tretiya-lach-na-metroto", "text": "От утре започват единични изпитания на новите метровлакове модел Инспиро, произведени от „Сименс“ в част от трасето на новоизградения лъч на метрото, съобщи Столична община. Метровлаковете ще се движат в участъка „Депо Земляне“ - метростанция „Красно село“ - метростанция „Бул. България“. На 24 април кметът на София Йорданка Фандъкова ще провери напредъка на изграждането на третата линия на метрото. Проверката ще започне от депото и ще включва посещение за зала за обучение на машинисти с действащ тренажор, преминаване с изпитателен влак от „Депо Земляне“ до метростанция „Красно село“, метростанция „Бул. България“ и обратно.", "date": "2019.04.23", "title": "Започват изпитания на влаковете по третия лъч на метрото"}
{"url": "https://www.faktor.bg/bg/articles/otkriha-izostaveno-bebe-na-parking-v-plovdiv", "text": "Бебе на видима възраст 5-6 месеца е открито изоставено на паркинг в Пловдив. Сигналът е подаден на телефон 112 малко преди 14 часа вчера, съобщиха от пресцентъра на местната полиция. От там информираха, че малчуганът бил намерен между два автомобила, а до него имало шише с мляко. На мястото веднага са изпратени полицейски служители и екип на Спешна помощ. Лекарските прегледи установили, че здравословното състояние на момченцето е добро. То е настанено в Клиника по педиатрия  при УМБАЛ “Св. Георги”. Уведомени са представители на отдела “Закрила на детето”. Служителите на реда са извършили оглед на мястото, разпитани са свидетели. Действията за установяване на самоличността на бебето и издирване на неговите родители или близки продължават под ръкводоството на Районна прокуратура - Пловдив. Образувано е досъдебно производство. Детето е с ръст 68 см. Има тъмна коса и сини очи. Облечено е в син гащеризон от полар.", "date": "2019.04.23", "title": "Откриха изоставено бебе на паркинг в Пловдив"}
{"url": "https://www.faktor.bg/bg/articles/sadat-v-kardzhali-mestan-tryabva-da-vnese-10-000-lv-garantsiya-do-25-april", "text": "Лютви Местан трябва да внесе до 25 април гаранция от 10 000 лева, определи окръжният съд в Кърджали. Лидерът на партия ДОСТ е обвиняем по досъдебно производство за причиняване на смъртта на 6-месечно бебе при катастрофа, станала на 14 април край село Загорско. Определението на съда е по повод жалба на Местан срещу паричната гаранция, наложена му от прокуратурата. Той вече веднъж обжалва мярката и тя беше отменена, но веднага след това прокуратурата му наложи повторно гаранция от 10 000 лева. Съдът в Кърджали е приел, че при вземане на мярката за неотклонение органът на досъдебното производство е взел предвид степента на обществена опасност на деянието, доказателствата срещу обвиняемия, семейното и имущественото му положение, възрастта и др. данни за личността му. В определението се посочва също, че на този етап от разследването има достатъчно доказателства за съпричастност на обвинения Лютви Местан към разследваното престъпление и де посочва, че той е един от участниците в катастрофата. Събрани са доказателства за имущественото състояние на обвиняемия, от които се установява, че същият притежава недвижими имоти и спестявания, като взетата мярка за неотклонение е съобразена с тях и е законосъобразна, се казва още в определението. То е окончателно.", "date": "2019.04.23", "title": "Съдът в Кърджали: Местан трябва да внесе 10 000 лв. гаранция до 25 април"}
{"url": "https://www.faktor.bg/bg/articles/38-zatvornitsi-si-spretnaha-yak-boy-v-ezhegodniya-turnir-po-boks-v-sofiyskiya-zatvor", "text": "38 лишени от свобода от 8 затвори у нас си спретнаха як бой в ежегоден турнир по бокс на ринг в Софийския затвор пред зам.-министъра на правосъдието проф. Николай Проданов. Голяма част от осъдените, които премериха сили, са се занимавали с бокс и преди да попаднат зад решетките, призна треньорът им Цветан Хаджииванов-страши. Други са се запалили по спорта в затвора. “Боксът им помага за едно по-добро поведение, за безпроблемно изтърпяване на наказанието”, обясни плюсовете Хаджииванов. В зрелищните срещи на ринга не участваха затворници с най-тежките присъди доживотен затвор или доживотен затвор без замяна. Сред мераклиите, които се боксираха, имаше убийци, побойници и кражби, предаде \"24 часа\".  Правилата, по които протекоха срещите, не са различават от тези в профи бокса. Играе се в 3 рунда по 2 минути, а не по 3, както е установено. Най-добре се представиха отборите на Софийския и Старозагорския затвор. Хаджииванов посочи, че затворници боксьори, които са изтърпели наказанията си, на свобода се препитават с този спорт. Даде за пример Младен Манев-Нинджата.", "date": "2019.04.23", "title": "38 затворници си спретнаха як бой в ежегодния турнир по бокс в Софийския затвор"}
{"url": "https://www.faktor.bg/bg/articles/ubiha-v-prestrelka-izvesten-bosnensko-srabski-biznesmen", "text": "Известен босненско-сръбски бизнесмен и неговият бодигард са били убити при престрелка в Баня Лука, съобщиха местни медии, цитирани от ДПА. При инцидента е бил убит и един от двамата нападатели. Бизнесменът Славиша Крунич е бил нападнат в колата си на черен път близо до семейната му къща северно от Баня Лука снощи. Нападателите били въоръжени с автоматични оръжия. Убитият при престрелката нападател е с богато криминално досие. Другият заподозрян е идентифициран от полицията и се издирва. При нападението сериозно е пострадал и шофьорът на биснесмена. Крунич е собственик на няколко компании, включително охранителна фирма, фирма за АйТи услуги и хардуер, както и верига пекарни. Преди няколко години той се оплака публично, че се намира под натиск от страна на личност от политическата сцена, която настоявала да й продаде бизнеса си.", "date": "2019.04.23", "title": "Кървава вендета в Баня Лука: убиха в престрелка известен босненско-сръбски бизнесмен"}
{"url": "https://www.faktor.bg/bg/articles/tsvetanov-v-dolni-chiflik-bsp-tselyat-niska-izbiratelna-aktivnost-na-evropeyskiya-vot-i-eroziya-na-doverieto-v-institutsiite", "text": "БСП целят ниска избирателна активност на европейския вот и ерозия на доверието в институциите. При управление на ГЕРБ никога не са спирани европейски програми и европейски средства, а точно те гарантират развитието на населените места в България. Това заяви зам.-председателят на ГЕРБ  и председател на Националния предизборен щаб на партията Цветан Цветанов при посещението си в Долни чифлик. В контекста на предстоящите европейски избори Цветанов увери, че кандидатите на ГЕРБ работят страната ни в следващия програмен период да получи рекордно висок европейски бюджет в размер на 18 млрд. лв. В рамките на срещата бе обърнато внимание и на политиките на правителството в сферата на образованието, което е и приоритетът на третия кабинет на Бойко Борисов. „Както всички знаете – поели сме ангажимент в края на мандата през 2021 г. учителските възнаграждения да бъдат увеличени двойно – съпоставимо с 2017 г. Изчисленията сочат, че образователната инфраструктура в цялата страна се нуждае от 9 млрд. лв. инвестиции. 700 млн. лв. вече са осигурени по ОП „Региони в растеж“, което позволи обновяването на 500 училища и детски градини. Усилията ни не спират дотук, дори напротив – имаме амбицията да ускорим и да увеличим вложенията в образователния сектор“, информира жителите на Долни чифлик Цветанов. По думите му постигнатото в областния център Варна създава предпоставка за развитието на целия регион, за привличането на повече инвестиции и възможности за реализация на гражданите. На свой ред кметът на Варна и областен координатор на ГЕРБ Иван Портних призова присъстващите да не подценяват евроизборите, защото разумът трябва да надделее над популизма. Кметът на общината Красимира Анастасова изтъкна ролята на европейската солидарност за обновяването на инфраструктурата в малките населени места. „По програмата за развитие на селските райони предстои да реализираме проект на стойност 2 млн. лв. за основен ремонт на улици в Долни чифлик и село Старо Оряхово. Имаме подкрепата и на правителството на Бойко Борисов”, отбеляза Анастасова, като припомни, че с национално финансиране в Долни чифлик се изгражда канализация  с обща дължина около 3500 м за 260 имота и повече от 1000 души. Тя каза, че само в този мандат освен канализация, със средства по ПУДООС ще има и асфалтирани 7 км. улици. „Полагаме грижи за всички градове и села. С национално финансиране през тази година за курортни и населени места като Шкорпиловци ще могат да се изграждат пречиствателни станции. В момента търсим подходящ терен за това. Благодарение на законодателната промяна, която беше направена неотдавна, общината вече получи управлението на минералните си води, което е много важно за местния туризъм“, обясни градоначалникът. В срещата, която се проведе по инициатива на общинския ръководител на ГЕРБ Николай Николов, взеха участие също народните представители Павел Христов, Таня Петрова, Емилия Милкова, Владимир Вълев и Нели Петрова, както и общински съветници от Долни чифлик.", "date": "2019.04.23", "title": "Цветанов в Долни чифлик: БСП целят ниска избирателна активност на европейския вот и ерозия на доверието в институциите"}
{"url": "https://www.faktor.bg/bg/articles/mazh-naraga-s-nozh-dve-zheni-na-letishteto-v-madrid", "text": "Полицията в Мадрид е задържала 30-годишен испанец, нападнал и ранил с нож две жени на 24 и 47 години. Инцидентът е станал рано тази сутрин на Терминал 1 на международното летище \"Адолфо Суарес\" в испанската столица, информира електронното издание на \"La Vanguardia\". В момента полицейските власти проучват дали има някаква връзка между нападателя и по-младото момиче, което е с лека рана на ръката, докато по-възрастната е получила порезна рана на ухото. Според очевидци, малко преди да ги нападне, мъжът е разговарял с по-младата от двете, когато внезапно извадил нож и й налетял. При опит да я защити, по-възрастната била порязана по ухото от мъжа. Малко след това полицията, охраняваща летището, се намесила и арестувала испанския гражданин. По случая тече разследване.", "date": "2019.04.23", "title": "Мъж рани с нож две жени на летището в Мадрид"}
{"url": "https://www.faktor.bg/bg/articles/kak-bogatstvoto-v-rusiya-se-prevrashta-v-ulika", "text": "Разсъжденията за това, че все повече богатства се натрупват по престъпен начин, дълго време бяха характерни за хората с леви убеждения. \"Левият завой\", за чиято неизбежност писа осъденият олигарх Михаил Ходорковски през 2005 година, продължава и сега. Страната все по-осезаемо завива наляво. Напълно логично Ходорковски се интересуваше от проблема за взаимоотношенията между бизнеса и населението. Сега обаче вододелът минава по линията \"елит и не-елит\" Бизнесът стана част, и то не малка част от елита. Сега предприемачите не стават част от елита, благодарение на успешния си бизнес. Тъкмо напротив - успехите в бизнеса неизменно съпътстват онези, които по рождение, благодарение на брак или просто на връзки се оказват в подходящото обкръжение. В правилната прослойка. По-точно в правилния слой. А такива слоеве има само два - тънкият на \"елита\" и гигантският на \"не-елита\". Днес между двата слоя има пропаст и средната класа (отчасти и бизнесът, който не се крепи на държавни пари) е много по-близко до бедните, отколкото до този нов елит. При това новия елит се състои не само от онези, които успяха да натрупат богатство още преди 15 - 20 години и се смятаха за недостижими благодарение на своите бизнес способности. Знаменитата фраза на олигарха Полонски, че \"Който няма милиард, да ходи на майка си у...\", произнесена през 2008 година, днес е още по-актуална. Този прословут милиард, дори \"изяден от инфлацията и девалвацията\", стана един вид разграничителна линия. Милиардните богатства (при това не доларовите, а тези в рубли) днес са в ръцете на няколкостотин бизнесмени. Първото публично обявено \"непредприемаческо\" милиардно състояние станаха съкровищата на арестувания през 2016 година полковник Захарченко. И събитията се развиват стремително. Допреди две години такива съобщения шокираха хората. После станаха нещо обичайно за криминалната, а днес са включени и в светската хроника. Шефът на руските пощи Николай Подгузов, тулският губернатор Алекей Дюмин и шефът на \"Роснефт\" Игор Сечин се споменават през последните месеци в медиите като притежатели на недвижими имоти за не по-малко от един милиард рубли. Впрочем едва ли някой би се удивил, че сред тях е и шефът на \"Роснефт\". На този фон един от главните пропагандатори в страната, телевизионният водещ Владимир Соловьов се оказва още по-богат, отколкото се предполагаше.  Той не блести толкова ярко със своята втора вила в Подмосковието и с недвижимите си имоти в Москва. Но все пак впечатлява. При това въпросът : \"Откъде? Че плащат ли толкова много в телевизията?\" вече все по-малко интересува публиката. Фактическото притежание на богатство в Русия измести въпроса за законността на неговото придобиване. Корупционните схеми, прането на пари, подкупите, кражбите и всякакви други начини на обогатяване останаха на заден план. На преден план излязоха скъпите часовници, луксозните лимузини, жилищата и вилите. Дори сред кръговете, уважаващи частната собственост се налага становището, че в съвременните условия с честен труд не е възможно да бъде натрупано каквото и да е било състояние. Ето защо в очите на \"не-елита\"- от лумпена до креативната класа - богатството само по себе си представлява улика. При тези темпове не е далеч и денят за разправа с \"буржоата\". Сегашната атмосфера на класова ненавист до болка напомня описанието на революцията от 1917 година в съветските училища. И това не вещае нищо добро. Особено на фона на, меко казано, скромните икономически показатели и перспективи. Всички знаем, че в такава ситуация бедните стават още по-бедни, а богатите - още по-богати. Това означава, че желаещите да отнемат и поделят ще стават все повече. Макар и мнозина от тях да знаят, че подобни начинания не завършват добре.", "date": "2019.04.23", "title": "Как богатството в Русия се превръща в улика"}
{"url": "https://www.faktor.bg/bg/articles/andrey-novakov-podavam-zhalba-do-evropeyskiya-ombudsman-za-absurdnite-globi-na-balgarski-shofyori", "text": "Подавам жалба до Европейския омбудсман за абсурдните санкции, наложени на български шофьори. Превозвачите от Ловеч споделиха за глоби, които са получавали, една от които 1200 евро за скъсана седалка в Австрия. Това заяви евродепутатът Андрей Новаков в Угърчин след срещите си с представители на превозваческите фирми от региона, проведени през деня. Андрей Новаков бе в област Ловеч по покана на народния представител Иван Миховски, а в Угърчин по покана на в. „Стандарт“ за инициативата им „10 причини да остана в моя роден град“. На събитието бяха представени успешни проекти, както и наградени хората, допринесли за успешната им реализация. Новаков връчи отличията на учители от трите училища в общината, като поздрави тях и ръководството на местната администрация за отличната работа. Да получи наградата си от евродепутата удоволствие имаше и местният предприемач Цветомир Мичевски. Благодарение на него Угърчин се превръща в столица на трюфелите вече три поредни години. На форума днес местната власт представи 10 свои проекта, всеки от които една сериозна причина младите и образовани хора да останат да живеят и работят в родния си град. Целта на проекта на „Стандарт“ е да покаже как кметове са променили градовете в този мандат – по отношение на градската среда, инфраструктурата, културни обекти, спортни площадки, обновяване на училища и детски градини.", "date": "2019.04.23", "title": "Андрей Новаков: Подавам жалба до Европейския омбудсман за абсурдни глоби на български шофьори"}
{"url": "https://www.faktor.bg/bg/articles/iliyana-yotova-es-tryabva-da-izvadi-otnosheniyata-si-s-rusiya-ot-zadanenata-ulitsa", "text": "Русия е непосредствен съсед на Европейския съюз, с който трябва да дефинираме ясно своите отношения и да ги извадим от задънената улица, в която се намират в момента. Тази позиция изрази вицепрезидентът Илияна Йотова на конференция \"Евро-векторите към геополитическия триъгълник САЩ - Китай - Русия\". Събитието се организира от Фондация \"Фридрих Еберт\" и Институт за икономика и международни отношения, съобщи прессекретариатът на президента. Разговорът за санкциите срещу Русия е важен и икономическата сигурност на нашите граждани не позволява да свеждаме дебата до повърхностни лозунги със съмнителна цел, добави вицепрезидентът. По думите на вицепрезидента налагането на санкции просто заради самите санкции е също толкова контрапродуктивно, колкото е всяко едно самоцелно действие без ясна стратегия какво следва. \"Начинът, по който се препотвърждават и удължават сроковете за санкциите, без оценка, без задълбочена дискусия ще затрудни особено много търсенето и намирането на издържани аргументи за отказ от санкции\", е изтъкнала Илияна Йотова. Според вицепрезидента отношенията между ЕС и Русия трябва да се разглеждат в контекста на ситуацията в Украйна и международните кризи. Илияна Йотова е убедена, че с тази политика Европейският съюз губи партньор в лицето на Русия във все по-сложния и динамичен азиатски континент, а и в целия свят, допълниха от прессекретариата на президента. В изказването си Илияна Йотова е акцентирала върху липсващата активна роля на Европа на международната сцена. \"Предстоят европейски избори, а последното, за което се говори в България, е за мястото на Европа в глобален план\", е посочила вицепрезидентът. \"Европейските граждани не са доволни от своите правителства, а в Брюксел виждат една бездушна машина от бюрократи, която е безкрайно далеч от техните реални проблеми и ежедневни нужди и разглеждат бъдещето на Европа сред останалите глобални участници като нещо чуждо, стоящо прекалено далеч от всекидневните им нужди\", е заявила Илияна Йотова. Тя е привърженик на модела, заложен още преди приемането на еврото - общи финанси, но и обща икономика. Според вицепрезидента всички търговски и икономически договори с Китай и САЩ трябва да се базират на открита и основана на правила икономическа система с наистина равни условия, която да води в най-лошия случай до съгласувани политики във външно-икономическите отношения, пише в съобщението.", "date": "2019.04.23", "title": "Йотова адвокатства на Кремъл: Отношенията на ЕС с Русия са в задънена улица, трябва да се поправят"}
{"url": "https://www.faktor.bg/bg/articles/iskren-veselinov-medii-iskat-da-nanesat-smarten-udar-na-vmro", "text": "БТВ и „Бивол“ очевидно не са прочели указанията за попълване на декларация към КПКОНПИ, съгласно които тераси не се декларират.   Това написа във фейсбук депутатът от ВМРО Искрен Веселинов след „разкритията“ за недекларирани тераси от апартамента на лидера на партията Красимир Каракачанов.   \"Чудя се докъде може да стигне неграмотността или злонамереността на някои медии. Визирам \"скандала с терасата на Краси\". Първо трябваше да е скандал с имота, цената и пр. и да нанесе смъртен удар върху ВМРО, защото смеем да предлагаме истинска, патриотична алтернатива и ще пробием за Европейския парламент. Оказа се, че цената е нормална, а всъщност имотът е придобит от близък роднина, който можеше и да го подари без да има нужда от обяснение.   Сега драмата е \"защо има недекларирана тераса\". И на принципа \"една жена каза\" се пита някаква юристка - трябва или не да се декларира. Защо нея?   Защо не председателя на КПКОНПИ или поне Сметната палата, където до вчера декларирахме - ами за да се чуе желаният отговор, да се злепостави човека.   Попълвам години наред подобни декларации и напътствията на служителите винаги са били: тераси, мазета, тавани НЕ СЕ ДЕКЛАРИРАТ. БТВ и БИВОЛ очевидно не са прочели и указанията за попълване на декларация към КПКОНПИ,съгласно които РЗП НЕ СЕ ДЕКЛАРИРА ЗАДЪЛЖИТЕЛНО с препращащо към параграф 5,т.18 от ЗУТ какво е това чудо \"РЗП\"!   “Разгъната застроена площ“ е сборът от застроените площи на всички надземни етажи на основното и допълващото застрояване. В разгънатата застроена площ се включват и застроените площи в подпокривното пространство на сградите.   В застроената площ на надземните етажи се включва цялата площ на балконите, лоджиите и терасите\". Съгласно инженерно становище към застроената площ се прибавя и цялата площ на тераси, балкони и лоджии по външните им конструктивни очертания; застроена площ на апартамент (или на друг самостоятелен обект), разположена на повече от един етаж, е сборът от застроените площи на отделните му етажи, включително площта на стълбищата в тях.   Поради тази причина никой, ама никой, подал декларация пред КПКОНПИ, не е декларирал тераси...   Впрочем поне за БТВ съм сигурен, че от снощи разполагат с инструкцията. Знаят, че не са прави, но в сутрешния си блок отново напоително внушиха на зрителите си, че има нещо нередно, пък Каракачанов да заповяда да се обяснява има ли сестра, няма ли.    Явно доста сме изплашили задкулисните им ментори със заявката си за две и повече места в ЕП и до края на кампанията ще се опитват да ни окалят и омешат с другите.   Няма да успеят - хората имат здрав инстинкт за истинско и фалш и ще подкрепят ВМРО въпреки инсинуациите. Време е впрочем да се заговори и за морала на медиите - не само за този на политиците!", "date": "2019.04.23", "title": "Искрен Веселинов: От снощи БТВ разполага с инструкция за смъртен удар и върху ВМРО"}
{"url": "https://www.faktor.bg/bg/articles/novini/svyat/kralitsa-elizabet-pokani-tramp-vav-velikobritaniya", "text": "Президентът на САЩ Доналд Тръмп ще направи държавно посещение във Великобритания от 3 до 5 юни по покана на кралица Елизабет Втора, съобщи днес Бъкингамският дворец. Той ще бъде придружен от първата дама Мелания Тръмп.", "date": "2019.04.23", "title": "Кралица Елизабет ІІ покани Тръмп във Великобритания"}
{"url": "https://www.faktor.bg/bg/articles/seriyni-ubiystva-v-kipar-politsiyata-shokirana", "text": "Полицията в Кипър разследва действията на сериен убиец, след като две жени бяха намерени мъртви, а шестгодишно дете е в неизвестност, предаде „Ройтерс“. Телата на двете жени са били изхвърлени в шахта. Убиецът е изхвърлил телата на жертвите си в изоставена шахта на близо 30 километра западно от столицата Никозия. Една от тях е идентифицирана като 39-годишна филипинка, която е обявена за изчезнала през месец май 2018 година. Нейната дъщеря, на шест години, продължава да е в неизвестност. Възможно е и тя да е станала жертва на убиеца. Другата жертва е на 28 години, също филипинка. Полицията на острова е арестувала 35-годишен мъж, военен от кипърската армия. Той е заподозрян в тройно убийство. Разследването продължава. Местен полицейски началник заяви, че службите не са виждали нещо подобно. Убийствата са „безпрецедентни“ за Кипър по думите му. И двете убити жени са работили в Кипър, където има значителна филипинска диаспора. Има информация, че убиецът се е запознал с жертвите си в сайт за запознанства. AP предаде, позовавайки се на източник, че арестуваният е удушил едната жена, след като е правил секс с нея. Той е направил самопризнания.", "date": "2019.04.23", "title": "Шокиращи убийства в Кипър, полицията в шах"}
{"url": "https://www.faktor.bg/bg/articles/novini/balgariya/sotsialniyat-ministar-strategiyata-za-deteto-shte-bade-prerabotena", "text": "\"Проектът на Национална стратегия за детето ще бъде преработен до постигане на взаимноприемливи текстове в рамките на продължаващото обществено обсъждане\", съобщи социалният министър Бисер Петков, който беше помолен да коментира продължаващите протести около проекта на документ.  Той припомни, че вече беше обявено от Държавната агенция за закрила на детео и социалното ведомство, че обществените консултации продължават до края на май, като целта е да бъдат приети такива текстове, които да изчистят страховете на някои от родителските организации. \"На този етап проектът на стратегия няма да бъде придвижен към приемане от МС, а ще се даде възможност да продължат дискусиите и в обсъжданията да се преодолеят страховете, които той създава. Ние не казваме, че на всяка цена тази стратегия трябва да се приеме, проявяваме необходимата гъвкавост, вслушваме се в мнението на обществото, в предложенията на родителските организации, затова обсъжданията продължават. Да се надяваме, че до края на май ще получим конструктивни предложения\", допълни Петков, цитиран от БТА.  В обсъжданията ще участват както експертите, подготвили документа, така и тези, които имат нови предложения по него.  Попитан за недоволството около текста за изричната забрана на телесното наказание, министърът каза, че документът е предизвикал бурна обществена реакция, но е важно да се разбере какво се има предвид с него.  \"Стратегията цели насърчаването на родителите да ползват такива методи на възпитание, които не уронват достойнството на децата. Текстът може да претърпи някакви промени, за да не се свежда до въпроса дали може родителят да плесне детето си\", каза още Петков. Р На въпрос дали са основателни страховете, че социалните служби ще придобият твърде много права, за да отнемат деца, министърът каза, че стратегията не е нормативен документ и той не дава повече права от разписаните в Закона за закрила на детето.  \"Това са мерки за закрила, предвидени в закона, които се прилагат в последователност, като отнемането на детето от семейството е крайна мярка и тя се налага от съда\", увери Петков.", "date": "2019.04.23", "title": "Социалният министър: Стратегията за детето ще бъде преработена"}
{"url": "https://www.faktor.bg/bg/articles/tvarditsa-organizira-blagotvoritelen-kontsert-v-podkrepa-na-abiturientite-siratsi", "text": "Общинският съвет на Българския червен кръст - гр.Твърдица, с подкрепата на общината организира благотворителен концерт в подкрепа на абитуриентите сираци. Техни партньори са Народно читалище \"Св.св. Кирил и Методи 1914\", СУ \"Неофит Рилски\", ДГ \"Щастливо детство\" и Социален дом - Твърдица. Благородната инициатива ще се състои на 24 април под мотото \"С усмивка в бъдещето да протегнем на някой ръка\".  Събитието ще бъде отбелязано с празничен концерт от 18.30 часа в голямата зала на Народно читалище \"Св.Св. Кирил и Методи\".  Всички, които искат да подпомогнат инициативата, могат да направят своите дарения на:  BG05UNCR70001520541813 Банков код: UNCRBGSF Уникредит Булбанк – Сливен ОС на БЧК – Сливен", "date": "2019.04.23", "title": "Твърдица организира благотворителен концерт в подкрепа на абитуриентите сираци"}
{"url": "https://www.faktor.bg/bg/articles/obshtestvo/zakon-i-red/sinat-na-vetko-arabadzhiev-veche-e-na-svoboda-sreshtu-polovin-milion-leva-garantsiya", "text": "Синът на Ветко и Маринела Арабаджиеви Вълчо е вече на свобода, след като е внесъл тези дни гаранцията си от 500 000 лева, съобщава \"24 часа\". Това е най-голямата внесена по размер гаранция през последните години, посочиха магистрати.  Мярката за неотклонение на Арабаджиев-младши бе променена в началото на април след решение на апелативния спецсъд. Магистратите решиха, че той може да излезе на свобода, след като прекара повече от 6 месеца зад решетките по обвинение в пране на 2,7 милиона евро.  Арабаджиев-младши е един от петимата обвинени по делото срещу майка му и баща му, което се води за пране на пари и данъчни престъпления в Специализираната прокуратура.", "date": "2019.04.23", "title": "Синът на Ветко Арабаджиев вече е на свобода срещу половин милион лева гаранция"}
{"url": "https://www.faktor.bg/bg/articles/zadarzhaha-oshte-edin-ot-osadenite-politsai-za-smartta-na-chorata", "text": "Задържаха още един от петимата полицаи, осъдени за смъртта на благоевградчанина Ангел Димитров-Чората, съобщава \"24 часа\". Във вторник сутринта Георги Калинков е бил открит от съдебна охрана и след като си е взел личните вещи е откаран в следствения арест.  В петък следобед ВКС излезе с окончателно решение, с което осъди на по 7 г. затвор полицаите Мирослав Писов, Борис Механджийски, Иво Иванов, Янко Граховски и Георги Калинков.  Ангел Димитров почина на 10 ноември 2005 година при полицейската операция “Респект” в Благоевград, припомня БГНЕС. За смъртта на Чората Европейският съд по правата на човека в Страсбург осъди България на 1 юли 2014 година. За смъртта му пред съда бяха изправени Мирослав Писов, Георги Калинков, Борис Механджийски, Янко Граховски, Иво Иванов.Софийският военен съд призна за виновни и петимата за това, че са убили Димитров умишлено и с особена жестокост, като Мирослав Писов беше осъден на 19 години затвор, а останалите на по 18 години. Последва дълго лутане между инстанциите. Апелативният съд първо върна делото, след това потвърди присъдите, но решението му беше отменено от Върховния касационен съд и накрая бяха намалени наказанията на подсъдимите наполовина, а ВКС окончателно ги оправда през 2011 г.  Първоначалните изводи на лекарите бяха, че Чората е починал от причинена му тежка черепно-мозъчна травма и разкъсване на аортата, след като е бил бит и ритан от полицаите около 10 минути. След това обаче нова експертиза заключи, че Димитров се е задушил, докато е бил притиснат на земята с белезници. Според вещите лица мъжът се задушил фатално и заради хронични заболявания, поет кокаин и по-къс врат.През 2014 г. Европейският съд по правата на човека в Страсбург прие, че българските власти са нарушили правото на живот и забраната за нехуманно и унизително отношение, както и правото на справедлив процес, поради което държавата беше осъдена да плати 50 000 евро обезщетение на близките и близо 35 000 евро разноски.Заради решението на съда в Страсбург, главният прокурор Сотир Цацаров поиска възобновяване на делото, което ВКС уважи през 2016 г. и посочи, че Военно-апелативният съд е бил длъжен да назначи нова експертиза, която да преодолее различията в предходните заключения на вещите лица.", "date": "2019.04.23", "title": "Задържаха още един от осъдените полицаи за смъртта на Чората"}
{"url": "https://www.faktor.bg/bg/articles/apelativniyat-spetsializiran-sad-otstrani-nachalnika-na-noi-silistra", "text": "Апелативният специализиран съд отстрани от длъжност началника на НОИ-Силистра Милен Пенчев, който беше обвинен за участие в схема за отпускане на високи пенсии срещу фалшиви документи, предаде БТВ.  Решението на магистратите е окончателно. Преди седмица на първа инстанция бащата на певицата Тита запази мястото си в структурата, а само началничката на отдел „Пенсии” в дунавския град Стоянка Симеонова беше отстранена. Спецсъдът още тогава посочи, че от събраните към момента доказателства може да се направи обосновано предположение, че Пенчев и Симеонова имат съпричастност към повдигнатите им обвинения.", "date": "2019.04.23", "title": "Съдът отстрани началника на НОИ в Силистра"}
{"url": "https://www.faktor.bg/bg/articles/chetirima-s-obvineniya-za-danachni-prestapleniya-peti-se-izdirva", "text": "Специализираната прокуратура привлече към наказателна отговорност четири лица за участие в организирана престъпна група за данъчни престъпления. Пети участник в групата е извън България, предстои обвиненията срещу него да бъдат предявени след неговото издирване и връщане в страната, съобщиха от спецпрокуратурата. До момента е установено, че от 2014 г. до април 2019 г. групата е ощетила бюджета с поне 8 860 057 лева чрез избягване плащането на корпоративен данък и ДДС. Механизмът на престъпната дейност е включвал регистриране на офшорни фирми и търговски дружества в Гърция на името на подставени лица, контролирани от групата, деклариране на несъществуващи вътрешно-общностни доставки на спортни стоки, както и продажби на спортни стоки чрез интернет платформа, които не са били отчитани. Групата е неутрализирана на 17 април при специализирана полицейска операция на ГДБОП под надзора на Специализираната прокуратура. Извършени са претърсвания в жилища, в счетоводна къща и етаж от офис сграда. Иззети са документи, компютри, печати на фирми, банкови карти, мобилни телефони. На участниците в групата са повдигнати обвинения. На четириматата задържани по време на операцията (за срок до 24 часа по Закона за МВР) са определени парични гаранции в различен размер - 100 000 лв, 50 000 лв. и 20 000 лв.", "date": "2019.04.23", "title": "Прокуратурата обвини група за данъчни престъпления, ощетила държавата с 9 млн. лв."}
{"url": "https://www.faktor.bg/bg/articles/prepodavateli-ot-vtu-s-deklaratsiya-sreshtu-vmro", "text": "Преподаватели от Великотърновския университет „Св. св. Кирил и Методий“ излязоха с декларация против политическата намеса на ВМРО в академичните избори във висшето училище.  В края на миналата седмица народни представители от партията обявиха, че искат спешна среща с Борисов и с министъра на образованието Красимир Вълчев заради \"изборни проблеми\" във ВТУ. „Научаваме от студентите и преподавателите, че във Великотърновския университет  стават безобразия, които не могат да бъдат подминати с лека ръка. За мое съжаление ректорът, когото познавам много бегло, очевидно е минал всякакви граници на здравия разум и нарушава  студентската автономия, разпорежда се по безобразен начин с предстоящите избори. Този човек трябва по някакъв начин да бъде озаптен”, заяви Ангел Джамбазки миналата седмица. По негови думи това е и мнение на редица преподаватели. „Знаете, че има уволнени преподаватели. Съдът ги връща…  След като два пъти има съдебни решения за връщане на обвинени  преподаватели – очевидно този човек разчиства някакви лични сметки. Бях свидетел през седмицата на изявления на  началници на катедри, които показват огромен проблем в университета. Имаше информация, че не се разходват разумно средствата на университета, за това, че финансовото състояние не е добро. Очевидно там нещата не се случват добре”, каза още Ангел Джамбазки. Никой досега не е търсил ректорското ръководство на ВТУ за среща с премиера Бойко Борисов, заявиха на нарочна пресконференция 11 университетски преподаватели от висшето училище.  „Политическа намеса в автономията на университета е недопустима“, коментира заместник-ректорът проф. Стоян Буров: „Използваше се трибуната на Народното събрание, за да се заклейми ВТУ. Това е безпрецедентен случай“. Историкът проф. Милко Палангурски: „Пълен парадокс и пълен шантаж политически от една група“. Според университетските преподаватели целта на атаката е назначаване на служебен ректор, което ще блокира дейността на ВТУ.", "date": "2019.04.23", "title": "11 преподаватели от ВТУ излязоха с декларация срещу ВМРО"}
{"url": "https://www.faktor.bg/bg/articles/novini/svyat/zelenski-shte-tryabva-da-se-izpravi-sreshtu-putin-mvf-i-vrazhdebnata-politicheska-klasa", "text": "В продължение на 20 години той осмиваше на сцената украинската политика. Вече избран за президент Володимир Зеленски ще се сблъска с доста сериозни предизвикателства и страховити събеседници, било то Владимир Путин, Международният валутен фонд или размирната политическа класа. Това беше основният аргумент на неговия опонент - досегашния президент Петро Порошенко: \"Един неопитен актьор не може да води война с руския агресор\". Володимир Зеленски наследява един конфликт, който причини близо 13 000 жертви за пет години и лишава Украйна от контрол над въглищния басейн и индустриален район Донбас и над част от границата й с Русия, пише Франс прес. Киев и западните държави обвиняват Москва, че оказва военна подкрепа на контролиращите този регион проруски сепаратисти, а руските власти отхвърлят тези твърдения въпреки констатациите на множество медии, сред които и Франс прес. Минските споразумения от началото на 2015 г., подписани под егидата на Париж, Берлин и Москва, позволиха намаляване на интензивността на сраженията, но без да сложат край на конфликта или да доведат до политическо решение. Зеленски обеща да \"постави ново начало\" на този процес, след като изрази по време на кампанията си идеята да привлече САЩ или Великобритания към мирния процес. Въпреки своите изявления, че е готов да преговаря с Владимир Путин, Зеленски остава непоколебим: тези територии трябва изцяло да се върнат под украинска власт, без да им се дава специален статут. Според политолога Микола Давидюк вместо да търси военно решение \"(Зеленски) ще се опита на всяка цена или да сключи договорености лично с Путин, или да използва политико-дипломатически методи с помощта на Европейския съюз и Съединените щати\". Искайки да протегне ръка на хората, които живеят в този регион, Володимир Зеленски обеща в края на кампанията си \"информационна война\", която да има за цел да ги убеди, че \"Украйна се нуждае от тях и че те имат нужда от Украйна\" и от \"хуманитарни мерки\". На ръба на финансовата пропаст, Украйна се възползва през 2014 г. от план за финансова помощ от западните държави, управляван от Международния валутен фонд (МВФ). Траншовете по кредита обаче бяха отпускани на малки части заради трудности при въвеждането на някои мерки за строги бюджетни икономии и против корупцията, поставени като условие за заема. Очакваният до два месеца следващ транш (1,3 милиарда долара) остава несигурен, оставяйки държавната хазна в тежко положение. \"През следващите три години Украйна ще трябва да върне повече от 20 милиарда долара държавен дълг и наистина не се знае как ще стане това\", предупреждава Олександър Парашчи, анализатор от банка \"Конкорд Капитал\", който подчертава \"критично важното значение\" на продължаването на сътрудничеството с МВФ. Остава да видим дали бъдещият президент разчита на това да убеди украинците, които масово гласуваха за него на изборите, че трябва да се съгласят с мерките за строги бюджетни икономии, въпреки че страната е една от най-бедните в Европа и едва се съвзема от финансовия крах от 2014-2015 г. Зеленски подчерта, че иска да подобри жизнения стандарт, за да сложи край на изтичането на работна ръка от Украйна към съседните страни и ЕС. Той също така демонстрира твърда позиция по отношение на корупцията - основно изискване на западните страни, които не крият раздразнението си през последните години от липсата на напредък в борбата с този проблем. И взе за свой помощник уважавания от финансовите среди бивш министър на финансите Олександър Данилюк. Володимир Зеленски рискува много бързо да се изправи пред една деликатна финансова ситуация. Три дни преди втория тур украинското правосъдие обяви за незаконно решението на правителството от 2016 г. да национализира най-голямата украинска банка, Приватбанк, където е вложена значителна част от спестяванията на украинците. Кредиторите на Киев заявиха, че внимателно ще следят това дело, ключово за финансовата стабилност на Украйна. Според политолога Микола Давидюк \"първият и най-сериозен риск за Зеленски няма да дойде от армията или от войната, а от сформирането на екипа му\". Макар да заяви, че иска да модернизира властта, въвеждайки процедура за импийчмънт, премествайки президентството в сграда тип \"отворено пространство\" и правейки редовни визити в чужбина, Володимир Зеленски не разполага с мнозинство в парламента, за да сформира правителство. Парламентарните избори са насрочени чак за 27 октомври, което е цяла вечност, когато става дума за украинския политически живот. Изтеглянето им напред с цел възползване от инерцията на президентските избори е доста сложно юридически. \"Зеленски ще се сблъска с големи трудности при получаването на подкрепа от парламента\", който ще бъде \"доста враждебен\" към него, твърди Анатолий Октисюк от мозъчния тръст \"Димокръси хаус\". Друга трудност, според експерта, ще бъдат \"отношенията с изключително силните в Украйна олигарси\", на първо място сред които Игор Коломойски - яростен противник на Петро Порошенко, който бе обвинен, че стои зад кандидатурата на Зеленски.   БТА", "date": "2019.04.23", "title": "Зеленски ще трябва да се изправи срещу Путин, МВФ и враждебната политическа класа"}
{"url": "https://www.faktor.bg/bg/articles/novini/svyat/skandal-v-upravlyavashtata-koalitsiya-v-avstriya-zaradi-rasistko-stihotvorenie", "text": "Австрийският канцлер Себастиан Курц осъди стихотворение, написана от член на по-малкия партньор в управляващата коалиция Партията на свободата на Австрия.  В \"градски плъхове\" авторът се обявява против смесването на различни култури и прави сравнение между чужденците и гризачите. От опозицията припомниха, че подобни сравнения са били част от нацистката пропаганда в началото на 20 век. Автор на текста е заместник-кметът на града Браунау ам Ин, родно място на Адолф Хитлер. Той е публикуван в местния вестник на Партията на свободата в града, който се намира в провинцията Горна Австрия. Канцлерът Себастиан Курц настоя Партията на свободата на Австрия да се дистанцира от текста, а от опозицията в лицето на Социалдемократическата партия припомниха, че подобни сравнения между хора и плъхове са били нещо типично за нацистката пропаганда. Заместник-градоначалникът Кристиан Шилхер впоследствие се извини за стихотворението, което носи подзаглавие \"Гризач с канализационен произход\", и заяви, че е искал \"да провокира, но в никакъв случай да обижда\" . Шилхер допълни, че съжалява, че не е отбелязал факта, че подобно сравнение е исторически натоварено. Коалицията между Австрийската народна партия и Партията на свободата на Австрия е на власт от 2017 година. Това не е първият скандал, откакто крайнодесните се включиха в правителството. В началото на 2018-а стана ясно, че момчешкото сдружение, на което водачът на листата на Партията на свободата за регионалния парламент в провинцията Долна Австрия е бил заместник-председател, е публикувало сборник с песни с откровено антисемитски характер. Тогава той беше принуден да се оттегли от надпреварата.", "date": "2019.04.23", "title": "Скандал в управляващата коалиция в Австрия заради расистко стихотворение"}
{"url": "https://www.faktor.bg/bg/articles/evropeyskata-komisiya-nablyudava-skandalite-s-imotite-na-vlastta", "text": "Говорителят на Европейската комисия Мина Андреева заяви, че Комисията наблюдава скандала с вилите на висши представители на властта в България, построени с европейски средства. Миналата седмица заместник-министърът на икономиката Александър Манолев подаде оставка след публикации, че се е сдобил с вила край Сандански, финансирана с евросредства, предназначени за къщи за гости, предаде БНР. \"Следим развитието по тези случаи, но по този специфичен случай нямам какво да кажа. Не Комисията е тази, която трябва директно да разследва разходването на тези средства. Това се прави от съответните национални власти. По този случай също се води такова разследване, така че ние ще проследим резултатите\", каза Мина Андреева.", "date": "2019.04.23", "title": "Европейската комисия наблюдава скандала с имотите на властта в България"}
{"url": "https://www.faktor.bg/bg/articles/delyan-peevski-propusna-predstavyaneto-na-evrolistata-na-dps", "text": "ДПС представи официално листата си за евровота. На събитието присъстваха всичките кандидати за евродепутати от ДПС, но без втория в листата Делян Пеевски.Въпреки отсъствието му, обявяването на името му бе последвано от бурни аплодисменти. Пред членовете на ДПС Карадайъ заяви, че ДПС залага винаги на младите и те винаги са имали право на глас.\"Младежкото е вградено в ДПС. Това тръгва още от Ахмед Доган - почетен председател на Движението\", напомни Мустафа Карадайъ и припомни какво е направил самият Доган в младежките си години. \"Евролистата на ДПС е най-младата и най-добрата. Те знаят и могат. Те могат да реформират ЕС\" - така Карадайъ описа кандидатите за евродепутати и добави:\"Заедно ще направим Европа по-силна и по-единна\". „Ние залагаме на младите“ е слоганът на ДПС за евроизборите. Припомняме ви, пълния списък на кандидатите за членове за евродепутати от ДПС: 1.Мустафа Карадайъ 2.Делян Пеевски 3.Илхан Кючюк 4.Искра Михайлова 5.Атидже Алиева - Вели 6.Севим Мусак 7.Станислав Атанасов 8.Сюлейман Сюлейман 9.Антоанета Асенова 10.Гюлфие Парушева 11.Петър Чобанов 12.Сюзан Мехмедова 13.Синан Пехливанов 14.Танер Кабилов 15.Сунай Якуб 16.Ертен Анисова 17.Цветан Енчев Гост на представянето на листата бе певецът Орхан Мурад, който получи като подарък от лидера на ДПС и водач на евролистата Мустафа Карадайъ електронен аудио четец, който помага на незрящите хора.", "date": "2019.04.23", "title": "Делян Пеевски пропусна представянето на евролистата на ДПС"}
{"url": "https://www.faktor.bg/bg/articles/tsvetanov-v-avren-za-da-stignem-dokray-tryabva-da-zapazim-stabilnostta-v-darzhavata", "text": "Зам.-председателят на ГЕРБ и председател на Националния предизборен щаб на партията Цветан Цветанов, заедно с областния координатор на ГЕРБ и кмет на Варна Иван Портних, както и с народните представители от Варна, посетиха две села в община Аврен – Здравец и Царевци. „На европейските избори трябва да гласуваме за тези партии, които ще работят за сигурност и просперитет в Европа“, заяви Цветанов пред жители на с. Здравец, където той посети ремонтираното читалище. Хората там споделиха с него възмущението си от агресивните послания и поведение на политическите опоненти на ГЕРБ, като използваха възможността да благодарят на представителите на партията, че винаги са поддържали близък контакт с тях. На въпрос за бъдещето на АМ „Хемус“ и на останалите важни инфраструктурни проекти за региона, Цветанов обясни, че правителството ще продължи да инвестира в модернизирането на населените места в страната и предпоставка за това е разумната финансова политика и икономическият растеж. „Благодарение на излишъка в бюджета правителството имаше възможността да задели 1,35 млрд. лв. за доизграждането на АМ ‚Хемус“. Очаква се до 2024 г. цялото трасе на тази ключова пътна артерия да бъде завършено. За да стигнем докрай, трябва да запазим стабилността в държавата, икономическия растеж, както и доверието на хората“, сподели зам.-председателят на ГЕРБ. Той поздрави кмета на Аврен Емануил Манолов за активната му работа, която води до подобряването на средата за живот в населените места в общината. На свой ред кметът Манолов изтъкна ролята на европейските и държавните средства за всичко това. Той припомни, че правителството отпусна само за последните 12 месеца 500 хил. лв. за уличната мрежа в общината. Градоначалникът обясни, че със съдействието на МОН се обновява детската градина в с. Приселци. Народните представителите от ГЕРБ-Варна Павел Христов, Таня Петрова, Емилия Милкова и Владимир Вълев дариха книги за читалищната библиотека в с. Здравец. Жестът е по повод Световния ден на книгата и авторското право и беше приет с голяма благодарност. Цветан Цветанов пожела на фолклорния състав към читалището да продължи да пази традициите и българската култура. По-късно Цветанов, областният координатор на ГЕРБ и кмет на Варна Иван Портних и народните представители Павел Христов, Таня Петрова, Емилия Милкова и Владимир Вълев посетиха и село Царевци, където местното читалище „Христо Смирненски – 1919” предстои да отбележи своя 100-годишен юбилей. Жителите на селото поздравиха кметът на Аврен Емануил Манолов за усилията, които полага за подобряването на инфраструктурата. Те също така изказаха своята признателност за подкрепата на правителството на Бойко Борисов, което през 2015 г. отпусна 110 000 лв. за ремонта читалището. По време на събитието бе изтъкната дългогодишната традиция общината да отпуска на абитуриентите си по 200 лв., както и да поема семестриалните такси на тези от тях, които решат да продължат образованието си. Тази година подкрепа ще получат над 100 абитуриенти. „Успешен е този кмет, който работи в синхрон с изпълнителната и законодателната власт. Такъв е кметът на Аврен – Емануил Манолов. Вярвам, че на 26 май гражданите ще подкрепят ГЕРБ и усилията ни да увеличим европейския бюджет на България за следващия програмен период с 4 млрд. лв. Тези средства наистина могат да решат проблемите на българските населени места, а не агресията и омразата“, посочи Цветанов. Народните представители от ГЕРБ-Варна отново подариха книги за читалищната библиотека и пожелаха светли празници на всички.", "date": "2019.04.23", "title": "Цветанов в Аврен: За да стигнем докрай, трябва да запазим стабилността в държавата"}
{"url": "https://www.faktor.bg/bg/articles/novini/svyat/es-nyama-da-prerazglezhda-sporazumenieto-za-brekzit", "text": "Европейската комисия отново изключи възможността за предоговаряне на споразумението с Великобритания за Брекзит, съобщи Ройтерс. \"Изключено е да предоговаряме или отново да разглеждаме споразумението за напускане, защото то е най-доброто възможно решение\", каза на пресконференция говорителката на ЕК Мина Андреева. Тя подчерта, че в момента не се водят никакви преговори между Брюксел и Лондон за Брекзит. По-рано в медиите се появи информация, че британската министър-председателка Тереза Мей е поискала от свои сътрудници да направят преглед на алтернативни договорености за ирландската граница.   Говорител на Мей каза, че британското правителство е съсредоточено върху приемането на законодателството, необходимо за ратифициране на излизането на Великобритания от Европейския съюз. По думите му преговорите между управляващите консерватори и опозиционните лейбъристи за Брекзит продължават и ще изискват компромис от двете страни.", "date": "2019.04.23", "title": "ЕС няма да преразглежда споразумението за Брекзит"}
{"url": "https://www.faktor.bg/bg/articles/rumen-petkov-1-2", "text": "Поръчката за машини за гласуване е измама, чрез която някой цели да открадне пари. Това заяви лидерът на АБВ е на „Коалиция за България“ Румен Петков. Компанията доставчик на въпросните машини „Смарт матик“ се е провалила в Белгия и Филипините, изтъкна Петков и добави, че ДАНС и МВР са отказали да сертифицират машините. „Обществото трябва да знае каква историята на компанията „Смарт матик“. Голяма международна компания, която произхожда от Венецуела. След това е регистрирана в офшорна зона и след това от офшорната зона се мести в Лондон. Тежък провал в Белгия, откъдето са изгонени, изгонени са и от Филипините. В момента работят в няколко държави в Африка, най-престижната - Сиера Леоне“, обясни Румен Петков. Офертата на „Смарт матик“ за продажба през февруари е била 4000 за брой. Към днешна дата офертата е за машините под наем на цена от 3000 лева за деня на вота. И всички български граждани трябва да знаят, че ние с тях ще платим 9 милиона за тези машини. Българинът трябва да знае, че това означава, че няма държава“, посочи Румен Петков. Той е категоричен, че налице е достатъчно основание за съмнение, че нашата компания „Сиела Норма“, която е партньор на „Смарт матик“, осъществява груб, политически рекет върху ЦИК и държавните институции. Тагове:", "date": "2019.04.23", "title": "Румен Петков: Някой иска да открадне едни пари чрез измамата \"машинно гласуване\""}
{"url": "https://www.faktor.bg/bg/articles/novini/svyat/manfred-veber-obeshta-da-spre-severen-potok-2-ako-stane-predsedatel-na-ek", "text": "Манфред Вебер, който е водещият кандидат на Европейската народна партия за председател на следващата Европейска комисия, обеща да блокира строителството на газопровода \"Северен поток 2\", ако бъде избран. Той твърди, че проектът противоречи на европейските интереси, защото като увеличава зависимостта на Европа от руските енергийни суровини. \"Като ръководител на Европейската комисия ще използвам всички норми и закони, за да блокирам \"Северен поток 2\", заяви политикът в интервю за в. \"Полска таймс\", цитиран от БТА. По думите му през 2019 г. най-важното за Европа е единството и способността за намиране на компромиси. \"При нас има твърде много национализъм и егоизъм. Като основен кандидат за поста председател на ЕК от ЕНП искам да издигна мостове между Изтока и Запада на Европа\", посочи Вебер.", "date": "2019.04.23", "title": "Манфред Вебер обеща да спре \"Северен поток-2\", ако стане председател на ЕК"}
{"url": "https://www.faktor.bg/bg/articles/islyamska-darzhava-poe-otgovornost-za-atentatite-v-shri-lanka", "text": "\"Ислямска държава\" пое отговорност за нападенията в Шри Ланка в неделя, при които бяха убити най-малко 321 души, предаде Ройтерс, цитирана от БТА. \"Ислямска държава\" обаче не представи доказателства в подкрепа на това свое твърдение. Първите данни от разследването на атентатите, отнели живота на повече от 300 души в Шри Ланка, особено в църквите, показват, че те са били извършени като отмъщение за масовото убийство в джамии в Крайстчърч в Нова Зеландия, обяви днес пред парламента заместник-министър на отбраната, цитиран от Франс прес. \"Първоначалните разследвания разкриха, че случилото се в Шри Ланка е било извършено като отмъщение за нападението срещу мюсюлманите в Крайстчърч\", заяви Руван Виджевардене във връзка с нападението на 15 март, отнело живота на 50 души в две джамии във втория по големина град в Нова Зеландия. Министър Виджевардене каза, че броят на загиналите при терористичните нападения на 21 април е нараснал на 321 души, предаде ТАСС. 521 души са били ранени. В предупреждение, изпратено на 11 април до агенциите за сигурност на Шри Ланка, се е посочвало, че местна групировка планира самоубийствени терористични атаки срещу църкви в островната държава, предаде Асошиейтед прес. Приялал Дисанаяка - зам.-началник на полицията, е подписал писмо до директорите на 4 национални агенции за сигурност. Той е поискал четиримата директори \"да обърнат допълнително внимание\" на районите, за които отговарят, и на известни личности, които се намират там. Разузнавателният доклад, прикрепен към писмото, посочва, че групировката Нешънъл Таухид Джамаат е взела на прицел \"някои важни църкви\" за самоубийствени атентати, планирани да бъдат извършени \"скоро\". В доклада се изброяват имената на шестима души, които вероятно са щели да бъдат замесени в тях.     Министърът на здравеопазването на Шри Ланка вчера държеше копие от доклада докато преразказваше съдържанието му, което повдигна въпроси как полицията е действала превантивно, за да предпази обществеността от нападенията, посочва АП.", "date": "2019.04.23", "title": "Атентатите в Шри Ланка били отмъщение за убийствата на мюсюлмани в Нова Зеландия"}
{"url": "https://www.faktor.bg/bg/articles/meditsinskite-sestri-rumen-radev-podkrepi-iskaneto-ni-za-poveche-kontrol-v-zdraveopazvaneto", "text": "Президентът Румен Радев е подкрепил искането на медицинските сестри за повече контрол в здравеопазването, заяви Мая Илиева от организаторите на протеста им. Сестрите се срещнаха по тяхна инициатива с държавния глава след серия протести с искане за по-добри условия на труд и начално възнаграждение равно на две минимални работни заплати:  \"Наблегнахме на това, че ще искаме тотална промяна в здравната система. За корупцията в здравеопазването говорихме. Казахме му, че повече няма да мълчим, разказахме му фрапиращи случаи затова какво се случва. Знаем точно как се източва Здравната каса. Поискахме съдействие от него за по голям контрол, поискахме да участваме във всички експертни и контролни комисии, да има представители от всяка една професия, тъй като засега контролните органи обикновено проверяват само документи\", заяви медицинската сестра Мая Илиева след среща с президента Румен Радев.", "date": "2019.04.23", "title": "Протестиращите медицинските сестри: Румен Радев подкрепи искането ни за повече контрол в здравеопазването"}
{"url": "https://www.faktor.bg/bg/articles/parvanov-tazi-toksichnost-na-ninova-teparva-shte-sazdava-problemi-na-lyavoto", "text": "....Корнелия Нинова имаше едно изказване по мой адрес - как съм искал да вляза през задния вход. Не мога да не припомня как аз влязох в политиката - отпред, в най-тежкото време, в тежка криза за БСП, оцелявайки и вдигайки партията организационно, политически и финансово и водейки я до победи на избори. Това заяви  в интервю за \"24 часа\" Георги Първанов, президент в периода 2002 - 2012 г. и създател на партия АБВ: \"Питам се г-жа Нинова през това време къде беше? В този тежък за нас период тя беше от другата страна на барикадата. След това, когато ние дойдохме на мода, един човек я хвана за ръка, преведе я през барикадата и я направи директно зам.-министър. Е, тогава кой е влязъл през задния вход? \", пита той \"Тук не коментирам темата за приватизацията, но тя провеждаше политиката на Костов. И след това автоматично мина да провежда нашата политика на най-високо ниво. Това е задният вход. Не мога да ѝ препоръчам да приказва по-умно, не може да го постигне, но да приказва по-възпитано. Тази “токсичност” на Нинова тепърва ще създава проблеми на лявото. Апелирам - стига омраза, стига злоба. Най-малко на левицата приляга да е носител на този тон\", заяви той. \"...Коалиция за България, идеята беше да се направи равнопоставена коалиция, събираща от крайноляво до центъра. И го направихме след много тежки преговори със социалдемократи и с комунисти, които имаха непримиримост помежду си, със земеделци и доста други партии. И тази коалиция беше успешна. Тя беше изоставена, защото на “Позитано” надделя разбирането, че коалицията трябва да бъде БСП+ - т.е. останалите партии трябва да бъдат сателити, и техните желания и стремежи се претопяват в интереса на голямата формация. Така че те се отказаха от тази визия, да използвам това популярно днес понятие. И тъй като природата празно пространство не търпи, съвсем естествено ние поехме идеята да продължим онова, което сме правили преди 20-ина години\", коментира Първанов и пита: \" При трансформацията на БКП в БСП първата стъпка беше утвърждаването ѝ като парламентарна партия. Сега обратното ли се случва?\"", "date": "2019.04.23", "title": "Първанов: Тази “токсичност” на Нинова тепърва ще създава проблеми на лявото."}
{"url": "https://www.faktor.bg/bg/articles/vnesoha-v-tsik-dokumenti-za-registratsiyata-na-ivancheva-kato-kandidat-za-evrodeputat", "text": "Инициативен комитет внесе документи в ЦИК за регистрацията на Десислава Иванчева като кандидат за евродепутат.  От там обявиха, че са събрали над 5 хиляди подписа и настояват обвиняемата за подкуп кметица на район \"Младост\" Иванчева да мине на полиграф, за да се докаже нейната невинност, предаде БНР.", "date": "2019.04.23", "title": "Внесоха  в ЦИК документи за регистрацията на  Иванчева като кандидат за евродепутат"}
{"url": "https://www.faktor.bg/bg/articles/novini/svyat/germanski-deputat-chlenovete-na-alternativa-za-germaniya-sa-sauchastnitsi-na-ruskata-propaganda-i-tehnite-spetssluzhbi", "text": "Патрик Зенсбург, депутат от германската ХДС иска слежбите да разследват до каква степен е прониснало влиянието на Русия в партията \"Алтернатива за Германия\", пише Handelsblatt. Изданието припомня, че депутати от АзГ и тази година участваха на икономическия форум в Ялта, който се провежда под патронажа на Владимзир Путин, въпреки, че пътуванията в Крим се смятат за нарушение на украинското законодателство.  \"Позицията на правителството на ФРГ е еднозначна: подкрепяме северенитета и териториалната цялост на Украйна. Но, явно АзГ не се вълнува от това - партията редовно иска отмяна на санкциите и признаване на Крим за руска територия, давайки си сметка, че по този начин подкопават политиката на ЕС и Германия по отношение на Русия\", коментира Зенсбург пред изданието. \"Членовете на АзГ се явяват съучастници на руската пропаганда и техните спецслужби. Техните контакти и участието ми в подобни акции трябва да бъде разследвано от нашата Служба за външно разузнаване\", казва Зенсбург, който е член на комисията за контрол над спецслужбите в Бундестага. В центъра на вниманието е Маркус Фронмайер, който е известен с проруската си позиция. На сайта на Алтенския форум той е вписан като член на организационния комитет и то не като частно лице, а като депутат от Бундестага.", "date": "2019.04.23", "title": "Германски депутат: Членовете на \"Алтернатива за Германия\"  са съучастници на руската пропаганда и техните спецслужби"}
{"url": "https://www.faktor.bg/bg/articles/novini/svyat/sadii-poiskaha-razsledvane-sreshtu-porshenko", "text": "Съдиите от Окръжния административен съд на Киев, които са взимали решението за денационализация на Приватбанк, са се обърнали към Генералната прокуратура и Държавното бюро за разследване с иск срещу действащия държавен глава Петро Поршенко, директора на Националната банка и министъра на правосъдието, обвинявайки ги в намеса и натиск, се съобщава във вторник на сайта на съда, предава ТАСС. „Съдиите от колегията, взела решение по делото за национализация на Приватбанк, се обърнаха към председателя на Висшия съдебен съвет със заявление за намеса в тяхната дейност, както и към ръководството на Генералната прокуратура на Украйна и Държавното бюро за разследвания със заявление за извършено наказателно закононарушение, което подлежи на разглеждане в съответствие с изискванията на Наказателно-процесуалния кодекс на Украйна. Конкретно, съдиите искат да се започне досъдебно производство по отношение на държавния глава, министъра на правосъдието и председателя на НБУ чрез внасяне на съответните сведения в Единния регистър за досъдебни решения, в резултат от което виновните лица да бъдат привлечени към наказателна отговорност“, се казва в текста. Както отбелязват съдиите, заявленията на „ръководството на държавата, коментирайки тяхното решение да признаят за незаконна национализацията на Приватбанк, правиха заявления, които са директна заплаха за съдебната система на Украйна и посегателство над нейната независимост и безпристрастие“.", "date": "2019.04.23", "title": "Съдии поискаха разследване срещу Поршенко"}
{"url": "https://www.faktor.bg/bg/articles/siderov-shtyal-da-iska-predogovaryane-na-sanktsiite-sreshtu-moskva-v-ep", "text": "\"Ще искаме предоговаряне на финансовите условия с ЕС и падане на санкциите срещу Русия\". Това каза пред журналисти лидерът на ПП „Атака“ Волен Сидеров, след като регистрира листата на партията за евровота в ЦИК. По думите му искането на „Атака“ е главно във финансовата част. „Продължаваме да получаваме по-ниски финансови субсидии за селското стопанско може би е 1/3 или 1/2 от това, което получава френският фермер, получава българският. Как ще бъдем конкурентни? Няма как? Като цяло еврофондовете за България са много ниски. Евросъюзът в един момент беше започнал да обсъжда как ще даде 11 млрд. евро на Украйна, на фашистката хунта след Майдана, 6 млрд. на Ердоган, където е спорно дали е демокрация там, а за България идват трохи. Над 1,2 трилиона ще бъдат разпределяни между 2021-2027 г. Ако България не си заяви ясно интересите и не поиска своето, по-добре да излизаме от Евросъюза. Светът е по-широк, по-голям от Евросъюза и както се казва в едно произведение „Спасение дебне отвсякъде“. Основното искане на „Атака“ ще бъде предоговаряне на финансовите условия с Евросъюза, след това падане на санкциите срещу Русия и още едно-две неща, свързани с джендър политиките“, допълни Сидеров.", "date": "2019.04.23", "title": "Сидеров постави основните цели за евроизборите, иска падане на санкциите срещу Русия"}
{"url": "https://www.faktor.bg/bg/articles/semeystvoto-na-elena-yoncheva-s-tri-kashti-z", "text": "И водачката на евролистата на БСП Елена Йовчева се оказа собственичка не на една, а на цели три къщи за гости в близост до морския бряг.  Оказва се, че семейството й си е построило с европейски средства три китни вили в странджанското село Велека, непосредствено до модерния курорт Лозенец. Според него схемата за усвояване на субсидии е задвижена от мъжа и свекъра на червената депутатка, както и свързани с фамилията лица, твърди разследване на Агенция ПИК.  В момента обаче комплексът не работи по предназначение, а полукриминално. Няма сайт, тарифа за настаняване или официален телефон за контакт. Това е сериозна нарушение на правилата на Програмата за развитие на селските региони. За капак проектирането и плановете на строежа са изпълнени не от кого да е, а от мъжа на Елена Йончева и брат му чрез архитектурната им фирма \"Зуум студио“. Това е видно и от сайта им, където гордо са публикували снимки на имотите, както и интериора. Излиза, че голяма част от въпросните евросредства директно са се върнали в семейството – бащата ги дава на фирмата на синовете си. Парцелът от 1500 кв. м. и е купен от фирма \"Парк Велика“ ООД пред 2008 г. от частно лице. Година по-късно е направена оценка по ОВОС, тъй като районът е екологично чист и се води защитена зона в парк \"Велика“, чието име заимства дружеството. По същото време община Царево осигурява на фирмата без конкурс и поръчка и ползването уж като пасище на още 1 декар общинска земя, за която плащат наем в продължение на над 10 години с поетапно удължаване на правото на ползване. През 2011 г. фирмата ипотекира и трите къщи, като по този начин си осигурява свежи парични потоци, вероятно за оста проекти на амбициозното семейство. Странен е фактът, че въпросните къщи за гости изобщо не се отдават под наем, а дейността на дружеството е съмнителна. Фирмата на свекъра на Йончева не изпълнява нито едно от изискванията, заложени в програмата на Министерство на земеделието, с което са спечелили сериозното финансиране.  Комплексът няма сайт, нито публични контакти, чрез които евентуални гости да си наемат някоя от вилите. Единственият телефон за връзка е на управителката и съдружничка на свекъра на Йончева – Яна Куцарова, пише изданието.", "date": "2019.04.23", "title": "Семейството на Елена Йончева построило три къщи по морето с европари"}
{"url": "https://www.faktor.bg/bg/articles/novini/balgariya/darzhavniyat-zdraven-inspektor-otkaza-da-stane-deputat-na-myastoto-na-delyan-dobrev", "text": "Пореден отказ за народен представител от 29-и хасковски многомандатен район. Държавният здравен инспектор д-р Ангел Кунчев се отказва от депутатско място. Той трябваше да замести подалия оставка Делян Добрев. Преди него също отказаха да станат народни представители Валентин Ангелов - бивш заместник областен управител и Жечо Станков, който в момента е заместник-министър на енергетиката. В листата следват директорът на Националния исторически музей д-р Бони Петрунова и заместник-председателят на Общински съвет- Хасково Митко Полихронов, съобщава БНР.", "date": "2019.04.23", "title": "Държавният здравен инспектор отказа да стане депутат на мястото на Делян Добрев"}
{"url": "https://www.faktor.bg/bg/articles/novini/balgariya/bezlov-valentin-zlatev-nyama-da-e-tolkova-vliyatelen-faktor-kakto-do-momenta", "text": "\"Имаме различни версии, но това, което е важното, е, че със сигурност Валентин Златев няма да е толкова влиятелен фактор, както беше до момента\", каза пред БНР Тихомир Безлов от Центъра за изследване на демокрацията в коментар на това, че договорът на Валентин Златев беше прекратен и той престана да представлява българското дружество “Лукойл“. “Това е силен фактор, много ключова личност в българската икономика и политика, така че предполагам много от политиците предпочитат да не коментират\", каза още Безлов. Пред БНР той коментира отношенията Златев – “Лукойл“ така: “Искам да припомня, че Валентин Златев е в “Лукойл“ от неговото приватизиране, всъщност имаше ключова роля при приватизирането през 1999 г. Става дума за 20 години. През тези години имаше много такива различни слухове - как ще бъде отстранен“. Темата, че Валентин Златев вероятно ще бъде сменен, се коментира някъде около година в България.  “Става дума по-скоро за моментната позиция на “Лукойл“ на българския пазар. Аз лично не вярвам на тезата, че Златев е сменен заради информацията за тази фирма, която е посредник между покупките на имоти за бензиностанции и “Лукойл“. Мисля, че това си е нормален модел на големите петролни компании винаги използват един буфер, който им гарантира кеш, за да могат да правят нерегламентирани плащания. Просто тази компания, за която се коментира, е традиционен буфер“, коментира той причините. Това, което се коментира в средите на петролните търговци, е това, че на “Лукойл“ дължи много голяма сума българска верига бензиностанции. \"Това даже го има по регистрите и се смята, че това вероятно е спусъкът, който е променил ситуацията\", каза Безлов и допълни: “Другата причина, която според мен е важна, е какво става в самото “Лукойл\"-Москва, знаем, че Алекперов обяви миналата година, че се оттегля от изпълнителен директор на “Лукойл“. И разбира се с тази тема за негативните новини, които генерира Джи Пи Груп и съответно свързването ѝ със Златев“.", "date": "2019.04.23", "title": "Безлов: Валентин Златев няма да е толкова влиятелен фактор, както до момента"}
{"url": "https://www.faktor.bg/bg/articles/novini/balgariya/kevr-toploenergiyata-nyama-da-poskapne-dvoyno", "text": "Председателят на енергийния регулатор Иван Иванов заяви, че от юли топлоенергията няма да поскъпне  двойно, както поискаха някои от топлофикациите.  \"Има сериозна динамика в международните цени на суровия петрол. Квотите не влияят пряко върху тези цени, те влияят в значително по ниска степен, отколкото при термичните централи, но безспорно квотите, които трябва да платят всички топлофикационни дружества, повишават техните разходи и ние тепърва ще видим как те ще бъдат отчетени. Нито 108, нито 88 процента ще има скок\". Ако \"Еврохолд\" и ЧЕЗ стигнат до сделка за продажбата на българските активи на чешката компания, енергийният регулатор ще трябва да се произнесе, но все още няма критерии, по които това да стане, коментира още Иван Иванов.", "date": "2019.04.23", "title": "КЕВР: Топлоенергията няма да поскъпне двойно"}
{"url": "https://www.faktor.bg/bg/articles/novini/svyat/f-fukuyama-v-moskva-nyamat-interes-ukrayna-da-ima-silen-lider-ili-natsionalno-edinstvo", "text": "\"Доколкото досега не е станало конкретно ясно какво ще предприеме Зеленски като президент, смятам, че в Украйна видяхме определено протестен вот. Хората са уморени от Порошенко и Тимошенко, и от другите лидери, които не изпълниха обещанията си. Това беше гласуване против елитите, каквото сме виждали в много други страни\", коментира пред Voice of America професорът от Станфордския университет Франсис Фукуяма. \"За съжаление, доколкото не знаем каква е програмата на Зеленски, не знаем и какво можем да очакваме от него. И това е опасна ситуация. Може да се окаже, че ще бъде добър президент, но също така може да върне назад страната в много отношения\", прогнозира той. \"Но все пак, мисля, че трябва да му се даде шанс. Той има няколко много добри съветници, стоига да им предостави съответните правомощия. Ако тръгне по пътя на противопоставяне на елитите с популизъм, ще тласне Украйна в пространство, където популизмът е свързан с олигархията и фактически работи против интересите на обикновените хора, които изначално гласуваха за лидер-популист\", коментира проф. Фукуяма. \"Не знам дали Русия имаше свой кандидат на тези избори, но в Москва определено нямат интерес Украйна да има силен лидер или национално единство\", категоричен е експертът.", "date": "2019.04.23", "title": "Ф. Фукуяма: В Москва нямат интерес Украйна да има силен лидер или национално единство"}
{"url": "https://www.faktor.bg/bg/articles/belarus-sprya-iznosa-na-neft-za-ukrayna-polsha-i-pribaltiyskite-strani", "text": "Беларус временно преустанови износа на леки нефтопродукти в Украйна, Полша и балтийските страни, оправдавайки това с нискокачествените доставки на петрол от Русия до беларуските петролни рафинерии, каза заместник-генералният директор на Беларуската нефтена компания Сергей Гриб. \"В момента договорните задължения се преустановяват, докато не бъде решен въпросът с руския петрол\", каза той. Гриб отбеляза, че \"доставките на леки нефтени продукти - бензин и дизелово гориво - в Украйна, Полша и балтийските страни са преустановени\". В петък, 19-и април, Беларус обяви рязко влошаване на качеството на петрола, идващ от Русия през участъка на магистралния нефтопровод Гомелтанснефте Дружба. Компанията информира операторите на главния петролопровод „Дружба” от други страни за настоящата ситуация. Източникът на замърсяване е открит в участъка Самара-Унеча на тръбопровода Дружба. Русия на практика направи показно с Беларус какво чака България и Балканите с проектите, които постоянно ни пробутва. Ако страните не играят по свирката на Москва, няма да има газ, няма да има поддръжки на централи, а влюбените в Русия рубладжии у нас ще размахват пръст назидателно и ще ни се карат, че не слушаме. Припомняме, че само преди 12 години през зимата на 2007 г. Русия остави Азербайджан на студено и спра доставките на газ. Този факт обаче не пречи на т.нар. русофили на Балканите да продължават да работят за Москва.", "date": "2019.04.23", "title": "Русия направи показно с Беларус какво чака България, ако се включи в енергийните ѝ проекти"}
{"url": "https://www.faktor.bg/bg/articles/velikiyat-hertsog-na-lyuksemburg-zhan-pochina", "text": "Великият херцог на Люксембург Жан, който абдикира през 2000-та година в полза на сина си след 36-годишно управление, почина на 98 годишна възраст, предава AFP. Както съобщават от кралския дворец, през април той е бил приет в болница в средата на април с белодробна инфекция.", "date": "2019.04.23", "title": "Великият херцог на Люксембург Жан почина"}
{"url": "https://www.faktor.bg/bg/articles/novini/svyat/otnovo-silen-trus-na-filipinite", "text": "Ново земетресение на Филипините. Този път трусът е бил от 6.5 по Рихтер, съобщава Ройтерс, цитирайки Геофизическия институт на САЩ. За момента не се съобщава за нанесени щети или пострадали хора.  В понеделник островната държава беше ударена от земетресение от 6.1 по Рихтер, което нанесе значителни щети и взе жертви.  Най-малко 11 души са загинали в земетресението, което разтърси Филипините в понеделник. Около 20 души са били извадени от разрушени сгради.  Трусът, с магнитуд 6.1, удари район недалеч от 10-милионната столица Манила. Поне няколко големи жилищни сгради са се срутили. Издирвателни екипи търсят оцелели под отломките. Опасенията са, че има затрупани, защото хора са обявили близките си за изчезнали. Свидетели дори твърдят, че под някои от рухналите сгради се чували викове за помощ. Международното летище Кларк, северно от Манила, е понесло значителни щети.  Поне 7 души са били ранени там. В социалните мрежи се появи и видео как басейн на покрива на един от небостъргачите се разлива и се изсипват тонове водата от 180-метровата сграда.", "date": "2019.04.23", "title": "Отново силен трус на Филипините"}
{"url": "https://www.faktor.bg/bg/articles/novini/balgariya/-dvizhenie-balgariya-na-grazhdanite-se-otkazva-ot-uchastie-na-evroizborite", "text": "\"Движение България на гражданите отказва да участва в поредната братоубийствена битка между десни партии на предстоящите Европейски избори\", пише пресцентърът на ДБГ в съобщение до медиите.  В съобщение до медиите ДБГ посочват, че през изминалите 6 месеца са провели задълбочени преговори с представители на всички партии от автентичното център-дясно пространство. \"Усилията ни да изградим широко демократично обединение, основаващо се на принципите на равнопоставеност и партньорство бяха отхвърлени. Желанието ни да работим заедно за излъчването на най-малко един евродепутат, който без колебания да стане представител на автентичната десница в групата на Европейската народна партия, получи насрещен отказ\", добавят от партията. От партията са решили през следващите месеци да работят усилено за подготовката за явяване на местните избори през есента, \"на които ще участваме с всички сили в борбата за събаряне на феодалните крепости на ГЕРБ и БСП в българските общини\".", "date": "2019.04.23", "title": "\"Движение България на гражданите\" се отказва от участие на евроизборите"}
{"url": "https://www.faktor.bg/bg/articles/gen-sabi-sabev-sazdava-se-useshtaneto-za-podgotovkata-na-voenen-prevrat", "text": "Нов залп по генералски. Държавният глава Румен Радев и премиерът Бойко Борисов си размениха остри реплки. Задочната словестна престрелка дойде след изказване на Борисов, че президентът призовава генералите в България към действие, което приличало на военен преврат. Президентът отговори - не Българската армия, а политици и институции са заплаха за демокрацията у нас. \"Когато бивши генерали навлязат в политиката, отношението към тях не бива да бъде като към генерали. Очевидно е, че в случая наблюдаваме извадени от контекста думи и твърде много преекспониране от страна на медиите, посредством което се създава усещането за подготовката на военен преврат. А на практика подобен дебат е напълно излишен\", коментира в студиото на \"България сутрин\"на Bulgaria ON AIR ген. Съби Събев от Съюза на офицерите от резерва \"Атлантик\". По думите му обаче президентът трябвало да избягва да се намесва в предизборните скандали, тъй като не това е неговата основна роля.  \"Държавният глава трябва да бъде обединител на нацията и като такъв да търси диалог и с парламентарно представените, и с извън парламентарно представените партии\", категоричен бе той. Пред Bulgaria ON AIR социологът Кольо Колев изрази мнение достойно за прякора му, че подобни реплики били неадекватни. \"Думите на премиера Борисов пък изобщо не са насочени към обществото, нито към анализаторите или към политическите генерали. Те са насочени изцяло към преките избиратели на ГЕРБ. Или с други думи, министър-председателят им казва, че ако се случи същото, на което станахме свидетели по време на презитентските избори, т.е. не му бъде гласувано доверие, ще има последици\", отсече Колев.", "date": "2019.04.23", "title": "Ген. Съби Събев: Създава се усещането за подготовката на военен преврат"}
{"url": "https://www.faktor.bg/bg/articles/koalitsiya-patrioti-za-valeri-simeonov-registrira-v-tsik-listata-si", "text": "Коалиция „Патриоти за Валери Симеонов (НФСБ и Средна Европейска класа)“ регистрира в ЦИК листата си за изборите за членове на Европейския парламент, предаде Агенция „Фокус“. Документите бяха внесени от лидера на НФСБ водач на листата Валери Симеонов и председателя на ПП Средна Европейска класа Георги Манев. На 8 април при регистрация на коалицията за участие в евроизборите той изрази готовност да бъде евродепутат и призова хората да гласуват за политици, които ще им свършат работа – а не по симпатии. Симеонов посочи, че Европейският парламент е място за битки, затова е избрал партньорите си в лицето на Средна Европейска класа. Нейният председател Георги Манев отбеляза тогава, че целите на двете политически формации са еднакви, защото и народните представителите на НФСБ защитават неизменно малкия и средния бизнес.", "date": "2019.04.23", "title": "Коалиция „Патриоти за Валери Симеонов\" регистрира в ЦИК листата си"}
{"url": "https://www.faktor.bg/bg/articles/novini/svyat/z-zaev-horata-sa-nedovolni-ot-tsentralnata-i-mestnata-vlast-shte-ima-chistka-sled-izborite", "text": "Лидерът на СДСМ Зоран Заев заяви на митинг в Скопие, че гражданите, които не са упражнили правото си на глас, са изпратили ясно послание към правителството и призова да излязат и да гласуват във втория тур на президентските избори. „Посланието е, че има недоволство към служителите от централната и от местната власт. Ще има чистка сред тях. След изборите ще настъпят промени. Искам да изпратя посланието си до онези, които са останали у дома, държавата е под въпрос. Вие изпратихте посланието си, но не наказвайте държавата заради местното или централното управление, каза Заев. Той прогнозира, че във втория тур кандидатът за президент Стево Пендаровски ще спечели с разлика от сто хиляди гласа. Това не е борба за Заев, не е борба за СДСМ, това е борба за родината. Близостта на гласовете означава: \"Груевски се завръща, режимът се връща\", никой не иска това, не го искат и гласоподавателите на ВМРО-ДПМНЕ, посочи той.", "date": "2019.04.23", "title": "З. Заев: Хората са недоволни от централната и местната власт. Ще има чистка след изборите"}
{"url": "https://www.faktor.bg/bg/articles/rumen-radev-pozdravi-volodimir-zelenski-za-pobedata-mu-na-izborite-v-ukrayna", "text": "Държавният глава Румен Радев изпрати поздравителен адрес на Володимир Зеленский по повод победата му на изборите за президент на Украйна. „Президентските избори от 21 април станаха свидетелство за жизнеспособността на демократичното развитие на Украйна и техните категорични резултати предоставят мандат за решителни действия и реформи, основани на принципите на демокрацията и правовата държава“, посочва в писмото си Румен Радев. Той допълва, че България ще продължи неизменно да подкрепя проевропейския път на развитие на Украйна.  Българският президент изразява увереност за развитие на традиционното приятелство и ползотворното сътрудничество между двете страни, изградено на основата на историческа, културна и религиозна близост, на споделени ценности и взаимно разбирателство. „Убеден съм, че многобройната българска общност в Украйна, която е мост между нашите народи, ще продължи и занапред да дава своя принос за развитие и надграждане на българо-украинските отношения“, заявява Румен Радев.", "date": "2019.04.23", "title": "Радев поздрави Володимир Зеленски за победата му на изборите в Украйна"}
{"url": "https://www.faktor.bg/bg/articles/antoaneta-hristova-mnogo-malka-chast-ot-obshtestvoto-se-povliyava-ot-apartament-geyt-za-izbora-si", "text": "Това е, че хората чуват този проблем, но той не е решителен за тяхното формиране на мнение за това за кого да гласуват. Много малка част от обществото се повлиява от „Апартамент гейт“ по отношение на избора си да гласувам или да не гласувам. Това заяви проф. Антоанета Христова, политически психолог, в интервю за обзора на дена на радио „Фокус“ - „Това е България\"  На практика „Апартамент гейт“ влияе силно върху това въобще да не се гласува, а не за кого да се гласува. Защо измести европейските теми? Защото Европа е далеч. Защото Европа направи всички възможни грешки, които можеха да се направят, за да разочарова българина. И когато се излиза с дебат или теми в публичното пространство като цифровизацията, която тема претендира определено ниво на интереси, на практикуване на цифровизацията, на разбиране на втория план какво следва от добрата цифровизация. Да, естествено е, че хората няма да се интересуват от нея. Така че линията на ГЕРБ „Образование и цифровизация“, която обиколи България, до момента виждаме, че не им донесе дивидент на фона на „Апартамент гейт“, обясни тя..  Пак казвам, че „Апартамент гейт“ разубеди, олекоти меките избиратели на ГЕРБ. Тоест ги убеди, по-точно ги отчая и ги постави малко по-назад по отношение на оста „гласувам или не гласувам“. Но по принцип не решава проблемът. В момента в обществото няма дебат за решаване на този проблем. За пръв път може би от няколко дни видях адвокат по национална телевизия, който се опита да даде решения как може да се изчисти законодателството по проблема с данъчните декларации за имоти и данъчните оценки на база, на които сделките за имотите се изповядват. Но по принцип темата за корупцията обхваща цялото законодателство. И тъй като този дебат не се слага на масата, за да бъде ефективно обърнат към това: коя политическа партия представя по-добри политики по отношение на превенцията на корупцията в България, естествено е, че в резултат на това „жълтото“ става много по-чуваемо. На фона на цифровизацията от една страна и на фона на липсата на дебат за превенция на корупция, естествено е, че жълтината взима превес, продължи Христова.", "date": "2019.04.23", "title": "Антоанета Христова: Много малка част от обществото се повлиява от „Апартамент гейт\" за избора си"}
{"url": "https://www.faktor.bg/bg/articles/valeri-simeonov-imame-rom-v-evrolistata-si", "text": "На 4-а позиция в листата за европейските избори на НФСБ е ром. Това съобщи водачът й - лидерът на партията лидерът на партията Валери Симеонов, който я регистрира току-що в ЦИК. При нас са патриоти - прагматици, на другите места са патриоти - политици. Тук има хора от средния и дребен бизнес, които се занимават с политика, добави Симеонов.", "date": "2019.04.23", "title": "Валери Симеонов: На 4-а позиция в евролистата а НФСБ е ром"}
{"url": "https://www.faktor.bg/bg/articles/boyko-borisov-s-postroyavaneto-na-am-hemus-bvp-shte-se-vdigne-s-10-20", "text": "\"Чували сме всякакви глупости за \"Хемус\" - \"въобще няма проекти, никой никога не е мислил да прави \"Хемус\". Аз съм убеден, че с построяването на \"Хемус\" брутният вътрешен продукт на страната ще се вдигне с поне 10-20%\". Това каза премиерът Бойко Борисов при проверка на напредъка при изграждането на отсечката между Ябланица и Боаза на АМ „Хемус“, която е близо 10 км.  \"До края на 2020 г. ще минем и Плевен. След това изпълняваме и другите проекти, за да вържем и Търговище, там където Плевен ще излезе\", каза още Борисов. От днес започва поетапното строителство на автомагистрала „Хемус“ в участъка между Боаза и връзката с път I-5 Русе - Велико Търново.", "date": "2019.04.23", "title": "Бойко Борисов: С построяването на АМ \"Хемус\" БВП ще се вдигне с 10-20%"}
{"url": "https://www.faktor.bg/bg/articles/blizkite-na-ubitoto-bebe-iskat-tsatsarov-da-poeme-razsledvaneto-sreshtu-mestan", "text": "Кърджалийският съд отмени постановлението на прокуратурата, с което беше отнета книжката на Лютви Местан след катастрофата, при която загина 6-месечно бебе. Решението на съда е окончателно и не подлежи на протест или обжалване. Така сега лидерът на ДОСТ ще може отново да управлява моторно превозно средство. Срещу Лютви Местан е повдигнато обвинение за причиняване на смърт на пътя по непредпазливост. Близките на загиналото дете са изпратили вече искане до Върховната касационна прокуратура тя да упражни контрол върху следствените органи в Кърджали как се води разследването и дали всички доказателства се събират по надлежния ред, тъй като близките изказват съмнение, че разследването няма да е обективно, а част от фактите могат да бъдат променени, предаде Нова телевизия. Главният прокурор да поеме разследването, няма никакво значение, че Местан е председател на партия ДОСТ, той е виновен за цялата работа, настояват близките. „Имало е видимост, той не е спрял на СТОП-а, минал е директно на средата на пътя и така е станало произшествието. Местан е виновен, той не знае закона щом не е спрял на знака. Като се огледаш наляво надясно – всичко се вижда”, коментира дядото на починалото бебе Джавдет Сали. Според близки на семейството, Лютви Местан не е оказал помощ, не е слязъл от колата си и половин час е стоял в нея докато дойдат полицаите. „Ако беше спрял нямаше да се случи такова нещо. Има добра видимост, можеше да се спре, да се помогне и всичко можеше. Ако беше спрял, това нямаше да се случи”, каза Ергюн Мюмюн – близък на семейството. „Ако има закони в тази държава, то те трябва да са еднакви за всички нас”, посочи дядото на починалото бебе. „Дъщеря ми още не е в състояние да стане от леглото, все още лежи, не знаем какво ще й се случи. Все плаче и как ще свикне без бебето не знам. Вчера беше изписана от болницата в Кърджали”, посочи още той. „Притесняваме се, че може всичко да се потули. Той има пари, има мощ и ще ги подкупи. Вярваме на държавата. Страх ни е от богатите”, заяви Ергюн Мюмюн. ", "date": "2019.04.23", "title": "Близките на убитото бебе искат \"Цацаров да поеме разследването\" срещу Местан"}
{"url": "https://www.faktor.bg/bg/articles/varhovniyat-sad-na-mianma-othvarli-zhalbata-na-dvamata-osadeni-zhurnalisti-ot-royters", "text": "Върховният съд на Мианма отхвърли днес жалбата на двамата журналисти от Ройтерс, осъдени на седем години затвор за нарушаване на закона за държавната тайна, предаде агенция \"Ройтерс\", цитирана от БТА.  \"Те бяха осъдени на седем години затвор, решението остава в сила, а жалбата е отхвърлена\", заяви върховният съдия Сое Наинг, без да даде подробности. 33-годишният Ва Лоне и 29-годишният Куав Сое О са под стража повече от 16 месеца, след като бяха арестувани през декември 2017 г. Преди ареста им журналистите разследваха убийството на 10 мюсюлмани рохинги. Съд на по-ниска инстанция в Янгон призна Ва Лоне и Куав Сое О за виновни в нарушаване на закона за държавната тайна и ги осъди на седем години затвор. Адвокатите им обжалваха присъдата пред Върховния съд, като се позоваха на липсата на доказателства за извършено престъпление и заявиха, полицията е устроила клопка на журналистите. Полицай, свидетелствал пред съд по делото, заяви миналата година, че полицаи са подхвърлили на обвиняемите документи, представляващи държавна тайна. Вкарването в затвора на Ва Лоне и Куав Сое О предизвика остра реакция от защитници на свободата на печата, западни дипломати и световни лидери и това увеличи натиска върху лидерката на Мианма Аун Сан Су Чжи да използва влиянието си, за да бъдат помилвани двамата журналисти.", "date": "2019.04.23", "title": "Върховният съд на Мианма отхвърли жалбата на двамата осъдени журналисти от Ройтерс"}
{"url": "https://www.faktor.bg/bg/articles/radan-kanev-novata-sdelka-za-chez-zaplashva-natsionalnata-sigurnost-ot-strana-na-ruskata-mafiya", "text": "\"Новата сделка за ЧЕЗ заплашва националната сигурност. Новината за покупка на ЧЕЗ от \"Еврохолд\" се посреща с необяснимо мълчание. А тази сделка поставя още повече и по-сериозни въпроси от сделката с г-жа Гинка Върбакова\", написа във Фейсбука си Радан Кънев.  \"Според съобщението на Еврохолд, финансирането е от \"западни банки\", а според пресата в Чехия - от руската външнотърговска банка - ВТБ. Еврохолд няма никакъв опит в управлението на енергийни активи. Да припомним - ВТБ, според авторитетни западни медии свързвана с руската мафия и тайните служби, е замесена във всички тежки скандали в България през последното десетилетие - КТБ, БТК, Булгартабак...\", коментира Кънев.  \"Въпросът ми към управляващите, и особено към ДАНС и КЕВР е прост - ще допуснете ли ЧЕЗ да попадне в същите ръце, в които попаднаха БТК и Булгартабак? Ще допуснете ли ЧЕЗ да последва съдбата на КТБ? И изобщо... давате ли си сметка какво правите?\", се казва още в съобщението на бившия лидер на ДСБ.", "date": "2019.04.23", "title": "Радан Кънев: Руската мафия заплашва националната ни сигурност с новата сделка за ЧЕЗ"}
{"url": "https://www.faktor.bg/bg/articles/kzp-predlagat-ni-agneshko-meso-za-balgarsko-a-to-e-vnos", "text": "В седмицата преди Великден пазарът е залят от фалшиви намаления, съмнителни хранителни продукти и измамни екскурзии. Същото важи и за дните около Гергьовден. Именно поради тази причина потребителите трябва да пазаруват с повишено внимание. В \"България сутрин\" председателят на Комисията за защита на потребителите Димитър Маргаритов заяви, че около празниците търговците започват да хитруват, тъй като искат да се възползват от пониженото внимание на хората. Той допълни, че КЗП заедно с Агенцията по храните са засилили проверките по големите търговски вериги, пазарите и тържищата. \"Хората трябва да бъдат бдителни, когато пазаруват, защото по празниците рисковете се повишават. Настроението на потребителите е приповдигнато и се притъпява вниманието им към това, което се предлага като намаления и промоции. Търговците се възползват от това понижено внимание и опитват да хитруват и брандират стоки по специфичен начин. По празниците ще следим за обявяването на цените, етикетирането на стоките\", каза Маргаритов. Председателят на Комисията също така допълни, че често се случва потребителят да бъде заблуден, че купува българско агнешко месо, а то всъщност да е внос. Маргаритов предупреди, че всички етикети на хранителните стоки трябва да са на български. \"Заедно с колегите от Агенцията по храните виждаме, че се правят опити да бъдат неглижирани новите регламенти по отношение на обозначаването на стоките - предимно с печатите за произхода на агнешкото месо. Често ни представят агнешко за българско, а то е внос. Всеки би трябвало да разполага с документи за произхода на стоките, които предлага. Имаме дежурни екипи по празниците. Хората могат да подават жалби и екипите ни ще откликнат, ако има проблеми\", разкри той пред Bulgaria ON AIR.", "date": "2019.04.23", "title": "КЗП: Предлагат ни агнешко месо за българско, а то е внос"}
{"url": "https://www.faktor.bg/bg/articles/milioni-ochakvat-voenni-konflikti-v-evropa-zaradi-naprezhenieto-mezhdu-rusiya-i-zapada", "text": "Шестима от десет руснаци, украинци и поляци и половината сърби и латвийци смятат, че са възможни военни действия в Европа заради сегашното напрежение между Русия и Запада. Социологическо проучване в седем държави, сред които многомилионни страни като Русия, Германия, Франция, Украйна и Полша, показва, че очакващите въоръжени сблъсъци са почти половината (47%). В страните от анкетата, включително Латвия и Сърбия, между 48% и 79% отговарят утвърдително на въпроса \"Опасявате ли се, че война или конфликти ще засегнат вашата страна?\". В засегнатата вече пета година от въоръжен конфликт и окупация на част територията Украйна с \"да\" отговарят 87%. Групата на опасяващите се от конфликт е средно 68%. Това сочат данни от проучване по поръчка на най-старата германска фондация \"Фридрих Еберт\", която от десетилетия има връзки със социалдемократите, съобщава \"Дневник\". Освен допитването до повече от 1000 души във всяка от страните авторите са разговаряли с местни политически консултанти с влияние върху общественото мнение, проведени са групови дискусии за изясняване нагласите в експертните среди и какви действия препоръчват те. Докладът, представящ резултати, изводи и препоръки, се нарича \"Радар на сигурността 2019: Сигнал за пробуждане на Европа\". В уводната част авторите казват, че ситуацията със сигурността в Европа е крехка и на изток, и на запад. Виждаме да се ратварят разломи, които бяха абсолютно немислими пред ичетвърт век, казва Курт Бек, председател на \"Фридрих Еберт\" и бивш премиер на провинция Райнланд-Пфалц. Затова е още по-важно да разбираме нуждите и страховете в съвременна Европа, трябват ни и нови анализи за предизвикателствата на ХХI век, защото нямаме сценарий, който да следваме, допълва той.", "date": "2019.04.23", "title": "Милиони очакват военни конфликти в Европа заради напрежението между Русия и Запада"}
{"url": "https://www.faktor.bg/bg/articles/hodorkovski-putin-tryabvashe-da-arestuva-parvo-sebe-si-ako-naistina-se-boreshe-s-koruptsiyata-video", "text": "Руският президент Владимир Путин трябваше да арестува първо себе си, ако наистина се бореше с корупцията. Той разрешава всички арести на кметове, политици, бизнесмени, които сега стават в Русия. По какъв принцип Путин разрешава да арестуват едни а не пипа други, пита Михаил Ходорковски. И отговаря на този въпрос... Единствената цел на руския президент и да управлява вечно. В неговите очи единствето престъпление е застрашаването на властта му, смята той. На Путин представляват доказателства за нелоялност към него на избраните жертви и така се получава санкция за преследването им, обяснява  Ходорковски. Механизмите на \"борбата с корупцията\", които разкрива, са потресаващи.  Малко предистория.... През 2003 г., когато Ходорковски е собственик на нефтения гигант “Юкос“ и е от най-богатите хора в Русия, той се появява на прием в Кремъл без вратовръзка и влиза в  остър конфликт с Путин пред всички.  Руският президент не му прощава. Между 2003 и 2013 г. олигархът лежи в руски затвори по обвинения в данъчна измама и кражба. Преди пет години Путин го помилва. В първия си ден на свобода Ходорковски вече е в самолета за Лондон, където се подвизават много други руски бизнесмени. Той успява да запази част от състоянието си и сега спонсорира независима руска медия, разследвания и проекти, свързани с опазването на човешките права в Русия, но не се е връщал в страната. През 2015 г., две години след освобождаването му от затвора, Ходорковски е обвинен в убийството на кмета на град Нефтеюганск Владимир Петюков, извършено през 1998 г. Според прокуратурата Ходорковски е наел убиец, защото кметът не изисквал “Юкос“ да плаща по-високи данъци. Анализирайки  реч на Путин миналата година, Ходорковски отбелязва, че ядрените оръжия, представени във видеото, което върви, докато президентът говори, всъщност не са нови. Още по времето на Съветския съюз учените разработват подобни оръжия, но решават да не ги включат в държавния арсенал, защото могат да бъдат опасни не само за врага, а и за руснаците.", "date": "2019.04.23", "title": "Михаил Ходорковски: Путин трябваше да арестува първо себе си, ако наистина се бореше с корупцията (ВИДЕО)"}
{"url": "https://www.faktor.bg/bg/articles/novini/balgariya/dots-d-r-liliya-dimova-vseki-chetvarti-balgarin-ne-vyarva-na-tsarkvata-kato-institutsiya", "text": "Консорциум с членове УНСС, Института за изследване на обществата и знанието при БАН, Агенцията за социални анализи, Съюза на икономистите в България и Националния статистически институт днес представи проекта „Европейско социално изследване в България“, финансиран от образователното министерство Пред БНР доц. д-р Лилия Димова от Агенцията за социални анализи разказа, че първите резултати от работата по този проект са във връзка с темата религия. „През 1998 г. бе проведено същото изследване по същата методика и със същия въпросник в рамките на международната програма за социални изследвания. Темата е религия. Повторихме изследването в края на 2018 г. Основното е доколко хората вярват в бог, доколко се чувстват религиозни, каква е принадлежността им към различни вероизповедания“, обясни доц. д-р Димова: „За 20 г. това, което се е променило, е вярата в Бог. От 19% през 1998 г. през 2018 г. вече 26 на сто от българите вярват в Бог. Невярващите намаляват от 25 на 17 на сто“ „Интересен момент е и че вярата във висша сила за сметка на вярата в конкретен бог също е намаляла – от 27 на 14 процента“, каза още тя. И допълни, че днешната презентация е наречена „Парадокси на религиозността в България“. „Първият парадокс е разминаването между религиозна принадлежност, религиозност и религиозна вяра. Картината на структурата на религиозните вероизповедания за 20 г. не се е променила – 74% са православните християни, 11% са мюсюлманите, 13% са атеистите. Останалите са друг тип религии, но те са малцинство. Но има разлика между това да си православен християнин, да си религиозен и да си вярващ. От православните само 57% твърдят, че са религиозни, а само 39 на сто казват, че вярват в бог“, коментира Лилия Димова. Тя подчерта, че въпросът с доверието към религиозните институции „не изглежда съвсем добре“. „Всеки четвърти българин не вярва на църквата като институция. През 2018 г. едва 13 на сто вярват на църковните институции“, каза доц. д-р Димова. „Това като че ли се е превърнало в наша национална черта – да не вярваме на институциите – на парламента, на съдебната система, на църквата“, допълни тя.", "date": "2019.04.23", "title": "Доц. д-р Лилия Димова: Всеки четвърти българин не вярва на църквата като институция"}
{"url": "https://www.faktor.bg/bg/articles/unss-iska-pari-ot-pravitelstvoto-universitetat-e-zaplashen-ot-falit", "text": "УНСС призовава правителството да осигури обещаните средства за нов учебен корпус, за да не се стигне до фактическа неплатежоспособност на университета. Това става ясно от отворено писмо от ръководството на УНСС. В него се посочва, че през 2016 г. е започнало изграждането на нов учебен корпус на УНСС. Договорът, който е подписан на 7 декември 2016 г., предвижда неговото строителство да бъде завършено в 30-месечен срок, т.е. на 7 юни 2019 г., и се основава на спечелен конкурс, чрез който се осигуряват 4.5 млн. лв. европейско финансиране по Оперативна програма „Региони в растеж“, както и на потвърден ангажимент за осигуряване на 7.5 млн. лв. съфинансиране от страна на Министерството на финансите чрез Министерството на образованието и науката – по 2.5 млн. лв. за всяка от трите години: 2017, 2018 и 2019 г.  От УНСС отбелязват, че поради обещаното, но неполучено финансиране от страна на държавата, изпълнението на проекта е спряно през 2018 г.  „От 19 октомври 2017 г. академичното ръководство сигнализира с писма за забавянето на финансирането на новия учебен корпус, но отговор няма. Студентският съвет и синдикатите на УНСС също изпратиха писма до държавните институции във връзка със спряното финансиране, в т.ч. до министър-председателя, в които се изразява надежда, че средствата в най-скоро време ще бъдат осигурени и се призовава към съдействие и подкрепа. Отговор няма. На 16 април 2019 г. изпълнителят на проекта отправи покана за доброволно изпълнение на текущите задължения по проекта от страна на УНСС. Нещо повече – има риск сметките на университета да бъдат запорирани, което ще доведе до спиране на изплащането на стипендиите и помощите на студентите и докторантите, на заплатите на преподавателите и служителите“, пише в писмото. „Недоумяваме как е възможно държавата да поеме ангажимент към студентите, преподавателите и служителите на УНСС и да не го изпълни. Още повече, че правителството обяви образованието за свой приоритет. С настоящото отворено писмо ние - преподавателите, служителите и студентите от УНСС - се обръщаме към г-н министър-председателя, г-н министъра на финансите и г-н министъра на образованието и науката с призив: Да се осигурят необходимите средства за изпълнение на проекта в размер на 10.3 млн. лв., за да бъде завършен и оборудван учебният корпус и да не се стигне до фактическа неплатежоспособност на най-големия български университет с близо 22 хиляди студенти, и то в навечерието на неговия 100-годишен юбилей.  Необходимо е финансирането да се осигури в най-кратки срокове, за да се удължи срокът на проекта. В противен случай ще бъдат загубени 4.5 млн. лв. европейска безвъзмездна помощ, която държавата ще се наложи да връща заедно с лихвите. Убедени сме, че решение трябва и може да бъде намерено“, посочват от УНСС. Писмото е подписано от проф. д.ик.н. Стати Статев, ректор на УНСС, доц. д-р Росен Кирилов, председател на УСО ВОН-КНСБ при УНСС, доц. д-р Галина Димитрова, председател на Синдикалната секция към СВО - КТ \"Подкрепа\" при УНСС, проф. д-р Мирослава Раковска, председател на Синдикалната организация на Асоциацията на демократичните синдикати в УНСС, Ангел Стойков, председател на Студентския съвет при УНСС, Даниел Парушев, заместник-председател на Националното представителство на студентските съвети", "date": "2019.04.23", "title": "УНСС пред фалит, иска помощ от държавата"}
{"url": "https://www.faktor.bg/bg/articles/novini/svyat/s-tashev-sabitiyata-v-makedoniya-sa-chast-i-ot-badeshteto-na-balgariya", "text": "\"Събитията в Македония са част и от бъдещето на България. Те трайно ще определят както ситуацията на Балканите, така и в Европа. На изборите, които ще се проведат на 5 май, е повече от ясно, че албанците ще бъдат факторът, който ще наклони везните в една или друга посока\", коментира председателят на Държавната агенция за българите в чужбина доц. Спас Ташев. Първият кръг от президентските избори премина с най-ниската избирателна активност в сравнение с предходни избори. Според доц. Ташев, докато Русия активно работела за защитата на собствените си интереси, България не правела нищо по въпроса за постигането на целите си. \"Управляващите трябваше да се замислят, че няма да стигнат доникъде с решаването на историческите въпроси посредством подхода, който са си избрали към югозападната ни съседка\", допълни още той. Пред Bulgaria ON AIR доц. Ташев подчерта, че въпреки, че през последните години ситуацията в Македония се е променила, към ден днешен няма как да говорим за завръщане към трайни приятелски взаимоотношения. Припомняме, че резултатите от преброяването на бюлетините от вчерашния първи тур на президентските избори в Северна Македония сочат, че на балотаж един срещу друг застават кандидатът на управляващата коалиция Стево Пендаровски и кандидатът на ВМРО-ДПМНЕ Гордана Силяновска-Давкова. За да бъде избран новият държавен глава на Република Северна Македония, ще трябва да гласуват повече от 40% от регистрираните гласоподаватели, т.е. 723 253 избиратели.", "date": "2019.04.23", "title": "С. Ташев: Събитията в Македония са част и от бъдещето на България"}
{"url": "https://www.faktor.bg/bg/articles/mihail-konstantinov-edin-glas-pri-mashinniya-vot-shte-struva-50-lv", "text": "\"На една машина за един ден гласуват около 50 души. Чисто математически всеки глас струва по 50 лв. Това заяви пред БНТ проф. Михаил Константинов. \"Плюс е, че с машината не може да бъде регистриран недействителен глас\", допълни анализаторът. Припомняме, че ЦИК реши \"Сиела Норма\" АД да осигури 3000 машини за евроизборите. Компанията реализираше експерименталното машинно гласуване и на предишните избори. Изпълнителят на обществената поръчка спечели измежду трима кандидати. \"Изборът беше очакван, едната фирма беше декласирана заради предложена цена над предела, другата не отговаряше на техническите норми. допълни проф. Константинов. \"Сиела Норма\" организира машинното гласуване през 2016 г. с 500 машини, припомни проф. Константинов. \"На тези машини тогава са извършени около 50 000 гласувания\", каза още анализаторът.  Проф. Пламен Киров коментира, че изборът на фирмата не е изненадващ. Той изрази безпокойство кога машините ще бъдат доставени, монтирани, софтуерът да бъде проверен. Киров допълни, че избирателните комисии трябва да бъдат обучени как се борави с тези машини. \"Да не говорим, че самите избиратели няма да имат времето да се запознаят с процеса как да гласуват\", каза още Пламен Киров. Според него е притеснителен крайният срок за доставка на машините - 25 май, денят преди изборите. Това според него, може да доведе до \"недобри\" изненади.", "date": "2019.04.23", "title": "Михаил Константинов: Един глас при машинния вот ще струва 50 лв."}
{"url": "https://www.faktor.bg/bg/articles/grupirovkata-nova-ira-poe-otgovornost-za-ubiystvoto-na-zhurnalistkata-layra-makkiy", "text": "В писмо до белфастки вестник организацията \"Нова ИРА\" поема отговорност за убийството на журналистката Лайра Маккий, предаде ДПА. \"По време на атака срещу врага Лайра Маккий бе трагично убита, докато стоеше до силите на врага\", пише войнствената групировка в писмото си до \"Айриш нюз\". Достоверността на текста е установена чрез разпозната кодова дума.  Бунтовническата групировка изказва \"дълбоки и искрени извинения\" на роднините и близките на Маккий, простреляна смъртоносно в четвъртък вечерта в Лондондери.  \"Нова ИРА\" не признава споразумението от Велики петък 1998 г., което прекрати трийсетгодишната сектанска вражда в Северна Ирландия, отнела живота на над 3600 човека. Бунтовниците се борят за обединена Ирландия, припомни ДПА.", "date": "2019.04.23", "title": "Групировката \"Нова ИРА\" пое отговорност за убийството на журналистката Лайра Маккий"}
{"url": "https://www.faktor.bg/bg/articles/proveryavat-sgradite-v-haskovo-sled-intsidenta-s-padnalata-stena-koyto-vze-zhertva", "text": "Започват проверки след инцидента с падналата стена на старо военно поделение в Хасково, при който загина мъж. Днес се очаква по разпореждане на общината да започне и премахването на друга опасна стена на поделението, което вече е собственост на общината.  От кметството започват и проверка на всички опасни сгради на територията на общината. Дни преди инцидента е започнал процес по бракуване на сградния фонд с цел разчистване и обезопасяване на мястото. От община Хасково съобщиха още, че нееднократно са сигнализирали Министерството на отбраната затова, че оградата е опасна. Разследването е поето от Военната прокуратура в Пловдив.", "date": "2019.04.23", "title": "Проверяват сградите в Хасково след инцидента с падналата стена, която взе жертва"}
{"url": "https://www.faktor.bg/bg/articles/kravchuk-zelenski-da-promeni-darzhavnata-politika-za-krim", "text": "Бившият украински президент Леонид Кравчук посъветва Владимир Зеленски, да промени държавната политика по отношение на Крим. В интервю за РИА Новости, политикът отбеляза, че Киев е малко вероятно да се съгласи да признае полуострова за руски. Според него обаче е необходимо да се установят \"човешки\" отношения с кримчаните. С развитието и задълбочаването на отношенията между Украйна и Крим постепенно ще бъде възможно да се стигне до \"правилните заключения\", добави Кравчук. Преди анексирането 85% от нуждите на Крим от прясна вода и 90% от доставките на електроенергия бяха задоволявани от Украйна. След референдума през 2014 г. Киев организира блокада на полуострова, спирайки снабдяването с вода и лишавайки жителите на Крим от електроснабдяване. Сега регионът създаде собствено електроснабдяване, по-специално Балаклавска ТЕЦ и Таврическа ТЕЦ, които работят на пълна мощност. Проблемът с водоснабдяването беше решен чрез разработване на нови артезиански кладенци, както и чрез прехвърляне на вода по река Биюк-Карасу и по протежение на канала на изток от Крим. Южните и централните райони са снабдени с вода от естествени водоеми.", "date": "2019.04.23", "title": "Кравчук: Зеленски да промени държавната политика за Крим"}
{"url": "https://www.faktor.bg/bg/articles/monsenyor-proykov-papa-frantsisk-shte-otpravi-apel-za-svetoven-mir-ot-balgariya", "text": "Папа Франциск ще отправи апел за световен мир на посещението си у нас. Това каза за сутрешния блок „Добро утро, България“ на Радио „Фокус“ Монсеньор Христо Пройков, апостолически екзарх и председател на Епископската конференция на Католическата църква в България. Събитието за мир ще се проведе заедно с представители на религиозни вероизповедания в България, в квадратът, наречен Малкия Йерусалим, в центъра на София, обясни той.  „Деца ще запалят свещи една от друга и с това ще покажат, че мирът е обща кауза за всички религии, независимо къде са. Това събитие е пожелано от папата, защото България наистина преминава в своя преход по мирен начин с толерантност и със спокойствие за разлика от други места по света, където това може да бъде само копнеж и блян. И ето защо мотото, което папата си е избрал за своето посещение в България, е „Pacem in terris „- думи, които идват от едно писмо,енциклика  на неговия предшественик папа Йоан XXIII. Pacem in terris, което значи „Мир на Земята“, отбеляза Монсеньор Христо Пройков.  Той уточни, че Папа Йоан XXIII като папски представител десет години е живял в България. Монсеньор Пройков каза още, че избраното мото е свързано с призивите за мир, братство, равноправие и искреност между хората и народите, които папа Франциск непрекъснато отправя по целия свят.", "date": "2019.04.23", "title": "Монсеньор Пройков: Папа Франциск ще отправи апел за световен мир от България"}
{"url": "https://www.faktor.bg/bg/articles/sestrata-na-kim-chen-un-pristigna-vav-vladivostok", "text": "Ким Йо-Чон, сестра на председателя на Държавния съвет на Северна Корея Ким Чен-ун, която заема длъжността заместник-отдел в Централния комитет на Корейската трудова партия, пристигна в понеделник във Владивосток, за да подготви срещата на лидерите на Северна Корея и Русия. Това съобщи във вторник вестник Chosun Ilbo, цитирайки собствени източници, предава TACC. \"На 22 април сутринта Ким Йо-чон отлетя от Пхенян до Владивосток, като пристигна в Русия по-рано от Ким Чен-ун, за да завърши последната подготовка за срещата\", пише вестникът. Според него, във Владивосток, тя се срещна със секретаря на Държавния съвет Ким Чан-сон, който вече се намира във Владивосток. По-рано бе съобщено, че той посети кампуса на Далекоизточния федерален университет, където, според някои южнокорейски медии, на 25 април ще се проведе среща на върха и където лидерът на Северна Корея и членовете на делегацията ще отседнат. Ким Чан-сон бе забелязан и на жп гарата на Владивосток, където се очаква да пристигне със воя брониран влак Ким Чен-ун на 24 април. Държавната информационната агенция на Северна Корея KCNA съобщи във вторник, че председателят на Държавния съвет на КНДР \"скоро ще посети Русия\", по време на посещението се планират преговори \"между другаря Ким Чен-ун и руския президент\". Агенцията отбеляза, че посещението на лидера на Северна Корея ще се проведе по покана на руския президент Владимир Путин. Това е първото официално потвърждение в медиите на Северна Корея на планираната среща на лидерите на двете страни. Мястото и времето на срещата на върха не е указано от севернокорейската агенция.", "date": "2019.04.23", "title": "Сестрата на Ким Чен-ун пристигна във Владивосток"}
{"url": "https://www.faktor.bg/bg/articles/novini/balgariya/boyko-penkov-vzeti-sa-vsichki-predepidemichni-merki-za-morbili", "text": "Взети са всички предепидемични мерки за морбили. Това каза заместник-министърът на здравеопазването д-р Бойко Пенков в ефира на „Здравей, България” на Нова тв.  Изотопът е важен, тъй като спомага за установяването на стадия на заболяването. „Подготвено е разкриването на нови отделения, ако има нужда от повече легла за децата. Има ваксини за морбили и който иска може да му направят имунизация. Даже  активно  се препоръчва и се минава през кварталите и се правят имунизации, там, където се очаква, че не се имунизирани. /…/Предприемат се всички мерки – локализират се областите, в които има най-много заразени”, поясни заместник-министърът", "date": "2019.04.23", "title": "Д-р Бойко Пенков: Взети са всички предепидемични мерки за морбили"}
{"url": "https://www.faktor.bg/bg/articles/novini/balgariya/yane-yanev-golyama-chast-ot-mediite-rabotyat-po-moy-model", "text": "„Прецених, че няма смисъл да участвам в предавания и в медии, защото в България е трудно да се говори истината. Прецених, че като страничен наблюдател се виждат много по-добре нещата“. Това каза пред БТВ лидерът на РЗС Яне Янев.   „Голяма част от медиите днес работят по мой модел. Аз показах как се вади информация от Сметната палата и от Търговския регистър. В момента работя и живея в Сандански и знам повече на местно ниво, отколкото за висшите етажи на властта. Тях мога да ги коментирам, ако имам 2-3 часа телевизионно време, а не както действа аматьорски КПКОНПИ. Бил съм в Израел и САЩ, където има IT-технологии, при които няма човешка намеса при разследването. Меглена Кунева отговаряше за антикурупцията. Тя беше против мен и направи един скопен закон за борба с корупцията“, допълни Янев.  „Къщите на кмета на Сандански Кирил Котев и на бившия зам.-министър на икономиката Александър Манолев са в парка, в белите дробове на града. Кой си е позволил да отреже вековни чинари? Двамата са съседи. Двамата незаконно са прекарали водопровод до имотите си. Александър Манолев се опита да феодализира Сандански и се държеше като градоначалник. Той водеше Кирил Котев по всички форуми“, каза още бившият депутат, който разкри роднински връзки на кмета Кирил Котев и назначени на висши постове в общината.  Александър Манолев поиска право на отговор и се включи в ефира на БТВ. Той нарече Яне Янев \"политически труп\" и отрече да има луксозна къща на свое име в Сандански. Той допълни, че неговото семейство от 2001 г. живее в София. Той допълни, че е построил вилата със собствени пари, които е спечелил преди да влезе в политиката от работата си в чужди компании, където печелел добре.  \"Аз съм подсъдим от сестрата на Александър Манолев по негова поръчка. Доказал съм имотите си, аз съм богато момче, от богат род\", каза още Янев.", "date": "2019.04.23", "title": "Яне Янев: Голяма част от медиите работят по мой модел"}
{"url": "https://www.faktor.bg/bg/articles/novini/balgariya/pet-partii-sa-bez-agenti-na-ds-v-rakovodstvata-si", "text": "В ръководните и контролни органи на партии на пет политически партии не са установени сътрудници на тоталитарните комунистически служби. Това стана ясно от информация, обявена на сайта на Комисията по досиетата. Независимият държавен орган извършва глобална проверка за принадлежност към Държавна сигурност или Разузнавателните служби на БНА. За първи път от началото на проверката Комисията обявява и данни за политически субекти, в които не са установени сътрудници, съобщава сайтът  . В СДС (лидер Румен Христов) са проверени общо 86 лица на следните постове председател, заместник-председател, членовете на ръководни и контролни органи. Нито един от тях не е с агентурно минало. Комисията по досиетата обаче отбелязва, че информацията за лицата, одлежащи на проверка, са взети от решения за регистрацията на партията в Софийския градски съд. В закона е посочено, че те трябва да се предоставят доброволно от председателите на политическите партии. Проверена е и партия „Движение Да България” (лидер Христо Иванов). Там проверката е засегнала 39 лица на ръководни позиции. Нито едно от тях не е с досие. Комисията е уточнила, че за други 27 лица (публикувала е приложение на сайта си), не са открити достатъчно данни, необходими за извършване на проверка за принадлежност към тоталитарните служби. За тези лица проверката продължава. Проверени са и 45 души на ръководни длъжности и в партия „Демократи за силна България” (лидер Атанас Атанасов). Те също са без принадлежност към комунистическите служби. Следващата партия, която е проверена, е създадената през 2014 г. партия „Възраждане” (лидер Костадин Костадинов). При нея проверката е обхванала общо 6 лица и те са без досиета. Нейният председател,чиято политическа кариера започва във ВМРО-БНД, стана известен със своите крайни русофилски позиции. Последната проверена партия без агенти е „Глас народен” (лидер Светослав Витков). Проверката е засегнала 4 души на ръководни позиции в нея, на които не е установена принадлежност към репресивния апарат на БКП. Проверката на политическите партии продължава.", "date": "2019.04.23", "title": "Пет партии са без агенти на ДС в ръководствата си"}
{"url": "https://www.faktor.bg/bg/articles/donald-tramp-shte-bade-priet-v-bakingamskiya-dvorets-prez-yuni", "text": "Президентът на САЩ Доналд Тръмп ще направи официално посещение във Великобритания през юни, съобщи тв канал \"Скай нюз\", цитиран от Ройтерс и ТАСС, пише БТА. Според телевизията той ще бъде приет в Бъкингамския дворец. По данни на журналист от Би Би Си за предстоящата визита вероятно ще бъде съобщено през следващите 48 часа. В началото на този месец \"Сънди таймс\" писа, че кралица Елизабет II възнамерява да покани Тръмп. Източници на вестника твърдят, че преговори за това посещение се водят с Белия дом още от края на миналата година.  През юли 2018 г. Тръмп беше на тридневна работна визита в Обединеното кралство. Той преговаря с премиера Тереза Мей и бе приет от кралицата. Пребиваването му във Великобритания тогава бе съпътствано от множество протести срещу политиката на неговата администрация, припомниха агенциите.", "date": "2019.04.23", "title": "Доналд Тръмп ще бъде приет в Бъкингамския дворец през юни"}
{"url": "https://www.faktor.bg/bg/articles/dnes-shte-ima-znachitelna-oblachnost", "text": "Днес над страната ще има значителна облачност. Главно в западната половина от страната ще превали дъжд. Ще духа слаб до умерен вятър от изток-югоизток.   Минималните температури ще са между 3° и 8°, а максималните - между 15° и 20°. Атмосферното налягане ще е по-високо от средното за месеца. Над планините ще има значителна облачност и на места, главно в масивите от Западна България, ще превали дъжд, над 1800 метра – слаб сняг. Ще духа до умерен южен вятър, който след обяд по най-високите части ще се ориентира от югозапад и ще се усили. Максималната температура на височина 1200 метра ще е около 9°, на 2000 метра – около 2°. Край морето ще бъде облачно с до умерен източен вятър. Максималните температури ще са между 13° и 16°.  Слънцето днес изгря в 06:34 часа и ще залезе в 20:17 часа. Продължителността на деня ще е 13:43 часа.", "date": "2019.04.23", "title": "Днес ще има значителна облачност"}
