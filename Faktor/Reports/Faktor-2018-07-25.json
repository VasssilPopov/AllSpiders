{"url": "https://www.faktor.bg/bg/articles/dzhambazki-nyama-kak-volen-siderov-da-otstrani-valeri-simeonov", "text": "Политическото съгласие „Обединени патриоти” е все още е една от най-добрите новини в българския политически живот. С огромно съжаление наблюдавам непремерени изказвания, разправии, лични отношения, които не допринасят с нищо за това да се работи положително или заедно.  Това коментира евродепутатът Ангел Джамбазки в ефира на Канал 3. \"Това са по-скоро лични отношения, които г-н Сидеров и г-н Симеонов имат помежду си\", каза той по повод свадите между лидерите на Атака и НФСБ.  Проблем с шума определено има, има, но това не е проблем само по морето. Някои от симпатизантите ни питат защо ходим само по морето, а не ходим по циганските махали, добави Джамбазки. \"Промените в Закона за приватизацията – най-малко катастрофално беше обяснено това нещо. Ако е било толкова важно да се направи това нещо и ако тези промени по никакъв начин не облагодетелстват, която и да е било икономическа организация, конкретна фирма или бизнес, излизаш и ясно обясняваш, но ние сами се вкарваме в обяснителен режим. Внася се нещо, изтегля се нещо, председателят Данаил Кирилов прави второ-трето\", каза евродепутатът във връзка с президентското вето и изтегления Закон за приватизацията.  \"В предложенията, направени и от Ники Александров и от Емил Димитров, няма конфликт, конфликтът идва от изреченията, които състави председателят на правната комисия и това, което се гласува в залата и първоначално самият Валери Симеонов излезе и каза, че проблемът не е във финалния текст и точно тук остава впечатлението, че има някаква организация да се гласуват такива промени, каза още той по темата. \"Не мисля, че може да бъде отстраняван някой от тримата лидери, защото на първо място коалицията Обединени патриоти е формирана и си има своите управителни органи, в които влизат и тримата лидери – няма как един да отстранява друг. Няма как да се случи такова нещо\", коментира Джамбазки думите на Сидеров, че ще смени Симеонов, ако не се поправи.  \"Това е работа на цялата коалиция, събиране и разговор вътре. Категорично не може да стане единият да отстранява другия. И тук въпросът е в изреченията, как ги формираш. И в двете посоки имаме преминаване на границите на добрия тон\", подчерта евродепутатът. \"Не виждам полза от тези скандали, по-скоро смятам, че обществото е напрегнато и изнервено от скандали и раздори\", категоричен бе той.   \"Вижте каква истерия се завихри и завъртя около абсолютно предполагаемо, рутинно, санитарно, ветеринарно събитие, каквото трябваше да бъде това в Странджа\", коментира още Джабазки по повод чумата по дребните преживни животни. \"На втория или третия ден бяхме в Харманли, за да проверим фалшивата новина, че извънземни транспортират нелегални имигранти с летящи чинии през турската граница, разбира се, такова нещо няма и не може да се случи, но отидохме да се уверим с очите си, колко хора има в лагера. Там има не повече от 200 човека, повечето са жени и деца\", разказа още евродепутатът. \"В същия ден се обади нашият представител от град Болярово, който е и ветеринар. Отидохме в Шарково, където лидерката но опозицията вече вееше байрака на бунта. Имаше хора, които търсеха чиста провокация, не мога да кажа дали са дошли с нея или не, но имаше млади, здрави, бургаски младежи, които бяха дошли направо от плажа по джапанки, по къси гащи, пиеха бири и изобщо не ги интересуваха нито кози, нито козлета, каза той и отрече, че това са същите момчета, които са използвани при бунтовете в Харманли\", заяви Ангел Джамбазки.", "date": "2018.07.25", "title": "Джамбазки: Няма как Волен Сидеров да отстрани Валери Симеонов"}
{"url": "https://www.faktor.bg/bg/articles/lika-prilika-duparata-geri-nikol-shte-pee-na-sabora-na-bsp-na-buzludzha", "text": "Скандалната певица Гери-Никол, известна като \"Дупарата\" заради рефрена \"Яката дупара, кой ще я бара\",  ще пее на традиционния събор на БСП на Бузлуджа.  Това потвърди тя самата. Събитието ще се проведе тази събота и неделя, предава \"Дарик\".   Традиционно социалистите се събират в местността \"Историческа поляна\". Тази година за доброто музикално настроение е ангажиран и Горан Брегович.   По традиция ще се проведе и велошествието. Освен това ще бъдат поднесени цветя и венци на паметника на връх Шипка.", "date": "2018.07.25", "title": "\"Дупарата\" Гери-Никол ще пее на събора на БСП на Бузлуджа!"}
{"url": "https://www.faktor.bg/bg/articles/haos-v-evropa-zaradi-ryanair-okolo-100-hil-patnitsi-sa-v-kapana-na-otmenenite-600-poleta", "text": "Хаос по европейските летища предизвика двудневна стачка авиокомпания „Райънеър”. Най-засегнати са полетите в Испания, Португалия, Италия и Белгия. Отменени са 600 полета, което ще засегне около 100 хиляди пътници. Според авиокомпанията 90 на сто от тях са пренасочени към други полети.  До протестите се стигна заради очаквани съкращения на екипажите след края на летния сезон.  От пресцентъра на „Райънеър” коментираха, че заради стачките са отменени два полета от Варна до Брюксел и обратно, съобщава bTV.", "date": "2018.07.25", "title": "Хаос в Европа заради Ryanair - около 100 хил. пътници са в капана на отменените 600 полета"}
{"url": "https://www.faktor.bg/bg/articles/novini/balgariya/speshno-otvlecheno-i-iztezavano-tsyal-mesets-v-dobrich-momiche-se-nuzhdae-ot-kravoprelivane", "text": "18-годишното момиче, което беше отвлечено и изтезавано от дилър в Добрич се нуждае от помощ. Търси се САМО АВ (-) отрицателна кръвна група.  Момичето бе намерено полумъртво, пребито и дрогирано в апартамент на ул. „Александър Стамболийски”. Ето и съобщението, което беше публикувано във Facebook:  Преди 20 дни Виктория Георгиева е била отвлечена. Обявена е за национално издирване от нейната майка. Намерена е пребита с множество рани и в момента е в реанимацията на МБАЛ-Добрич. Нуждае се СПЕШНО от кръвопреливане! Търсим САМО АВ (-) отрицателна кръвна група и кръводарители САМО за гр. Добрич. От болничното отделение НЕ ПРИЕМАТ бележки от други градове ! Прелети са 2 банки кръв досега! Имаме нужда от вашата помощ с бележки за кръв, трябва единствено и само АВ (-) отрицателна кръвна група за гр.Добрич ! Виктория Кирилова Георгиева Болница: МБАЛ-Добрич Отделение: Реанимация  Контакти на близките: Атанаска Димитрова (майка)  Телефон: 0889482498  Фейсбук: https://www.facebook.com/ataaska.dimitrova", "date": "2018.07.25", "title": "Спешно: Отвлечено и изтезавано цял месец в Добрич момиче се нуждае от кръвопреливане!"}
{"url": "https://www.faktor.bg/bg/articles/menda-stoyanova-smyanata-na-sistemata-stava-s-programa-za-upravlenie-a-bsp-ne-predlaga-takava", "text": "Смяната на системата става с програма за управление, а БСП не предлага такава, коментира по БНТ председателят на бюджетната комисия Менда Стоянова \"Визия за България\" на БСП. Едва тогава ще може да се види дали намаляването на данъци и увеличаването на раходи е една мечта, дали това, което предлага опозицията, е една реалност. Според Стоянова, Волен Сидеров е пресолил манджата. Думите й са по повод „войната“, която тече в момента между лидера на „Атака“ Волен Сидеров и вицепремиера Валери Симеонов. Двамата спорят около акциите по морето, като според Сидеров проверките на Симеонов са удар по бизнеса. „На този етап това не застрашава управлението. Мисля, че Сидеров пресоли манджата. Но той е така по-емоционален и реагира по този начин“, смята Менда Стоянова. Според нея думите му са малко по-силни. „Ние сме провели редица законопроекти за облекчаване на административната тежест и не смятам, че действията и реалните политики говорят за убиване на бизнеса“, обясни председателят на бюджетната комисия. Тя коментира и днешната среща, посветена на теми, свързани със здравеопазването. „Аз съм доволна от тази среща, защото това е примерът, по който трябва да разгоравя тази коалиция“, посочи Стоянова. Относно закона за бездимните цигари тя обясни, че още двама производители чакат да се захванат с бизнеса. „Обществото не приема един по-висок акциз, което за мен е необяснимо. Затова направихме крачка настрани“, заяви председателят на бюджетната комисия. Специалистът даде мнение и по повод вчерашното решение на президента Румен Радев да спре разпоредби от Закона за допълнение на Закона за приватизация и следприватизационен контрол. „Трябва да приемем ветото на президента и това е нашата позиция“, посочи Менда Стоянова.", "date": "2018.07.25", "title": "Менда Стоянова: Смяната на системата става с програма за управление, а БСП не предлага такава"}
{"url": "https://www.faktor.bg/bg/articles/stoyan-mirchev-bsp-predlaga-protivodeystvie-na-sistemata", "text": "Новата визия на БСП е съвсем нов подход на правене на политика. Тази визия е противодействие на системата, не на управлението на ГЕРБ. Тази визия нито е програма, нито е платформа, ние поставяме основите на разговор с обществото. Това каза депутатът от БСП Стоян Мирчев в предаването \"Още от деня\" по БНТ. Той бе категоричен, че ще се търсят социални партньори и че ще участват всички. \"Пари има, но не се управляват по правилния начин. Не знаем за какво ще се харчат. Пари има и в паралелната държава. Не може в НЗОК да се наливат 3,5 млрд. лева, а в същото време здравеопазването да става все по-лошо, т.е. има изтичане на средства\", смятат от БСП. \"Идеята е да водим политиката на бъдещето, заедно с обществото. Първо ще променим данъчната система. Ще преминем към прогресивно подоходно облагане. Нормалните хората имат недостиг на средства. Ще се вземе от богатите и парите ще влязат\". „БСП отиде при хората и се бореше заедно с тях“ - така Мирчев коментира ситуацията с чумата по животните в Странджа и протестите на фермерите. \"Аз не знам да има едно умряло животно от чума у нас 25 дни след заразата. Държавата не си върши работата, тя действа незаконно. Документът за евтаназията по животните е подписан от заместник който няма право на това, този документ няма правна стойност. Именно затова сме сезирали и прокуратурата“, каза още Стоян Мирчев.", "date": "2018.07.25", "title": "Стоян Мирчев за новата управленска визия на БСП: Ще вземаме пари от богатите"}
{"url": "https://www.faktor.bg/bg/articles/mareshki-volya-izoblichava-politicheskite-izmamnitsi", "text": "Воля изобличава политическите измамници. Това заяви в студиото на „Още от деня“ по БНТ лидерът на \"Воля\" Веселин Марешки. По думите му пример за това е вицепремиерът Красимир Каракачанов. Скандал се разрази, след като от партията на бизнесмена захапа вицепремиера. „На целия български народ му се повдига“, смята той. По думите му хората, гласували за ВМРО, са останали излъгани. „Ти си вицепремиер и трябва да направиш реални действия така, че хората да живеят по-добре“, обясни Марешки. Политикът коментира и темата за визията на БСП. „Вече 30 години чуваме „ще“. Няма как да кажат, че са новата алтернатива. Алтернативите са съвсем други“, смята лидерът на Воля. Според него партията вече е от тази част на българския народ, който не вяра, че БСП може да направи нещо за българския парламент. „След нас остава нещо реално и хората го виждат“, заяви Марешки. Той обсни, че ще подкрепи ветото на президента. „Мисля, че Воля ще покаже своите качества в следващия мандат, когато ще има повече народни представители“, заяви Марешки.", "date": "2018.07.25", "title": "Марешки: \"Воля\" изобличава политическите измамници"}
{"url": "https://www.faktor.bg/bg/articles/bosiya-vleze-v-pravitelstvena-bolnitsa", "text": "Николай Колев-Босия днес е влязъл в правителствена болница. Това съобщи съпругата му пред Actualno.com. Босия е контактен, но в изключително лошо физическо състояние. \"Правят му изследвания в момента, вкарват му електролити. Той отказва да яде каквато и да било храна. Лекарите искат да го задържат поне за няколко дена. Но той иска да си ходи\", заяви съпругата му. Днес е 42-ия ден от началото на гладната стачка на общественика, който протестира срещу корупцията при раздаването на шофьорски книжки и иска оставката на транспортния министър Ивайло Московски плюс разпускане на Народното събрание. В същото време Временната анкетна комисия в парламента, посветена на сигналите на Колев, клони към решение те да бъдат проверени, което най-вероятно означава, че ще бъдат предадени на прокуратурата, където Босия така или иначе многократно ги е предавал. Един от представителите на гражданите, подкрепящи общественика, каза на днешното второ заседание на комисията, че в момента в интернет могат да се намерят над 40 обяви за продажби на книжки, а Иван Иванов от БСП през смартфона си веднага намери такива и ги показа на присъстващите на заседанието на комисията. Нервните сблъсъци между депутатите и гражданите стигнаха до екстремна точка, след като Николай Гацев, който е един от подкрепящите Босия, хвърли бяла кърпичка към председателят на комисията Станислав Иванов и го покани на дуел. Колев иска оставката на Московски, защото, както твърди той, уволнени за корупция служители на Изпълнителната агенция \"Автомобилна администрация\" са възстановени на работа, а практиката на масово купуване на шофьорски книжки, заради която са освободени първоначално, продължава. Конкретно на специална пресконференция за инициативата на Босия бяха посочени имената на Симеон Арнаудов, бивш шеф на агенцията, който стана директор на ЦГМ, както и на заместника му Анастас Тодоров, вече част от управлението на \"Софийски имоти\", на наследника на Арнаудов Валентин Божков, както и на следващия в редицата директори Цветелин Цветанов, който отиде на съд за подкуп.", "date": "2018.07.25", "title": "Босия влезе в Правителствена болница"}
{"url": "https://www.faktor.bg/bg/articles/radan-kanev-karti-obedinenite-patrioti-sa-po-golemi-kreteni-otkolkoto-byahme-nie-v-republikanskiya-blok", "text": "Бившият лидер на ДСБ Радан Кънев направи сравнителен анализ между партиите в Реформаторския блок и \"Обединените патриоти\" като посочи, че ГЕРБ не са способни да управляват в коалиция с друг партньор. \"На пръв поглед, \"Обединените патриоти\" са просто кретени. Дори по-големи, отколкото бяхме ние от Реформаторския блок (РБ) през 2014/15г.\", написа Кънев във „Фейсбук“. Според него обаче в дълбочина, проблемът е много по-съществен. \"На първо място, шоуто на Волен и Валери свидетелства, че няма как конюнктурни коалиции да бъдат пълноценни участници във властта. При липса на единни органи, лидерство, модел за единно водене на преговори и в крайна сметка - единна организация, могат да се получат гласове, да се виси в опозиция, но не и да се управлява и да се налага политика. Много добре ми е познато от РБ, просто е ясно за какво става дума. И няма значение, че твърде често Валери е прав, а Волен - както може да се очаква - изглежда да слугува на икономически и геополитически интереси. Всъщност и двамата (и тримата) са политически безпомощни, поради липсата на единна политическа сила зад гърба им. На второ място, се потвърждава впечатлението, че ГЕРБ и Борисов са неспособни на конструктивно партньорство. Инстинктът да удушат най-близко стоящия не ги напуска и явно няма да ги напусне. Помните ли изявленията колко по-лесно се работи с ОП, отколкото с РБ? Вече звучат смешно... Първо им бях виновен аз, после целият РБ, после Валери, скоро и останалите. А през цялото време, вече 4 години, реалният партньор е ДПС. Отговорността за конструктивното партньорство е на силния партньор. А ГЕРБ нито искат, нито могат да я носят. Това е положението. ГЕРБ ще управляват, и задушават партньор след партньор (официалните, ДПС си е почти ОК, почти...), докато не бъде изградена единна и организационно силна алтернатива. Или по-лошо - антиевропейската линия на БСП ще се докопа до властта.\"", "date": "2018.07.25", "title": "Радан Кънев кърти: Обединените патриоти са по-големи кретени, отколкото бяхме ние в Републиканския блок!"}
{"url": "https://www.faktor.bg/bg/articles/novini/balgariya/simeonov-nyama-za-kakvo-da-se-izvinyavam-na-siderov", "text": "„Засега коалицията „Обединени патриоти“ се запазва“. Това заяви пред Епицентър.бг вицепремиерът Валери Симеонов по повод провокираните от лидера на „Атака“ Волен Сидеров скандали в коалицията. Днес Сидеров заплаши, че ще поиска оттеглянето на Симеонов от изпълнителната власт. По-късно нахлу на заседанието на правителството с писмо в ръка, настоявайки да получи отговор какви нареждания и за какво са издавани, за да се предприемат конкретни мерки за проверки на обекти по Черноморието ни. В късния следобед лидерите на „Обединени патриоти“ са провели спешна сбирка, на която временно са потушили напрежението. „Виждате, че няма някакви действия в тази насока. Някоя от трите партии да е декларирала, че напуска, че разваля коалицията“?, каза лидерът на НФСБ в първия си коментар на тежките скандали малката коалиция. Той допълни, че не е упълномощен да коментира решенията на заседанието на „Обединени патриоти“. „Как да приключи тази история, дявол да го вземе? Не мога да гледам в бъдещето!“, отговори той в типичен стил на въпроса на Епицентър.бг дали малката коалиция няма да се разпадне заради очевидно непреодолимите и трайни конфликти между партийните лидери. „Не обслужвам никого. Прекалено независима единица съм, за да обслужвам когото и да е. Никой не може да ме накара да го обслужвам - нито срещу пари, нито срещу влияние, нито срещу каквото и да било. Така че - бъдете убедени, че никого не обслужвам“, отговори Валери Симеонов на обвиненията на коалиционния си партньор. Според него обаче не може да се постави знак на равенство между втория лифт на Банско и провалените поправки в Закона за приватизацията и следприватизацонния контрол. „Случаят с втория лифт на Банско би донесъл сериозни приходи на държавата и би решил един тежък проблем със зимния туризъм в курорта, което респективно ще бъде от полза като цяло за имиджа на България като туристическа дестинация. Докато другото (законовите поправки в полза на Кирил Домусчиев, б.р.) е да се лиши държавата от 58 млн. лв. В единия случай се осигуряват приходи за държавата, а в другия се ощетява“, заяви Валери Симеонов. Според Волен Сидеров обаче, държавата ще загуби не 58 млн.,лв., а 300 млн., тъй като братя Домусчиеви подготвяли фалит на Български морски флот. На въпрос дали това наистина е така, вицепремиерът отговори: „Не коментирам, нека отговори Волен Сидеров. Не искам отново да влизам в задочни диалози с господина“. Както Епицентър.бг писа, Валери Симеонов остава вицепремиер, а темата на неговата оставка е била оставена без коментар от премиера Бойко Борисов и с насмешка от министрите на днешното заседание на правителството. „Знаете ли кой ме е назначил мен за вицепремиер? За заместник министър – председател съм назначен от Народното събрание!“, бе категоричен заместник министър-председателят. Валери Симеонов повтори, че няма за какво да се извинява на Волен Сидеров. Припомняме, че докато не бяха коалиционни партньори и двамата бяха в изключително обтегнати отношения, лидерът на НФСБ определи симпатизантите на „Атака“ като „лумпени“. Сутринта в тв ефира, а и по-късно след като нахълта на заседанието на правителството Волен Сидеров заяви: \"Аз очаквам извинение от Валери Симеонов. Един много добър юрист бе очернен тогава. Премиерът Борисов беше обвинен, че е зависим от Домусчиев. Това го каза от трибуната на Народното събрание. Ако аз и Николай Александров не получим извинение, ще заведем дело за клевета срещу него. Ще говоря с Даниел Кирилов и Бойко Борисов да направят същото. Не може това да се подминава като пролетен дъжд.\", каза Сидеров.", "date": "2018.07.25", "title": "Симеонов: Няма за какво да се извинявам на Сидеров!"}
{"url": "https://www.faktor.bg/bg/articles/bedstveno-polozhenie-v-pirdop", "text": "Във връзка с влошената метеорологична обстановка и проливни валежи със заповед на кмета на община Пирдоп Ангел Геров се обявява бедствено положение на територията на град Пирдоп, съобщиха от пресцентъра на общината. Задействан е планът за бедствия и аварии, като всички включени в него фирми са се отзовали своевременно и оказват съдействие. Общината е предприела всички необходими мерки за ограничаване на пораженията, причинени от проливните дъждове. Към момента няма опасност от преливане на язовир Душанци. Водното му ниво е в норма и не представлява опасност за населението. Осъществява се непрекъснато наблюдение и контрол. Валежите ще продължат и през следващите дни. На 26 и 27 юли в Пирдоп се очакват валежи от 30 л / кв. м. в часовете от 13.00 до 19.00 часа. Прогнозата е на дежурния синоптик на Националния институт по метеорология и хидрология.", "date": "2018.07.25", "title": "Обявиха бедствено положение в Пирдоп"}
{"url": "https://www.faktor.bg/bg/articles/ostava-bedstvenoto-polozhenie-v-teteven-spasiha-13-detsa-v-glozhene", "text": "100 литра на квадратен метър се изсипаха над тетевенските села Градежница и Глогово. Бедствено положение е обявено за територията на цялата община Тетена, показа в репортаж Нова ТВ. Мъж е загина при инцидент под връх Червен край Тетевен, докато се опитвал да премине през придошлите води. Десетки домове бяха наводнени. Най-пострадалото село от наводненията е Градежница, а улица „Люляк” прилича на река. Десетки къщи са наводнени, бяха отнесени пътища и мостове. „Цяла нощ не спря да вали. Проблемите тази нощ бяха основно в село Черни вит, където имаше временно затваряне на пътя. Достъпът до село Черни вит беше спрян поради излизане на реката върху пътя. Освен това има и едно голямо свлачище. Екипите се бориха цяла нощ. Пътят в момента е отворен, но работата там ще продължи. Друг проблем, който имаше беше излизане на реката в квартал „Платена” в Тетевен, където с временни диги от чували с пясък, както и от инертен материал реката беше спряна”, обясни за „Здравей, България” кметът на Тетевен Младена Бояджиева. „Имаше 13 бедстващи деца, които бяха в една вила в село Гложене. С помощта на екипите на Пожарната тези деца са извадени от вилата и са в безопасност. Залята е пречиствателната станция на село Гложене, също от реката. В село Градежница бяха отводнени всички къщи, които бяха залети. Днес продължаваме с работата с тежка техника за отклоняване на водата в руслото на реката, за да може тези улици да бъдат отводнени напълно”, каза още кметът на Тетевен Младена Бояджиева. По думите й има проблеми и с трите махали в село Глогово, които са откъснати от селото, защото са скъсани два моста. „Там може да се стигне само с коне и пеша. Днес ще предприемем спешни мерки за възстановяването на тези мостове”, добави кметът на Тетевен. Комисия ще оцени щетите, причинени от наводнението. „Тази нощ беше безсънна. Това не се случва за първи път. Реката залива къщата ни за трети път от 2000-та година насам. Тогава решиха да направят мост. Искаха да направят корекция на реката, но такава не беше направена”, разказа мъж, чиято къща е сред наводнените в село Градежница.", "date": "2018.07.25", "title": "Остава бедственото положение в Тетевен, спасиха 13 деца в Гложене"}
{"url": "https://www.faktor.bg/bg/articles/tarsyat-se-kontsesioneri-za-4-atraktivni-plazha-na-chernomorieto", "text": "С решение от днес Министерският съвет откри процедурите за \"Златни пясъци\" в община Варна, \"Китен-Атлиман\" в община Приморско, \"Созопол-централен\" в община Созопол и \"Приморско-север\" в община Приморско. Целта е плажовете да бъдат обезопасени и да се предоставят услуги от обществен интерес за 20-годишния срок на концесиите, съобщава правителствената пресслужба. Размерът на минималното годишно концесионно заплащане е определен съгласно приетата от Министерски съвет Методика за определяне минималния размер на концесионното плащане за морски плажове. За плаж \"Златни пясъци\" възлиза на 1 712 599 лева, за плаж \"Китен-Атлиман\" - 96 175 лева, за плаж \"Созопол-централен\" - 120 593 лева, а за плаж \"Приморско-север\" - 23 278 лева. Концесионерите на морските плажове ще бъдат определени в резултат на конкурс, организиран от министъра на туризма и проведен от комисия, назначена от министър-председателя. Целта е плажовете да се обезпечат със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес. Критериите за формиране на комплексната оценка са съобразни с Решение № 604 от 22 юли 2016 г. на Министерския съвет за утвърждаване на минимални критерии за комплексна оценка на офертите при провеждане на конкурс за определяне на концесионер на морски плаж в отговор на обществените нагласи и очаквания за балансиран държавнически подход при определяне на очакваното от държавата минимално годишно концесионно плащане, икономически съотносимост с общодостъпни цени на услуги на предлагани плажни принадлежности – чадъри и шезлонги.", "date": "2018.07.25", "title": "Търсят се концесионери за 4 атрактивни плажа на Черноморието"}
{"url": "https://www.faktor.bg/bg/articles/kevr-obsazhda-novi-pravila-za-targoviya-s-elenergiya", "text": "Новите правила за търговия с електрическа енергия ще бъдат обсъдени в Комисията за енергийно и водно регулиране. Промяната се налага, тъй като от началото на месеца всички производители с мощност над 4 мегавата инсталирана мощност продават тока си на енергийната борса. Целта на промените е да се създадат ясни правила за реалното участие на енергийните предприятия на свободния пазар. Същевременно те би трябвало да прекратят в значителна степен възможността за злоупотреби и да даде сигурност на участниците на пазара. Една част от промените е свързана и с новите отговорности, с които бе натоварен Фондът за сигурност на електроенергийната система. Той освен че ще събира таксата \"задължение към обществото\" и ще изплаща премиите на ВЕИ производителите и когенерациите, ще може да поиска от Електроенергийния системен оператор от пазара да бъде отстранен некоректен търговец или производител на електроенергия. Предвижда се и възможността нов доставчик на ток да може да развали договора си с клиент, ако това бъде поискано от предишния му снабдител заради неизплатени задължения.", "date": "2018.07.25", "title": "КЕВР обсъжда нови правила за търговия с еленергия"}
{"url": "https://www.faktor.bg/bg/articles/viktor-orban-e-v-razgrad-v-podkrepa-na-videoton-sreshtu-ludogorets", "text": "Министър-председателят на Унгария Виктор Орбан кацнал с частен самолет на летище Варна, откъде веднага е отпътувал с кола към Разград, за да подкрепи любимия си отбор \"Видеотон\", който играе с \"Лудогорец\". На летището Орбан е посрещнат от кмета на Варна Иван Портних, с когото са си разменили само няколко думи и веднага се е качил в автомобила. Унгарският министър-председател обяснил, че идва на частно посещение и няма да води никакви разговори на политически или каквито и да е теми с представители на на политически партии у нас. Очаква се след мача Орбан да се прибере отново в Унгария със самолета, с който е пристигнал във Варна.", "date": "2018.07.25", "title": "Виктор Орбан дойде в Разград в подкрепа на \"Видеотон\" срещу \"Лудогорец\""}
{"url": "https://www.faktor.bg/bg/articles/demi-lovato-v-bolnitsa-zaradi-svrah-doza-heroin", "text": "Световноизвестната певица Деми Ловато е приета в болница в Лос Анджелис заради свръхдоза хероин. Изпълнителката е била открита в безсъзнание в дома си в Холивуд Хилс. На място ѝ е оказана първа помощ. Лекари съобщиха, че тя вече е в стабилно състояние и се възстановява. 25-годишната Ловато от дълго време има проблеми с наркотиците и алкохола. В една от нейните нови песни тя описва подробно борбата си със своите зависимости. В социалните мрежи започна кампания „Да се помолим за Деми”, в която се включиха десетки хиляди.", "date": "2018.07.25", "title": "Приеха Деми Ловато в болница заради свръх доза хероин"}
{"url": "https://www.faktor.bg/bg/articles/temenuzhka-petkova-udalzhavaneto-na-zhivota-na-6-ti-blok-na-aets-kozloduy-e-prioritet-na-kabineta", "text": "Днешният ден е много важен, защото един от основните приоритети на българското правителство на сектор \"Енергетика\" е свързан с удължаването на живота на 5-и и 6-и блок на АЕЦ \"Козлодуй\". Атомната централа в Козлодуй осигурява 33% от електроенергията за държавата. Тя е гарант за това, че българските потребители получават чиста енергия на добра цена. Това каза министърът на енергетиката Теменужка Петкова по време на представянето на резултатите от завършването на проекта за удължаване срока на експлоатация на 6-ти блок на АЕЦ \"Козлодуй\". В края на миналата година приключи издаването на лиценз за удължаване на експлоатацията на 5-ти блок с 10 години. Днес ще чуем какви са резултатите от проекта, който изпълнихме с нашите руски партньори за удължаване на експлоатацията на 6-ти блок. Планираните дейности до този момент бяха 227, от тях 138 сме извършили, 70 ще завършим до края на годината, а 19 в следващия лицензионен период. Важно е да отбележим, че тези дейности са извършени с ресурс на АЕЦ \"Козлодуй\". Дружеството е в изключително добро финансово и техническо състояние. Финансовият резултат, който дружеството отчита за 2017 година е 118 млн. лева печалба. Всички тези факти нямаше да са налице, ако ги нямаше прекрасните ни отношения с \"Росатом\". Използвам случая да им благодаря за изключително високия професионализъм и конструктивния диалог, който имаме години наред. Благодаря и на нашите български колеги за високия професионализъм, заяви Теменужка Петкова. Планираните за тази година средства само за 6-ти блок са 43 млн. лева, каза изпълнителният директор на АЕЦ \"Козлодуй\" Иван Андреев. До края на 2017 година бяха похарчени 262 млн. лева за двата блока. 180 млн. лева бяха похарчени за повишаване на мощността. Водят се преговори с \"Твел\" за удължаване на договора за съхранение и преработка на ядрено гориво. Имам получено предложение от тях, в момента водим преговори. Договорът трябва да се съгласува с Европейската агенция по доставките, която отговаря за такъв тип доставки, заяви Андреев. Изпълнителният директор на АЕЦ \"Козлодуй\" Иван Андреев и генералният директор на \"Росатом\" Евгени Салков подписаха протоколите от вече изпълнените 138 мерки за удължаване на експлоатацията на 6-ти блок. Първият заместник-генерален директор и директор на Блока за развитие и международен бизнес на държавната корпорация \"Росатом\" Кирил Комаров изтъкна, че 6-ти блок на АЕЦ \"Козлодуй\" може да бъде безопасно експлоатиран още 30 години. По думите му това се доказва от извършените над 200 действия и мерки за удължаването на неговата експлоатация. Предстои в Агенцията за ядрено регулиране да бъде предаден пълният пакет с необходимите документи за кандидатстване за продължаване лиценза на 6-ти блок за следващ 10-годишен период. На въпрос дали \"Росатом\" проявява интерес към бъдещо строителство на АЕЦ \"Белене\" Кирил Комаров отговори, че по принцип руската компания проявява интерес към този проект, но първо трябва да станат ясни условията, при които ще се реализира. Той добави, че никъде по света такива големи енергийни проекти не се осъществяват без държавно участие. Друг е въпросът каква точно ще бъде формата и в какво ще се състои това участие, като тези въпроси се решават от правителството на всяка страна. Комаров обаче отчете, че България вече активно е участвала в този проект чрез закупуването на оборудването.", "date": "2018.07.25", "title": "Теменужка Петкова: Удължаването на живота на 6-и блок на АЕЦ \"Козлодуй\" е приоритет на кабинета"}
{"url": "https://www.faktor.bg/bg/articles/propadna-patyat-kam-krastova-gora", "text": "Дъждовете от последните дни актизивираха десетки свлачища в Родопите. Пътят към едно от най-големите и най-посещавани светилища у нас – Кръстова гора, пропадна. Участъкът е опасен и се нуждае от спешен ремонт. Три асеновградски села са изправени пред заплахата да останат откъснати от света заради свлачище на метри от Асеновата крепост. Пътят за Кръстова гора е сред най-натоварените в Родопите. На две места свлачище е погълнало около 100 метра от асфалтовата настилка и на практика липсва половината пътно платно. Свлякло се е в дерето. Мантинелите висят във въздуха встрани от пътя, който е ремонтиран с пари от държавата преди 10 години. \"Ако има някаква скална маса, която да се закрепи, има по-голям шанс пътят да не се откъсне. Положението е доста опасно, защото по пътя за Кръстова гора се движат големи камиони, автобуси и тирове от още две общини извън Лъки\", заяви Сашо Филев пред Нова ТВ. Лошото е, че в самият скат около това свлачище има процеси, при които се ронят камъни\", каза Валери Баранов. \"Още един дъжд и половината път няма да го има\", на мнение е Неджми Юсеинов. Оттук минават хиляди туристи от страната и чужбина, за да запалят свещ на Кръстова гора. \"Трябва да се изгради подпорна стена, която да спре свлачищния процес там и да се възстанови частично пътят, който е пропаднал\", каза още Сашо Филев. Пътят води не само към Кръстова гора и град Лъки, но и към село Борово, в което живеят 70 души и по него всекидневно минава медицинската помощ, хранителните доставки и автобуси. Ремонтът на единствения път към Кръстова гора ще струва около 300 000 лева.  Свлачище затвори за кратко част от пътя Пловдив - Смолян (ВИДЕО+СНИМКИ) Свлачище подкопа и пътя към Асеновата крепост. Обявено е частично бедствено положение. Три села могат да останат откъснати от света. Това са селата Яврово, Лясково и Добралък. Изградената барикада от чували с пясък е за безопасност на преминаващите. 30 метра от едното платно вече е изядено от свлачището, а асфалтът се намира в дерето. В село Лясково 90% от хората са възрастни и самотни. Страхуват се да не се повтори ситуацията от преди три години, когато месеци наред останаха изолирани от света.  Дори Асеновата крепост се оказа сега недостъпна за автобусите с туристи. Група испански пенсионери се наложи да се изкачва пеша. \"Преди време имаше инвалиди с инвалидни колички и предвижването беше доста трудно. Помагахме. Това е положението\", коментира Георги Георгиев, шофьор на автобус.  Никой не може да каже колко ще струва укрепването на пътя и кога ще започне. Първо трябва да се произнесат геодезистите, които общината в Асеновград чака от Перник.", "date": "2018.07.25", "title": "Пропадна пътят към Кръстова гора"}
{"url": "https://www.faktor.bg/bg/articles/imushtestvo-za-nad-2-mln-lv-e-otneto-ot-petar-petrov-amigosa", "text": "Комисията за противодействие на корупцията и за отнемане на незаконно придобитото имущество (КПКОНПИ) отне собственост от Петър Петров-Амигоса на стойност 2 142 369 лева. Решението на Софийския апелативен съд за това е влязло в сила, съобщиха от антикорупционния орган. Петров е с присъда по дело за пране на пари в особено големи размери, за това, че е извършил повече от две сделки със средства, за които е знаел, че са придобити чрез престъпление.  Отнетото имущество включва парцел с площ от 1 690 кв.м. в местността \"Киноцентър-Бояна\", лек автомобил \"Пежо\", гараж в кв. Лозенец, София, дружествени дялове и суми по банкови сметки. Съдът е установил, че посоченото имущество е придобито в резултат от престъпна дейност, поради което то подлежи на отнемане. Делото срещу Петров за отнемане на имущество е започнало през 2012 г., като на първа инстанция е уважен част от иска на тогавашната Комисия за установяване на имущество, придобито от престъпна дейност, но на втора инстанция съдът е уважил целият иск.", "date": "2018.07.25", "title": "Отнеха имущество за над 2 млн. лв. от Петър Петров-Амигоса"}
{"url": "https://www.faktor.bg/bg/articles/obshtestvo/zakon-i-red/shestgodishno-dete-pochina-kola-go-blasna-dokato-stoyalo-na-trotoara", "text": "Шестгодишно дете загина, след като беше ударено от автомобил, докато е стояло на тротоара пред дома си в Сандански, предаде репортер на bTV. Инцидентът е станал по-рано тази сутрин. По първоначални данни автомобилът е управляван от възрастен водач от Сандански, който последователно се е ударил в два автомобила и след това е блъснал 6-годишното дете. Момчето е транспортирано в болница за оказване на медицинска помощ с фрактура на бедрото и травми на главата, където по-късно е издъхнало. Шофьорът на автомобила е задържан.", "date": "2018.07.25", "title": "Шестгодишно дете почина, кола го блъсна докато стояло на тротоара"}
{"url": "https://www.faktor.bg/bg/articles/ulichno-pravosadie-mazh-zaplashil-dvama-s-pushka-v-stolichniya-kv-hristo-botev", "text": "Софийска районна прокуратура задържа мъж за отправена закана с убийство с незаконно притежавано оръжие. Това съобщиха от пресцентъра на Прокуратура. Обвиняемият Т. Рангелов е привлечен към наказателна отговорност за това, че: - на 23 юли 2018 г. около 19.10 часа в София в кв. „Христо Ботев“ се заканил с убийство на лица с инициали А. К. и А. Д., като насочил към тях огнестрелно оръжие – пушка марка Hakan, калибър 12 и ги заплашил с думите: “..сега ще застрелям някой!“, като това заканване би могло да възбуди у двамата основателен страх за осъществяването му.  - на същата дата и място - 23 юли 2018 г. около 19.10 часа в град София в кв. „Христо Ботев“ е държал в себе си огнестрелно оръжие – пушка марка Hakan, калибър 12, без да има за това надлежно разрешение (съгласно Закона за оръжията, боеприпасите, взривните вещества и пиротехническите изделия). Предвид високата обществена опасност на деянието и дееца, наблюдаващият прокурор е постановил задържане на обвиняемата за срок до 72 часа, като е разпоредено привеждането му в сградата на СРС днес – за разглеждане на искане за вземане спрямо него на мярка за неотклонение „Задържане под стража“.", "date": "2018.07.25", "title": "Улично \"правосъдие\": Мъж заплашил двама с пушка в софийския кв. \"Христо Ботев\""}
{"url": "https://www.faktor.bg/bg/articles/nankov-ne-uvelichavame-byudzheta-na-dogovora-za-tol-sistemata-tova-sa-spekulatsii", "text": "Не увеличаваме бюджета на договора за тол системата, не даваме нов ресурс. Това са спекулации. Това каза пред журналисти в парламента министърът на регионалното развитие и благоустройство Николай Нанков по повод твърдения на БСП, че от МС са отпуснати 180 млн. лева, преди приемането на законовите промени за въвеждане на тол системата. „Просто се увеличи таванът на разходите, които може да поеме АПИ“, обясни той.  „Лев повече от договорените средства за тол системата не се дават“, заяви Николай Нанков. „Да не четем като Дявола Евангелието, Георги Свиленски го коментираше, но явно не познава процедурата и бюджета“, категоричен е регионалният министър. „Гласува се постановление на МС, с което се дава възможност АПИ да разходва тези средства за внедряване на тол системата. По договор е да ги разходва от 2019 година нататък“, посочи Нанков. „По договор с избрания изпълнител сумата е до 180 млн. лева. Договорът е ясен от 24 януари“, каза още той.", "date": "2018.07.25", "title": "Николай Нанков: Лев повече от договорените средства за тол системата не се дават, това са спекулации"}
{"url": "https://www.faktor.bg/bg/articles/tezhka-e-situatsiyata-v-tetevensko-v-gradezhnitsa-i-glogovo-polozhenieto-e-tragichno", "text": "Три махали в село Глогово са откъснати, трябва да осигурим достъп до там, ще преценим дали с временни понтони, каза регионалният министър Николай Нанков, който отива в Тетевен на път за Велико Търново. Тежка е ситуацията там, продължава бедственото положение, коментира министърът пред журналисти в парламента. Максимално бързо трябва да се осигури инфраструктура - не толкова възстановяване на публичната инфраструктура, защото тя още е залята, каза той. По думите му специално в селата Градежница и Глогово положението е трагично. 300 души не могат да стигнат до домовете си с автомобили.  Николай Нанков каза, че има проблеми и по поречието на река Черни Вит, подкопан е пътят, който е ремонтиран основно през 2011 г. Кризисна ситуация - за съжаление 99 литра за по-малко от четири часа, има и жертва, коментира той. Нашата цел е максимално бързо да се възстанови инфраструктурата, заяви регионалният министър. Той посочи, че голяма част от засегнатата инфраструктура е общинска - пътната и брегозащитната, но държавата няма да остави община Тетевен \"в положение на свободно падане\", т.е. ще помогне, ще осигури ресурс. Той посочи, че от МВР имат готовност бързо да свикат отново извънредно заседание на комисията по бедствия и аварии, както е било за Мизия. Нанков посочи, че 2 млн. и 400 хиляди лева ще струва възстановяването на Мизия - на улици и ВиК. Той коментира, че Мизия вече се е върнала към нормалния си ритъм на живот и там са започнали действия по укрепване на цялата каскада от язовири.", "date": "2018.07.25", "title": "Тежка е ситуацията в Тетевенско, в Градежница и Глогово положението е трагично"}
{"url": "https://www.faktor.bg/bg/articles/ukrayna-s-plan-da-si-varne-krim", "text": "В Украйна са разработили план за връщане на Кримския полуостров, който беше анексиран от Русия през 2014 година. Кримският депутат Владислав Ганжара заяви, че подобни планове само показват безсилието на украинските власти и нежеланието им за справяне с „реалните проблеми“ на страната. Киев планира да „върне и реинтегрира“ Крим до декември 2019 година. Това заяви бившият депутат от Върховната рада Алексей Журавко, предаде РИА Новости. След анексирането на Крим Европейският съюз и САЩ наложиха икономически санкции на Кремъл. Според ексдепутата планът е разработен от Борис Бабин, който е постоянен представител в Крим. Той е бил одобрен на 20 юни. „Това е конкретна задача“, посочи Алексей Журавко от профила си в социалната мрежа Фейсбук. В плана е предвидено Украйна да събере и представи „доказателства за нарушаване на човешките права в Крим“, да търси улики против Русия за подкрепа на исковете в Международния наказателен съд, както и да финансира проукраински структури и организации на полуострова.", "date": "2018.07.25", "title": "Украйна с план да си върне Крим"}
{"url": "https://www.faktor.bg/bg/articles/balgariya-iska-oferti-ot-7-darzhavi-za-16-novi-iztrebiteli", "text": "България е поканила компании от седем държави да изпратят оферти за конкурса за купуване на 16 нови или употребявани изтребители, с които да замени остаряващите съветски МиГ-29, съобщи \"Ройтерс\", цитирайки Министерството на отбраната в София. Според агенцията става дума за фирми от САЩ, Португалия, Израел, Италия, Германия, Франция и Швеция. Крайният срок за подаване на предложенията е 1 октомври, което означава, че за изготвянето и внасянето им има по-малко от два месеца и половина. Потенциалните доставчици според българското министерство включват три групи. Първата е за нови или употребявани самолети - американските \"Боинг\" (F/A-18 Super Hornet) и \"Локхийд\" (F-16), шведската \"Сааб\" (Gripen C/D), френската \"Дасо\" (Rafale). Втората е само за нов самолет - германската \"Юрофайтър\" с Eurofighter 3 Tranche. Третата е само за употребявани машини - Португалия (F-16), Израел (F-16) и Италия (Eurofighter Tranche 1). През юни парламентът одобри плана за купуване на бойни самолети, като идеята е това да стане на два етапа. За първите 8 машини са предвидени близо 1.8 млрд. лева (малко над 1 млрд. долара). Сумата включва наземното обслужване, обучението на пилоти и инженери и три години асистиране на първоначалното им интегриране в отбранителните системи на България и НАТО. \"Ройтерс\" припомня, че въпросът за обновяване на бойната авиация не намира решение от няколко български правителства в продължение на повече от 10 години. Но след анексирането на Крим и решението от срещата на върха на НАТО в през 2014 г. бе поет ангажимент до 2024 г. разходите за отбрана да се увеличат до 2% от БВП. От януари 2017 г. новата администрация на президента Доналд Тръмп засили традиционното от последните години настояване на Вашингтон европейците да заделят повече средства за отбраната си и те да са така структурирани, че достатъчна част от тях да отиват за обновяване на техниката и бойните възможности, а не изключително за заплати и инфраструктура.", "date": "2018.07.25", "title": "България поиска оферти от 7 държави за 16 нови изтребители"}
{"url": "https://www.faktor.bg/bg/articles/aleksandar-rar-amerika-v-sayuz-s-iztochnoevropeytsite-stroi-svoyata-evropa-v-koyato-nyama-myasto-za-rusiya", "text": "Мигрантите са най-голямото предизвикателство, най-голямата опасност за стабилността на Европа през последните 20-30 години, заяви в интервю за БНР германският политолог Александър Рар. „Има разкол в обществото не само в Германия, но и в Европа. Заради това Европа се намира в голяма опасност, има криза на идентичността, именно заради емигрантите“, коментира той. Рар подчерта, че в Германия има две коренно различни гледни точки по отношение на кризата с бежанците и мигрантите. „Много хора наистина се страхуват от ислямизацията на Германия и на Европа. Те не могат да проумеят защо толкова хора, много от тях нелегални, някои от тях терористи или радикали, или пък свързани с криминални структури, са „канени” да дойдат в Европа. Не могат да си обяснят защо бежанците трябва да получават такива пари, каквито получават и германските безработни. Много германци отхвърлят тази идея и искат политиците да преустановят потока на бежанци в Германия. /…/ Другата концепция е, че част от германския елит иска да построи най-хуманитарното общество на земята. Те смятат, че може да построи такова общество и да научи останалия свят как да живее по този модел. /…/ Тези две концепции се борят толкова жестоко, че даже правителството може да падне заради това“, посочи политологът. Политологът коментира политиката на германския канцлер: „Меркел е за открити граници вътре в Европа, но тя сега е принудена, тъй като така искат европейците, да поддържа засилване на контрола върху външните граници на Европа. Затова тя каза, че Унгария се справя много добре с удържането на външните граници на Европа. Това беше сензационнно заявление. Проблемите с бежанците ще продължат, това е най-голямото предизвикателство за Европа“. Александър Рар припомни, че всички представители на службите казват, че не трябва да се отварят границите така, както направи Меркел. „Това беше нейно лично решение. Тя направи грешка. Тя поиска да влезе в историята, изричайки следната фраза: „Аз не искам нови стени в Европа!“. На нея й се стори, че Унгария издига стена срещу мигрантите и че тя е призвана да разруши тази стена. Меркел искаше именно по този начин да влезе в историята. И направи огромна грешка. Тя мислеше, че ще бъде носена на ръце, считаше, че нейната гледна точка ще бъде популярна в Европа, но се оказа, че не е така. Най-после тя разбра това, че няма да влезе в историята красиво“, смята Рар. Тръмп се опитва да разруши основите, на които е поставена западната система и трансатлантическата солидарност, смята още Александър Рар и обясни: „Той директно говори, че не знае дали ЕС ще оцелее, дали НАТО ще продължи да съществува. Той каза, че може би Крим ще бъде признат, че принадлежи на Русия. Доналд Тръмп е изключително неординерен човек. И неговата политика променя западния свят. Старите съюзници като Меркел и Макрон се чудят какво става, но в страни като Италия, Полша и дори Великобритания много скоро ще се появят нови съюзници на САЩ, тоест съюзници на новата политика на САЩ. Може да се каже, че политиката на Тръмп разделя Европа. Той е симпатичен на много хора и те го подкрепят. Вече не съществува онова единно съюзничество на Запад, което познаваме“. Според него на Америка вече не й е нужен този стар Запад, който досега съществуваше: „За да останат в Европа, САЩ трябва да ограничават влиянието на своя съперник Русия така, че всъщност най-голямата по територия страна в Европа да не бъде в Европа. Затова САЩ винаги много остро се обявяват срещу концепциите на Германия и Франция за някаква нова източна политика. Според Германия и Франция Европа не бива да е срещу Русия, а трябва да бъде заедно с Русия. Докато Америка винаги настоява за една Европа без Русия. И за съжаление в това отношение Америка се поддържа от почти всички източноевропейски страни. Аз мисля, че това е огромно заблуждение на източноевропейските елити, че Европа би могла да бъде срещу Русия. Сега нещата са такива и Америка в съюз с източноевропейците строи своята Европа, в която няма място за Русия. В резултат виждаме, че Русия се ориентира към Китай, Индия, Турция. Европейският съюз може да оцелее, само ако се превърне в съюз, ориентиран към икономиката, съюз, в който реалните интереси доминират над фиксацията върху либералните ценности, а икономическите въпроси стоят над идеите за създаването на съединени европейски щати. Народите на Европа вече не искат това“.", "date": "2018.07.25", "title": "Александър Рар: Америка в съюз с източноевропейците строи своята Европа, в която няма място за Русия"}
{"url": "https://www.faktor.bg/bg/articles/karakachanov-oglavi-natsionalen-savet-po-preventsiya-na-prestapnostta", "text": "С решение на правителството вицепремиерът и министър на отбраната Красимир Каракачанов оглави Национален съвет по превенция на престъпността. Той ще контролира дейността на структурата, създадена през 2012 г.   \"Преодоляно е несъответствие, възникнало с направеното разпределение на функциите между заместник министър-председателите, определени от Народното събрание и от премиера\", се казва в съобщението на правителствената пресслужба.   В състава на съвета участват 12 заместник-министри и ръководители на агенции и дирекции, като последните заседания се ръководеха от вътрешният министър Валентин Радев. В края на миналата година структурата прие за приоритети през 2018 г. борба с измамите и посегателствата над възрастни хора, пресичане кражбите на селскостопанска продукция, ограничаване на незаконната сеч и незаконната търговия с културни ценности, както и намаляване на престъпленията против собствеността.   Включени бяха и мерки, насочени към намаляване насилието сред децата и младежите, ограничаване броя на необхванатите и преждевременно напусналите образователната система деца, повишаване на образователния, културния и социалния статус на маргинализираните групи от обществото.", "date": "2018.07.25", "title": "Каракачанов оглави Национален съвет по превенция на престъпността"}
{"url": "https://www.faktor.bg/bg/articles/sotsialistat-poziral-s-ninova-na-cherven-pir-plashi-faktor-bg-s-edin-general", "text": "Младият социалист Симон Сергев, който публикува във фейсбук снимки с Корнелия Нинова и от партийния пир след приемането на новата „Визия за България”(виж  , б.р.), заплаши Faktor.bg със съд, с прокурор и накрая с едни генерал. Той поиска по телефона да се махнат снимките от сайта по най-възможно бързия начин. Социалистът е разгневен, че не сме искали от него специално разрешение, за да ги публикуваме. Така сме нарушили правата му. „Ще ви дам в прокуратурата, че ми слагате снимката, ще ви съдя”, заплаши Сергев. Младият социалист не успя да обясни как точно нарушаваме правата му, след като той е член на БСП, публична личност, участвала на важния форум. Освен това сам е публикувал снимките и информация от партийния купон, а негови приятели са ги споделяли свободно и коментирали напоително. Социалистът не скри, че бил засегнат от лошите коментари за другарката Корнелия Нинова, но призна, че това са реакции на негови приятели, с които си контактува във фейса. Освен това  се съгласи, че профилът му реално продължава да съществува в социалната мрежа, а притеснителните снимки са част от него. „Да това е неоспорим факт”, потвърди по телефона Сергев, но ни попита, защо не сме сложили друга снимка, а неговата. Отговорихме му простичко, че интересът към неговата личност е заради общия им портрет с лидера на БСП, с който той се хвали, а и заради информацията, че са пирували след приемането на „Визия за България”, докато в същото време в Странджа животните измират заради чума. Срегев твърди още, че така петним името му, но не отговори дали петното е заради общата снимка с Нинова. Не ни се вярва, но може и така да е!? Гневният социалист обаче не оспори в разговора нито веднъж изнесените от изданието факти: „Много хора ме познават, над 2 хил. човека, много повече, ако трябва ще стигана до генерала, генерала няма  кой да казвам, би трябвало да се сещате, за кой става дума. Ще стигна до него и ще се оплача много сериозно от вас”. Генералът, за който ние се сещаме със страх, е Пиночет,  но младежът след дълга пауза обясни, че друг бил страшният генерал. Потърсихме отговор, дали въпросният генерал командва и в БСП и заради това ли смята, че ще успее да ни вразуми, но отговор не последва. Симон не отговори и дали става дума за Бойко Борисов, но призна, че лично познава гласа му, каквото и да означава това. Може пък страшилището да е самият Румен Радев!? Разбираме драмата на младия социалист - най-вероятно от пресцентъра на БСП са го кастрили яко, че е издал за купона, но това, че се е похвали на приятелите си във фейса е проблем на личната му политическа култура, а и на гузната съвест на столетницата. По-важният въпрос е, че обществото няма как да е безразлично когато става дума за виден политически лидер и  елитът на партията му, които пируват докато в Странджа хората плачат за овцете си. Но този пир по време на чума е също въпрос на политическа култура. Днес Нинова няма защо да стресира младия си последовател, който искрено се е похвалил, а да потърси сметка от пиарите и съветниците си, които са допуснали партийния  мухабет по това тежко време.", "date": "2018.07.25", "title": "Социалистът, позирал с Нинова на  червен пир, плаши Faktor.bg с един генерал"}
{"url": "https://www.faktor.bg/bg/articles/chetirima-dushi-sa-zadarzhani-po-podozrenie-za-umishlen-palezh-v-gartsiya", "text": "Преди час гръцки медии съобщиха, че четирима души са задържани по подозрение в умишлен палеж. В същото време Гърция продължава да се бори с унищожителните пожари в района на Атина. Жертвите са близо 80, ранените - стотици. Очаква се броят им да се увеличава. Гръцки и чуждестранни екипи съвместно гасят активните огнища. В ход са и операции по издирването на оцелели. Продължава разследването на причините за пожара. Атика остава в плен на огнената стихия. Пожарникари от Гърция и няколко други държави са в надпревара с времето, в опит да потушат огъня. Бедствието изпепели пристанищния град Рафина, както и разположените в близост Мати и Кинета, западно от Атина. Оцелели си припомнят най-страшните моменти, в които са опитвали да се спасят. Мнозина са изчезнали безследно. Унищожени са хиляди къщи и автомобили. Гръцките власти обявиха, че отпускат помощ в размер на 20 милиона евро за пострадалите. Откриват се и дарителски сметки. Армията ще охранява засегнатите райони, за да попречи на мародери да влизат в малкото останали къщи. Пострадалите хора ще бъдат облекчени и от данъци. Спасителните екипи продължават издирването на хора в засегнатите райони. Местни жители започнаха да публикуват снимки на изчезналите си роднини в интернет с надеждата да получат информация за тях. В болниците в района на Атика десетки доброволци даряват кръв за пострадалите. 11 от ранените остават в критично състояние.", "date": "2018.07.25", "title": "Четирима души са задържани по подозрение за умишлен палеж в Гърция"}
{"url": "https://www.faktor.bg/bg/articles/ikonomicheskata-komisiya-v-ns-podkrepi-vetoto-varhu-zakona-za-privatizatsiya", "text": "Депутатите от икономическата комисия в парламента единодушно подкрепиха ветото на президента и отхвърлиха спорните текстове от Закона за приватизация и следприватизационен контрол. Вчера Румен Радев върна за преразглеждане поправките в закона. Текстовете предизвикаха скандал заради съмнения, че са лобистки в полза на конкретни бизнесмени. От ГЕРБ обаче отрекоха обвиненията и обявиха, че за да няма съмнения, ще подкрепят президентското вето. Текстовете, върху които президентът го наложи, позволяват след петата година собствениците на приватизирани предприятия да не плащат неустойки, ако не спазват ангажиментите си по договора. Новите правила важат със задна дата и за вече сключени сделки. Това според държавния глава „уврежда обществения интерес”. До скандала се стигна, след като вицепремиерът Валери Симеонов заяви, че новите правила ще спестят неустойки за милиони на бизнесмена Кирил Домусчиев по линия на приватизацията на 70% от Българския морски флот. Тогава Домусчиев отрече да има нещо общо с поправките.", "date": "2018.07.25", "title": "Икономическата комисия в НС подкрепи ветото върху Закона за приватизация"}
{"url": "https://www.faktor.bg/bg/articles/es-zatyaga-proverkite-na-mentalnoto-zdrave-na-pilotite", "text": "ЕС въвежда правила за по-строга оценка на менталното здраве на пилотите след катастрофата със самолета на авиокомпания \"Джърмануингс\" през 2015 г., предаде Асошиейтед прес. Европейската комисия съобщи днес, че новите правила, които ще влязат в сила от 2020 г., ще задължат авиокомпаниите да извършват психологическа оценка пилотите, преди те да започнат да летят. Правилата призовават и за системни тестове за пилотите и кабинния екипаж за психоактивни (психотропни) вещества преди наемането им и за внезапни тестове, след като са се излекували от някакво заболяване и са се върнали на работа. През 2015 г. вторият пилот Андреас Лубиц се заключи в кабината и разби самолет на компанията \"Джърмануингс\" във Френските Алпи, убивайки 150 души. Лубиц страдал от депресия няколко години преди това, но по-късно властите и авиокомпанията преценили, че е годен да лети. Те твърдяха, че не са знаели, че неговите проблеми с менталното здраве са се завърнали.", "date": "2018.07.25", "title": "ЕС затяга проверките за менталното здраве на пилотите"}
{"url": "https://www.faktor.bg/bg/articles/novini/balgariya/dbg-vsichki-privatizatsionni-sdelki-na-gerb-tryabva-da-se-revizirat", "text": "Лобистките промени в Закона за приватизационен и следприватизационен контрол, които ГЕРБ и ОП предложиха, и от които Борисов впоследствие се разграничи, изкараха наяве сериозни проблеми около приватизационните сделки в последните 10 години. ДБГ призоваваме прокуратурата и ДАНС да проверят всички приватизационни сделки, сключени през последните 10 години от ГЕРБ и БСП, като да покажат пред обществото неизпълнението на договорите и отговорните за това лица. Става въпрос за много повече от 58 млн. лева от парите на данъкоплатците, като се съберат неустойките по всички приватизации през последните 10 години, това се казва в пресъобщение на партията. Проектозаконът за приватизацията имаше спешна нужда от вето, за каквото призовахме още миналата седмица и президентът наложи днес. Това, обаче, няма да спре мнозинството в НС да спечели малко време и да намери нов начин да опрости задълженията, като по този начин обслужи икономическите си обръчи и ощети всички останали данъкоплатци. Последващо и премиерът Борисов, и лидерът на фалшивата опозиция, подкрепила мълчаливо поправките, Корнелия Нинова се сетиха да спасяват имиджа си на \"народни хора\" и се разграничиха от чистия лобизъм на техните групи, за който от ДБГ сигнализирахме веднага. Поправката „Домусчиев“, както я нарекоха редица медии и граждани, показа зависимости в мнозинството и правителството, които по всичко личи стигат до най-високо ниво. Предвид очерталото се мнозинство на опозиция и управляващи по темата, е въпрос на време депутатите да намерят нов начин за удовлетворяване на интересите на приватизаторите, затова компетентните органи трябва да започнат незабавно разследване на сделките. Вместо да разследват всички приватизационни сделки, ГЕРБ се опита да амнистира тези, които са извършени при тяхно управление. Това е висша степен на политическо двуличие, което показва, че управляващи и опозиция са в коалиция винаги, когато трябва да си разделят милионите на няколко олигарха.", "date": "2018.07.25", "title": "ДБГ: Всички приватизационни сделки на ГЕРБ трябва да се ревизират"}
{"url": "https://www.faktor.bg/bg/articles/volya-slozhi-podpisa-si-do-dps-za-sazdavane-na-vremenna-anketna-komisiya", "text": "Партия „Воля“ подкрепи ДПС в искането за създаване на временна анкетна комисия за проучване на всички факти и обстоятелства по повод изнесените в европейски и български медии твърдения за корупционна схема при придобиване на българско гражданство от чужденци.  С подписите на „Воля“ още днес искането ще бъде внесено в деловодството на парламента, обяви на брифинг в Народното събрание лидерът Веселин Марешки.  „С нашите подписи необходимата бройка от 48 подписа бяха събрани. Тази комисия ще бъде създадена, освен ако на някой от другите 48 човека някой не им заповяда да си оттеглят подписите\", каза Марешки.  Искането за комисията е на ДПС, които изнесоха данни от медийни публикации, според които в схемата са замесени най-малко един министър и един вицепремиер от квотата на патриотите. Преди месец искането за анкетната комисия беше подкрепена от ВМРО с настояването анкетната комисия да проучи на колко изселници от Турция е дадено българско гражданство за последните 20 години.  На брифинга в парламента лидерът на „Воля“ поиска оставката на двамата вицепремиери Красимир Каракачанов и Валери Симеонов:  „Аз считам, че и двамата вицепремиери трябва да си ходят максимално бързо, защото излагат не само себе си, но излагат и българския народ, както и правителството максимално бързо трябва да се изчисти от тези хора\".", "date": "2018.07.25", "title": "\"Воля\" даде рамо на ДПС за временна анкетна комисия"}
{"url": "https://www.faktor.bg/bg/articles/svobodna-evropa-tarsi-zhurnalisti-za-onlayn-izdanie-na-balgarski", "text": "Радио \"Свободна Европа\" (RFE), което съобщи преди дни, че подновява дейността си на български език, започна да набира персонал и обявените характеристики сочат, че става дума за онлайн издание с редакция в България, пише \"Дневник\". На сайта на базираната във Вашингтон и Прага медийна група, финансирана с дарение от Конгреса на САЩ, има обяви за 6 позиции: ръководител на българската секция, главен редактор, двама журналисти, онлайн редактор и журналист с умения за създаване на мултимедийни продукти. Това се вписва в модела, по който RFE работи в страните от бившия СССР - цифрова платформа с новини и видеосъдържание, включително записи на разговори или интервюта в студио. Освен това българската секция ще може да споделя и да използва съдържание от другите национални бюра на медията, както и от \"Гласът на Америка\". Същите позиции са обявени и за подновяването на дейността на RFE на румънски. България и Румъния са единствените страни от Европейския съюз, в които американската група реши да се завърне с мисия да подпомогне качествената журналистика и правото на гражданите да правят информиран избор. Приемането на кандидатури е до 7 август, което дава на интересуващите се само две седмици. За повечето от позициите се изисква професионален опит до 10 години. За   се изисква поне 3-5 години опит от работа в редакция, създаваща новини всеки ден. Журналистическо или подходящо за позицията образование дава предимство. Същото важи за работа в мултикултурна или международна среда или живот и работа в чужбина - за предпочитание в районите, където работи RFE. Не е достатъчно директорът на българската секция да е само журналист, защото се изисква да има поне 3 години използвани умения за създаване и управление на бюджет, персонал, организиране на работния процес, изграждане и ръководене на екип в динамична и мултикултурна среда. Той/тя ще отговарят основно за новините на български, тяхното високо качество, въздействие, иновативно и адевкатно новинарско съдържание, създавано в точните графици, фактологично вярно, безпристрастно, балансирано и със сдържан тон. Сред отговорностите му е да работи в тясно сътрудничество с регионалния директор на \"Свободна Европа\", като заедно задават дневния ред на важните за отразяване събития, поддържат баланса в новините, определят редакционните принципи за стил и професионализъм. Това е и позицията, която отговаря за набирането и обучаването на персонал. Директорът трябва също да има широки познания за политическата, икономическата и обществената среда, в която работи, както и за тенденциите на медийния пазар, новите технологични промени в медиите и създаването и продуцирането на телевизионна и видеопродукция. Сходни изисквания има и за  , който оперативно ще ръководи, координира, обучава и оценява работата на журналистите и кореспондентите. От него (или нея) обаче се очаква и да пише и редактира, превежда, адаптира текстове и създава или наблюдава мултимедийно съдържание. Това е позиция, от която се изисква да ражда идеи за програмата и да ръководи - ако трябва, на място - отразяването на по-сложни и големи събития. Това означава да определя фокуса, но и да поема и репортерска и кореспондентска работа, както и да умее да участва в записи или предавания на живо, да модерира дискусии. Високи изглеждат изискванията за позицията  - да открива, подготвя, продуцира и създава широк спектър журналистически материали по разнообразни теми и за множество платформи (радио, телевизия, онлайн, социални мрежи, печатни медии). Кандидатът трябва да може да прави и публикува извънредни новини, репортажи, интервюта и анализи за тези платформи, да умее да пише в блог, да прави звукови и видеозаписи, да прави снимки и - ако се наложи - да координира работата на телевизионен екип. Репортерът трябва да има поне магистърска степен по журналистика или сходна специалност, да е работил като журналист 8-10 години, препоръчително е да има 2-5 години опит в управление на бюджети за програми, от полза е, ако има значителен редакторски опит в международна медия. Сходни, но малко по-леки са изискванията за  , включително опитът му трябва да е в рамките на 5-8 години. По-достъпна за журналисти е и позицията за  , който ще отговаря изключително за интернет сайта и подходящото за цифрова медия оформление и обновяване на съдържанието и контактите с потребителите. Тук минималното изискване за опит като журналист е 5 години и е задължително да е магистър по тази или сходни специалности, препоръчително е да има опит като онлайн журналист и писане за интернет издания, познания за софтуерни продукти и да е на разположение и през почивните дни. Последната обявена позиция е за  , от когото се очаква да разбира не само от професията, но и от намиране на новини и теми от социални мрежи и групи в интернет, както и от ефекта, който новините имат в такава аудитория. Това е специфична позиция, от която да се започват и извършват задълбочени репортажи, без да се изчаква подобни задачи да бъдат възлагани от ръководството. От кандидатите се предполага да могат да работят с камера (включително да застават пред обектива), да знаят кой какво прави в студио или на терен, да редактират и озвучават видео. Изисква се бакалавърска степен по комуникации или сходни специалности, 2-5 години опит в редакция, включително като репортер.", "date": "2018.07.25", "title": "\"Свободна Европа\" търси журналисти за онлайн издание на български"}
{"url": "https://www.faktor.bg/bg/articles/2-g-zatvor-i-5000-lv-globa-za-izbyagaliya-arestant-ot-plovdivsko-politseysko-upravlenie", "text": "Две години затвор и 5000 лева глоба получи арестантът Петър Петров, който в края на миналия месец избяга от Трето районно управление в Пловдив. Наказанието е резултат от споразумение с прокуратурата и признание на вина за едно от престъпленията, по които е разследван Петров. 26-годишният Петър Петров от Монтана беше арестуван с близо 200 грама марихуана. В рамките на 24-часовото си задържане избяга от районното управление през отворен прозорец на служебната тоалетна. Няколко дни по късно се предаде сам. Срещу Петров се водят още две дела за наркоразпространение, а освен това той е и с условна присъда от една година, също за притежание на наркотици. Тя също ще влезе в сила, тъй като Петър Петров е извършил последните престъпления в рамките на изпитателния срок, съобщава БНР.", "date": "2018.07.25", "title": "Две години затвор и 5000 лв. глоба за избягалия арестант от пловдивско полицейско управление"}
{"url": "https://www.faktor.bg/bg/articles/es-gotov-s-mita-varhu-stoki-ot-sasht-za-20-mlrd-dolara-p", "text": "Европейският комисар Сесилия Малмстрьом, която отговаря за търговията, обяви, че Европейският съюз е изготвил списък с американски стоки на стойност 20 млрд. долара годишно, които могат да бъдат ударени с вносни мита като ответна мярка на действията на САЩ. В интервю за Dagens Nyheter, публикувано преди тя и председателят на Европейската комисия Жан-Клод Юнкер да се срещнат по-късно днес с президента на САЩ Доналд Тръмп във Вашингтон, тя настоя, че искат да го уверят, че Европейският съюз не е враг, а приятел и съюзник. Малмстрьом обаче все пак настоя, че администрацията в Брюксел ще реагира на евентуални мита на САЩ върху автомобилите. Санкциите, подготвени от ЕС, засягат селскостопански продукти, машини и високи технологии. Еврокомисарят изрази надежда, че все още може да се намери решение чрез диалог.", "date": "2018.07.25", "title": "ЕС готов с мита върху стоки от САЩ за 20 млрд. долара"}
{"url": "https://www.faktor.bg/bg/articles/aezh-prochistvaneto-na-zhurnalisti-e-nedopustimo", "text": "Асоциацията на европейските журналисти–България разпространи декларация, с която се противопоставя на „заплахите срещу наши колеги заради въпросите, които задават като част от работата си“. Това е първата реакция след призива на притежавания от Делян Пеевски вестник „Телеграф“ Би Ти Ви „да бъде прочистена от „журналисти“ като Светослав Иванов\". „Призивите за “прочистване” на медиите от журналисти, които дръзват да питат, т.е. да вършат отговорно работата си, са недопустими“, се казва в декларацията. Изданията на Пеевски атакуваха Иванов след негово интервю с изпълнителния директор на „Ню Бояна филмс“ Ярив Лернер. То стана повод \"Телеграф“ посвети на Светослав Иванов цялата си втора страница с познатите и недоказани твърдения за мрежи и връзки с Цветан Василев, Иво Прокопиев, Сорос и т.н. без нито едно доказателство. Накрая изданието на Пеевски отправя и препоръки към медията. „Тъй като тези нападки към журналисти не са прецедент и с оглед на политическото и икономическото влияние на Пеевски в България, подобни публикации биха могли да се възприемат и като заплаха срещу журналиста и опит за оказване на натиск върху ръководството на телевизията“, се казва още в позицията на АЕЖ-България. Организацията припомня и атаките срещу журналисти от Нова телевизия и изчезването на Анна Цолова от ефир. „Ако известни журналисти от национални телевизии могат да бъдат подлагани на неприкрит публичен натиск, то със сигурност професионалистите, които работят в по-малки медии в цялата страна, са в още по-тежка ситуация“, се казва още в декларацията. Асоциацията на европейските журналисти - България, категорично се противопоставя на заплахите срещу наши колеги заради въпросите, които задават като част от работата си. Призивите за “прочистване” на медиите от журналисти, които дръзват да питат, т.е. да вършат отговорно работата си, са недопустими. Повод за нашата реакция е публикуван материал във вестниците \"Телеграф\" и \"Монитор\" във вторник, в който се отправя призив телевизия bTV да бъде “прочистена” от журналисти като Светослав Иванов. Атаката срещу Иванов идва в отговор на зададени от него въпроси към американския бизнесмен Ярив Лернер, изпълнителен директор на компания „Ню Бояна“, във връзка с обявеното намерение на последната да придобие част от издателския бизнес на депутата Делян Пеевски, към който принадлежат и вестниците \"Монитор\" и \"Телеграф\". Тъй като тези нападки към журналисти не са прецедент и с оглед на политическото и икономическото влияние на Пеевски в България, подобни публикации биха могли да се възприемат и като заплаха срещу журналиста и опит за оказване на натиск върху ръководството на телевизията. Случаят много напомня натиска, на който бяха подложени журналистите от друга национална телевизия - Нова телевизия, които дълго време бяха държани в напрежение, че медията може да бъде придобита от Пеевски или приближени до него лица и това да доведе до прочистване на неудобните. Този натиск ескалира в коментара на съпартиеца на г-н Пеевски, депутата Йордан Цонев, който в ефир каза на водещите на сутрешния блок: “Пеевски ви праща много поздрави и ви желае творчески успехи”. Малко по-късно Анна Цолова изчезна от ефир, а другият водещ Виктор Николаев стана обект на нови заплахи от политици, този път от управляващото мнозинство. Ако известни журналисти от национални телевизии могат да бъдат подлагани на неприкрит публичен натиск, то със сигурност професионалистите, които работят в по-малки медии в цялата страна, са в още по-тежка ситуация. АЕЖ-България се обръща към професионалната общност с призив за солидарност и нетърпимост към всяка форма на заплаха и неправомерен натиск спрямо журналисти.", "date": "2018.07.25", "title": "АЕЖ- България: \"Прочистването\" на журналисти, които дръзват да питат, е недопустимо"}
{"url": "https://www.faktor.bg/bg/articles/novini/svyat/yunker-ne-e-optimist-za-razgovorite-s-tramp-za-mitata", "text": "Жан Клод Юнкер и Доналд Тръмп ще се срещнат в Белия дом, за да се опитат да намалят напрежението между ЕС и САЩ и да избегнат евентуална търговска война. \"Не съм особен оптимист. Но искам да подчертая, че Европа не е враг на Америка\", заяви Жан-Клод Юнкер в телевизионно интервю.    Тръмп вече обяви Европа за \"враг\" заради налагането на мита върху американски стоки като мотори и храни, на стойност около 3 милиарда евро. Мерките на Брюксел дойдоха в отговор на наложените от Вашингтон мита върху европейските стомана и алуминий, на стойност около 6,5 милиарда евро. Като следваща стъпка пък Тръмп заплашва да наложи мита до 25% върху вноса на европейски автомобили. Ако това стане, най-силно ще пострада германската автоиндустрия. Половината от колите, които се внасят в Америка, идват от Германия. В Туитър Тръмп демонстрира по-скоро песимизъм за днешната среща. Преди да замине за Вашингтон Жан-Клод Юнкер се е консултирал с германския канцлер Меркел и френския президент президент Макрон. Двете най-големи държави в ЕС са на различни позиции за това как да се преговаря с Тръмп. Берлин е склонен на компромис в опит да се избегнат митата върху германски автомобили. Френският министър на търговията обаче е категоричен, че Европа не трябва да преговаря, когато към нея е насочен пистолет. Според французите търговски споразумения между ЕС и държави като Канада и Япония могат да компенсират влошените отношения с Америка на Доналд Тръмп. Три са възможните сценарии за днешните разговори.  Според първия ЕС ще предложи на Съединените щати позицията на лидерите на ЕС, постигната на срещата на върха през май в София, а именно: предоговаряне на всички мита, внос на втечнен газ от САЩ и реформа на Световната търговска организация. Това обаче едва ли ще удовлетвори Доналд Тръмп, смятат експерти.    Според втория сценарий, Тръмп ще предложи сделка само за вноса на автомобили, като наложи драстично намаляване или дори отпадане на митата върху американския внос в Европа. ЕС би се съгласил само при условие, че такава мярка бъде предприета и спрямо вноса на автомобили от други страни, напр. Южна Корея и Япония.    Брюксел се опасява най-много от третия възможен сценарий: че Тръмп ще настоява за мита от 25% върху вноса на европейски автомобили в САЩ, което на практика би означавал нов връх в търговската война.  \"Ако някой си мисли, че може да притиска европейците, дълбоко се лъже. Това няма да стане“, категоричен е Юнкер.", "date": "2018.07.25", "title": "Юнкер не е оптимист за разговорите с Тръмп за митата"}
{"url": "https://www.faktor.bg/bg/articles/novini/balgariya/do-selo-sharkovo-ne-se-dopuskat-vanshni-hora-zaradi-chumata-po-zhivotnite", "text": "Обстановката в Болярово и съседните населени места с констатирано заболяване на чума по дребните преживни животни остава без промяна. Блокадата в три километровата зона около село Шарково остава вече четвърти ден. До селото не се допускат външни за населеното място хора. По информация на кмета на Шарково днес стопаните с евтаназирано животни ще получат обезщетението си, както и помощта \"де минимис\" от 55 лева за животно. Тази помощ ще получат и стопаните, които заради забраната за транспортиране и търговия с животни и продукти от тях са претърпели загуби. След час започва заседание на Областния координационен щаб. Поканени са и всички стопани от четирите населени места Воден, Шарково, Странджа и Крайново, както и собствениците на фермата в Болярово. Очаква се на заседанието да се вземат решения за по-нататъшните действия за недопускане разпространението на заболяването чума по дребните преживни животни. Очаква се да се намери и решение на казуса в Болярово, където стопаните не допускат вземането на повторни проби от стопанството им.", "date": "2018.07.25", "title": "До село Шарково не се допускат външни хора заради чумата по животните"}
{"url": "https://www.faktor.bg/bg/articles/kremal-s-naglo-preduprezhdenie-finlandiya-i-shvetsiya-dalech-ot-nato", "text": "Министърът на отбраната на Русия Сергей Шойгу обяви, че Москва ще отговори, ако Швеция и Финландия бъдат приети в НАТО и че такова разширяване на западния военен алианс би подкопало глобалната сигурност, съобщава \"Интерфакс\". Шойгу също така заяви, че срещата между руския президент Владимир Путин и американския му колега Доналд Тръмп може да доведе до задълбочаване на военното сътрудничество между Москва и Вашингтон, както и със страните от НАТО. Наскоро от Кремъл коментираха, че НАТО е \"инструмент за конфронтация\", който открито разглежда Русия като противник.", "date": "2018.07.25", "title": "Кремъл с нагло предупреждение: Финландия и Швеция далеч от НАТО"}
{"url": "https://www.faktor.bg/bg/articles/novini/svyat/atentat-v-pakistan-nay-malko-18-sa-zaginali", "text": "Най-малко 18 души загинаха при атентат в пакистанския град Куета. Атентатор-самоубиец се е взривил близо до полицейски автомобил и избирателна секция. В Пакистан днес гласуват на парламентарни избори, които бяха предшествани от редица заплахи от джихадистката групировка \"Ислямска държава\" и талибаните, които считат демокрацията за цитирам \"система на западните неверници\".", "date": "2018.07.25", "title": "Атентат в Пакистан, най-малко 18 са загинали"}
{"url": "https://www.faktor.bg/bg/articles/ivanka-tramp-spira-da-se-zanimava-s-moda", "text": "Иванка Тръмп съобщи, че ще сложи край на дейността на своята марка дрехи, обувки и аксесоари, чието развитие беше ограничила, за да избегне конфликти на интерес с длъжността си на съветник в Белия дом, предаде Франс прес, цитиран от Дарик.   След покачване на продажбите през 2016 г. благодарение на кампанията за президентските избори, марката пострада от избирането на Доналд Тръмп и редица вериги магазини решиха да се откажат от нея.   \"След 17 месеца във Вашингтон не знам дали някой ден ще възобновя тази дейност, но знам, че до второ нареждане вниманието ми ще е върху това, което правя тук. Това е единственото правилно решение за моя екип и моите сътрудници\", се казва в изявление на Иванка Тръмп.   Марката \"Иванка Тръмп\" бе лансирана в сегашния си вид през 2014 г. в партньорство с фирмата \"G-III Apparel Group\", която произвежда и доставя дрехи и аксесоари. Марката е позиционирана в сегмента на средната гама, на достъпни цени и е направила оборот от 47,3 милиона долара във финансовата година 2016/2017, която приключи през януари 2017 г.   След избирането на баща й и назначаването й като съветник в Белия дом, Иванка Тръмп запази мажоритарното си участие в марката, но я прехвърли в тръст, за да намали рисковете от конфликт на интерес.   В декларация от март 2017 г. това участие се оценява на над 50 милиона долара, а приходите за изтеклата година са в графата от един до пет милиона долара. След встъпването в длъжност на Доналд Тръмп редица вериги магазини, сред които Нордстром и Нейман Маркус в САЩ и Хъдсън Бей в Канада решиха повече да не продават стоки, носещи името на дъщерята на президента на САЩ.", "date": "2018.07.25", "title": "Бизнесът на Иванка Тръмп се срива, спира да се занимава с мода"}
{"url": "https://www.faktor.bg/bg/articles/novini/svyat/makedoniya-zapochna-predprisaedinitelni-pregovori-za-chlenstvo-v-nato", "text": "Македония започва предприсъединителни преговори за членство в НАТО, след като страната официално получи покана на срещата на върха в Брюксел на 12 юли, съобщи Нова телевизия.  На посещение в Македония е делегация на НАТО, водена от директора по европейските и глобални въпроси на алианса Джеймс Макки, която с представители на всички заинтересовани институции, участващи в този процес ще обсъдят политически, финансови и правни въпроси, както и въпроси по сигурността и отбраната в рамките на преговорите за членство. На днешната пресконференция с националния координатор за НАТО Стево Пендаровски Макки изрази очакване, че Македония ще стане 30-та членка на НАТО в близките 18 месеца. Той посочи, че след като приключат вътрешните процедури в страната и след като парламентите на всички страни-членки на НАТО ратифицират решението за влизане, Македония ще стане 30-и член на алианса. „Вашата страна участва в продължение на няколко години в процеса на партньорство за мир и в подготовката на планове за членство, което означава, че тя е наистина готова“, каза Макки. „С посещението на тази висша делегация на НАТО, де факто започват предприсъединителните преговори, а това, че делегация на НАТО е тук веднага след приемането на решението на срещата на върха в Брюксел означава, че алиансът е готов действително да поеме ангажиментите, за които от години повтаря. Това е \"политиката на отворени врати\", каза Пендаровски. „Ще обсъдим това, което е типично за предприсъединителните преговори с всяка страна досега - от военно-технически въпроси до правните и финансови последици от бъдещото членство на страната в алианса. След пресконференцията представителят на НАТО ще се отправи към Министерството на външните работи, където ще присъстват представители на институциите, участващи в този процес, а след това отново ще се върне в парламента, където ще има втора среща с представители на правителството. Пендаровски прогнозира, че процесът на предприсъединителните преговори ще приключи през следващите няколко месеца. „Основната политическа задача на правителството, Договорът с Гърция, продължава да бъде нашата предпоставка за пълноправно членство“, каза той, добавяйки, че се очаква до края на годината преговорите да приключат.", "date": "2018.07.25", "title": "Македония започна предприсъединителни преговори за членство в НАТО"}
{"url": "https://www.faktor.bg/bg/articles/sasht-slaga-raka-na-kompaniyata-na-oleg-deripaski-rusal", "text": "Холдингът EN+, който държи контролния пакет на най-голямата руска алуминиева компания \"Rusal\" е подал молба до Министерството на правосъдието на САЩ да бъде изключен от санкционния списък.  Това става ясно от публикувани материали на лобистката компания Mercury, съобщава dir.bg. Молбата е подписана от шефа на съвета на директорите лорд Грегъри Баркър. Той е включил в молбата и препоръка от инвестиционната банка \"Ротшилд\". Лорд Баркър не само потвърждава, че руският олигарх Олег Дерипаска и членовете на неговото семейство ще се откажат от своите акции, които са 70% от всички акции на холдинга, но и ще ги предадат за доверително управление на лица или компании, посочени от Управлението за контрол на чуждестранните активи в САЩ (OFAC). Дерипаска и назначените от него хора ще напуснат Съвета на директорите и на En+, и на Rusal, а на тяхно място ще влязат \"абсолютно болшинство\" независими директори. Целият процес на предаването на активите ще бъде контролиран от OFAC. Предлага се на руската банка ВТБ да отстрани Дерипаска от управлението, а отпуснатите досега кредити от тази банка да се преструктурират. За съществуването на план, който да извади голямата руска алуминиева компания от санкционния списък се чу на 23 юли, когато министърът на финансите на САЩ Стивън Мнучин каза, че такава възможност съществува, но не даде подробности. Санкциите срещу Дерипаска и контролираните от него компании бяха въведени на 6 април 2018 година. Цените на акциите на тези компании рухнаха, а търговията с доставен от тях алуминий на няколко големи световни борси-прекратена.", "date": "2018.07.25", "title": "САЩ слага ръка на компанията на Олег Дерипаски \"Rusal\""}
{"url": "https://www.faktor.bg/bg/articles/gratski-mitropolit-bog-ni-nakaza-zaradi-tsipras", "text": "Пожарите у нас са наказание Божие заради това, че премиерът Алексис Ципрас е атеист, заяви гръцкият митрополит Амвросий. Според свещеника огнената стихия, която отне живота на почти 80 души, е предизвикана от гнева на Всевишния. \"Премахнаха религиозната клетва на министрите, премахнаха иконите от държавните служби, учреждения и училища, позволиха гейовете да правят шествия. Самият Алексис Ципрас продължава да живее със своята приятелка без брак, като така руши институцията на семейството\", избухна митрополитът пред местното издание \"Политис\". Хората се отдалечиха от Бог и Той ни наказва. Всевишният ни изпрати пожарите. Неговият гняв е предизвикан от това, че Ципрас е атеист. Кой отдалечи гърците от Бог? Ципрас\", каза още попът, сипейки огън и жупел по министър-председателя в Атина. Ципрас, който е член на лявата формация СИРИЗА, наруши традицията. Той по време на двете церемонии по встъпването си в длъжност (2015 г.) не се закле върху православна Библия. Гръцки медии напомниха на свещеника следния факт. Пожари отнеха живота на 87 души през 2007 г. Тогава на власт бе консервативното правителство на \"Нова Демокрация\", предаде сръбското радио Б92.", "date": "2018.07.25", "title": "Гръцки митрополит с анатема: Бог ни наказа заради атеизма на Ципрас"}
{"url": "https://www.faktor.bg/bg/articles/novini/balgariya/situatsiyata-v-tetevensko-e-kritichna-ima-gotovnost-za-evakuatsiya-na-hora", "text": "Остава бедственото положение в Тетевенско. След падналите валежи от 100 л на кв.м има наводнени къщи и откъснати населени места. Появило се е и голямо свлачище. Най-тежко са пострадали селата Глогово и Градежница, където има наводнени къщи. Реката е излязлоа от коритото си и е предизвикала свлачища. В село Глогово има и три откъснати махали. Няма бедстващи хора. \"Ситуацията е критична, през нощта имахме срутвания и свлачища, заливане на пътя към село Черни Вит, който към момента вече е проходим. Почти през цялата нощ с областния управител бяхме на терен. Проблемът от сутринта беше, че нивото на реката се покачва заради интензивния дъжд, затова имаме готовност за евакуация на хора, ако това се наложи\", съобщи Мадлена Бояджиева, кмет на Община Тетевен. Пожарни екипи от Тетевен и Ловеч тази нощ са спасили бедстваща група от 17 младежи, на възраст между 15 и 17 години. Те били настанени в къща за гости в село Гложене.  След постъпил сигнал за помощ, пристигналите на място огнеборци установили, че река Вит, която минава покрай къщата, е придошла и дълбочината й е почти 1,5 м. Използвайки въжета, екипите предприели действия по евакуиране на тийнейджърите. Веднага след като децата били изведени на безопасно място, пожарникарите посетили и съседната къща, обитавана от семейство с малко дете. Мъжът категорично отказал да бъде евакуиран, но жената се съгласила заедно с 3-годишното им дете да бъдат изведени от жилището. Всички евакуирани били транспортирани до кметството на населеното място, където им е била осигурена храна и вода.", "date": "2018.07.25", "title": "Ситуацията в Тетевенско е критична, има готовност за евакуация на хора"}
{"url": "https://www.faktor.bg/bg/articles/novini/svyat/italiya-ryazko-ogranichava-finansiraneto-za-migrantite", "text": "Италианският министър на вътрешните работи Матео Салвини обяви ограничаване до минимум на услугите, които ще получават намиращите се в момента в Италия 136 000 кандидати за убежище, предаде Франс прес, цитирана от БТА. Наредбата на министъра е придружена от ново споразумение със службата за борба с корупцията за по-добро следене на използваните средства от частни структури, след като бяха открити много злоупотреби. Досега обществените поръчки, обявявани от регионалните власти за структурите за прием на кандидати за убежище, предвиждаха от 30 до 35 евро на ден на човек и до 45 евро за уязвимите лица. Това прави близо 3 милиарда евро годишни разходи за държавата. От сега нататък на кандидатите за убежище ще бъдат гарантирани единствено първоначални базови услуги. Такива, свързани с интеграцията - часове по италиански език, професионално обучение, срещи с психолози - ще получават само лицата, получили разрешително за престой. Според пресата бюджетът за кандидат за убежище се очаква да бъде намален до около 20 евро на ден. В началото на юли Салвини изпрати писмо на комисиите, разглеждащи молбите за убежище. Той поиска ускоряване на процедурите и ограничаване на разрешенията за престой от хуманитарни съображения. От около 81 500 решения, взети от тези комисии през 2017 г., 8 процента са получили убежище, 8 процента субсидирана закрила, 25 процента разрешения за пребиваване поради хуманитарни съображения и 58 процента са били отхвърлени. Макар и да не съществуват статистики, част от отхвърлените обжалват и съдиите често решават, че трябва да им се предостави хуманитарна закрила, отбеляза Франс прес.", "date": "2018.07.25", "title": "Италия рязко ограничава финансирането за мигрантите"}
{"url": "https://www.faktor.bg/bg/articles/makron-prizna-az-sam-otgovoren-za-skandala-benala", "text": "В окото на политическата буря във Франция заради аферата около Александър Бенала, президентът Еманюел Макрон най-накрая зае позиция и обяви, че само той носи отговорност за скандала. От близо седмица опозиция и гражданско общество настояваха държавния глава да проговори за това как негов телохранител е пребил протестиращ гражданин. Макрон заяви във вторник, че единствено той носи отговорност за действията на Александър Бенала, който преоблечен като полицай, нападна участници в първомайска демонстрация. Във френските медии дори се появи информация, че в Елисейския дворец са знаели за скандала от месеци и са прикривали случая. \"Инцидентът създаде почва за политическо напрежение в страната и остри нападки срещу президента. Търсят виновник. Единственият отговорен съм аз. Заставам пред вас. Който има желание да заповяда\", каза френският държавен глава пред местна телевизия, цитиран от ТВ Европа. Скандалът с охранителя на Макрон стигна дори до призиви за сваляне на правителството. Мълчанието на президента доведе и до спад на популярността му до 32% - най-ниският резултат от септември 2017 г. насам. Случаят с бившия член на кабинета на президента Макрон - Александър Бенала, който бе заснет да бие демонстранти през май, е индивидуално провинение, а не държавен въпрос, заяви френският премиер Едуар Филип по-рано. Припомняме, че на демонстрация по случай празника на труда 1 май Бенала е присъствал като наблюдател, но е носил полицейски обозначения. Той е бил заснет да удря демонстранти и едва след публикуването на кадрите бе уволнен от Елисейския дворец, а прокуратурата започна разследване.", "date": "2018.07.25", "title": "След обществен натиск Макрон призна, че той е отговорен за скандала \"Бенала\""}
{"url": "https://www.faktor.bg/bg/articles/novini/svyat/tramp-izplashen-rusiya-ne-me-iska-shte-pomogne-na-izborite-na-demokratite", "text": "Президентът на САЩ Доналд Тръмп е обезпокоен, че Русия може да опита да се намеси в предстоящите избори за Конгрес в полза на демократите. \"Силно съм обезпокоен, че Русия ожесточено ще се бори, за да повлияе на предстоящите избори. На основание на факта, че нито един друг президент не е бил толковая твърд към Русия, те ще помогнат на демократите. Те не искат Тръмп\", написа той в профила си в Twitter. Думите на американския президент противоречат с изявлението на Владимир Путин, който на срещата в Хелзинки, че е искал победата на Тръмп защото той говорел за необходимостта от нормализация на отношенията с Русия.  Междувременно заместник-министърът на вътрешните работи Кристофър Кребс заяви, че американското разузнаване не е фиксирало опити за намеса в частичните избори за Конгрес, както на президентските избори през 2016 година. Припомняме, че през ноември в САЩ ще се проведат така наречените \"междинни\" избори, в които трябва да бъдат избрани 35 от 100 сенатори и всичките членове на Конгреса.", "date": "2018.07.25", "title": "Тръмп \"изплашен\": Русия не ме иска, ще помогне на изборите на демократите"}
{"url": "https://www.faktor.bg/bg/articles/novini/svyat/ofitsialno-putin-e-opital-da-ubedi-tramp-za-referendum-v-donbas", "text": "Помощникът на руския президент Владимир Путин Юрий Ушаков е потвърдил пред \"Известия\", че на срещата Тръмп-Путин е обсъждана темата за референдум в Донбас.  На 16 юли 2018 година, след приключване на срещата Путин заяви, че с Тръмп \"имат някои нови идеи за урегулирането\" на конфликта в Украйна.  Междувременно агенция Bloomberg съобщи, че на срещата Путин е предложил на Тръмп да \"обмисли идеята\" за провеждане на референдум в Донбас, който ще определи към Русия или Украйна ще принадлежи. Така, според Путин, ще се сложи край на военни конфликт в Украйна.  На 20 юли Белият дом отклони предложението на Русия за организиране на референдум в Донбас, с аргумента, че той ще бъде нелегитимен.", "date": "2018.07.25", "title": "Официално: Путин е опитал да убеди Тръмп за референдум в Донбас"}
{"url": "https://www.faktor.bg/bg/articles/novini/svyat/amerikanski-parlamentaristi-nyama-da-pusnem-putin-v-kongresa", "text": "\"Няма да допуснем Владимир Путин в Конгреса\", заяви председателят на камарата на представителите, рпубликанецът Пол Райън, цитиран от Reuters. \"Възможността да се говори в американския парламент е привилегия за съюзниците ни, но Путин, разбира се, не би бил поканен. Това право е \"запазено\" само за съюзниците ни\", обяснил Райън. Агенцията отбелязва, че американските конгресмени се отнасят скептично към намерението на Белия дом да покани Путин във Вашингтон. Председателят на комисията за въоръжените сили в Конгреса, републиканецът  Мак Торнбъри заявил, че се \"отнася с подозрение към всичко, което върши Путин\". Той добавил, че нито един от неговите колеги не би искал да види Путин в Конгреса. Припомняме, че на 20 юли Белият дом съобщи за решението Путин да бъде поканен на официална среща с Доналд Тръмп.   Междувременно стана ясно, че двама сенатори — републиканецът Линдзи Греъм и демократът Боб Менендес — ще внесат в Конгреса законопхроект, който ще гарантира въвеждането на нови санкции срещу Русия в съответствие със закона \"За противодействие на противниците на Америка чрез санкции\". По информация на Bloomberg, новите ограничителни мерки имат за цел максимален натиск върху Кремъл и неговата дейност против \"американската демокрация и международния ред\". Авторите подчертават, че новият закон ще гарантира задължителното въвеждане на санкциите в рамките на CAATSA, след като администрацията на Тръмп многократно беше критикувана, че пречи на реализацията на много от санкциите срещу Москва. Законопроектът също така ще забрани САЩ да излезе от НАТО без съгласието на Сената. Паралелно с това, сенаторите Марко Рубио и Крис Ван Холън внесоха собствен законопроект за антируските санкции, които да бъдат задействани в случай на нова намеса на Кремъл в американските избори. Документът наречен \"Да защитим Америка от руска намеса\" включва 20 предложения, сред които забрана за признаването на анексията на Крим, проследяване на финансовите сметки на Путин, повишаване на прозрачността в политическата онлайн-реклама, въвеждането на нови санкции срещу руски субекти заради агресията против Украйна и химическата атака във Великобритания.", "date": "2018.07.25", "title": "Американски парламентаристи: Няма да пуснем Путин в Конгреса"}
{"url": "https://www.faktor.bg/bg/articles/deputat-na-nfsb-siderov-vliza-ot-film-vav-film-kabinetat-shte-izkara-palen-mandat", "text": "\"Волен Сидеров изпада в някаква реалност и започва да си фантазира... От време на време има пропадания... От филм във филм. Вече не го зачитаме за лидер\". Този кратък коментар направи депутатът от НФСБ Валентин Касабов. Той го призова да спре да имитира Симеонов. \"През цялото време Волен Сидеров имитира Валери Симеонов. Ако утре Симеонов реши да се пошегува и каже, че ще скочи от 18-ия етаж, моля настоятелно Сидеров да не си прави този експеримент и да не скача\", каза Касабов. И допълни, че според него Сидеров се страхува да не отпадне от коалицията. Касабов коментира и проверките по заведения, които Сидеров направи наскоро. Тези проверки доскоро бяха приоритет именно на Симеонов. \"Той утре може да прави и контрапроверки на извънземните\", заяви депутатът от НФСБ. Според Касабов управлението ще изкара пълен мандат. Попитан дали партията му ще напуска, както заплаши Сименов заради закона за приватизацията, Касабов каза: \"Защо НФСБ да излиза от управлението? Какво се е случило толкова?\" Правим всичко възможно малката коалиция да се запази, заяви на свой ред Искрен Веселинов, който е депутат от ВМРО. \"Имам силното желание страстите да се уталожат. За нас коалицията трябва да се запази. ние сме отговорни пред нашите избиратели. Смятам, същото важи и за нашите колеги от НФСБ и \"Атака\", подчерта Веселинов. Нападките между партиите на Волен Сидеров и Валери Симеонов продължават през медиите вече седмица, но няма решение за съдбата на коалиция \"Обединени патриоти\". В момента Волен Сидеров е на заседанието на Министерския съвет, където обяви, че ще поиска информация за проверките по Черноморието, започнати от Валери Симеонов. В събота лидерът на \"Атака\" започна контрапроверки.", "date": "2018.07.25", "title": "Депутат на НФСБ: Сидеров влиза от филм във филм, кабинетът ще изкара пълен мандат"}
{"url": "https://www.faktor.bg/bg/articles/novini/balgariya/b-petkov-horata-s-uvrezhdaniya-se-nastroiha-edin-sreshtu-drug", "text": "„Не е реалистично да има безлимитно използване на лична помощ, защото това е скъпа услуга. Когато бъде предоставено това универсално право, трябва да има сигурност, че ще бъде финансирано устойчиво”, заяви социалният министър Бисер Петков пред журналисти в Народното събрание. „В последните седмици хората с увреждания се настроиха един срещу друг, това прави задачата по постигане на взаимно приемливо решение много трудна”, каза още Петков.  Той добави, че е поканил майките на деца с увреждания да се върнат в работната група, но те отказали. На въпрос дали се притеснява от ескалация на напрежението между двата лагера на хората с увреждания, Петков каза – „Притеснявам се и смятам, че това не бива да се допуска. Това не е в полза за решаване на проблемите на хората с увреждания”. „Правим всичко възможно да подготвим и внесен наесен законопроектите, с които да подобрим положението на хората с увреждания”, допълни той. По думите му една от най-важните сфери на закона е осигуряването на достъпна среда. Относно промените в Закона за социалните услуги, Петков коментира, че работната група ще работи интензивно до август. Той уточни, че е помолил работната група да съкрати работата с един месец и в средата на септември законопроектът да е готов. По думите му реалистичният срок за приключване на задължителните процедури по законопроекта и внасянето му в НС е края на месец октомври или началото на ноември.", "date": "2018.07.25", "title": "Б. Петков: Хората с увреждания се настроиха един срещу друг"}
{"url": "https://www.faktor.bg/bg/articles/novini/balgariya/borisov-ako-sme-iskali-da-pazim-rednik-kiro-nyamashe-da-vodim-dela", "text": "Премиерът Бойко Борисов отрече обвиненията за „спасяването на редник Киро” в началото на днешното правителственото заседание. хТака той отговори на вицепремиера Валери Симеонов, който обяви, че промените в Закона за приватизация и следприватизационен контрол са лобистки и обслужват интересите на бизнесмена Кирил Домусчиев. Симеонов сравни приемането на поправките с филма „Спасяването на редник Райън”, като го нарече „Спасяването на редник Киро”. „На 6 юли 2017 г. това правителство одобри допълни разходи по бюджета на Министерството на икономиката за 2017 г. в размер на 2,4 млн. лева за заплащане на дължимата държавна такса за предявяване на иск за отмяна пред ВКС на решение на Арбитражния съд, постановено към „Кей Джи маритайм шипинг”. Ако сме искали редник Киро или редник Райън, или който и да е да пазим, е нямало да заведем тези дела”, аргументира се Борисов.  На заседанието на правителството днес присъстваше и лидерът на „Атака” Волен Сидеров. Вчера президентът Румен Радев върна за ново обсъждане поправките в закона, а от ГЕРБ обявиха, че ще подкрепят ветото на държавния глава.", "date": "2018.07.25", "title": "Борисов: Ако сме искали да пазим \"редник Киро\", нямаше да водим дела"}
{"url": "https://www.faktor.bg/bg/articles/volen-siderov-sled-sreshta-s-premiera-lesno-shte-namerim-koy-da-smeni-valeri-simeonov", "text": "\"Лесно ще намерим кой да замени Валери Симеонов\". Това обяви лидерът на \"Атака\" Волен Сидеров след заседанието на Министерски съвет, който не се е отказал да продължи с атаката си срещу коалиционния партньор в \"Обединени патриоти\". Сидеров присъства на правителственото заседание, като намерението му бе да оттегли Закона за шума, подготвен от Симеонов.  \"Патриотите ще заменят лидера на НФСБ като вицепремиер, защото не изпълнява програмата на Патриотичния фронт\", обяви Сидеров. \"Аз го изпратих Симеонов да работи за подобряване на стандарта, за пенсиите, това беше нашата основна тема, а не да се разхожда с шумомер в ръка. Ако Симеонов продължи да не се справя със задачите, ще настоявам да бъде сменен\", допълни съпредседателят на „Обединени патриоти”, като не пожела да отговори дали самият той би поел вицепремиерския пост. По-рано днес той обвини вицепремиера, че \"утрепва българския бизнес\", като визираше именно среднощните му акции срещу заведения по морето. Негласно Волен Сидеров показа и подкрепа за министъра на туризма Николина Ангелкова, като я поздрави по време на заседанието.", "date": "2018.07.25", "title": "Сидеров след среща с Борисов: Лесно ще намерим кой да смени Валери Симеонов"}
{"url": "https://www.faktor.bg/bg/articles/novini/svyat/samoubiystven-atentat-v-siriya-vze-38-zhertvi", "text": "38 души са убити и 37 ранени в терористични атаки в сирийския град Суейда и села североизточно от града, съобщи Ройтерс. Камикадзе се е взривил на пазар в града. Полицията е успяла да ликвидира двама терористи, преди да успеят да задействат взривните си устройства, се казва в съобщението на САНА. Според Сирийския център за наблюдение на правата на човека при самоубийствени атентати, дело на \"Ислямска държава\", в провинция Суейда са убити най-малкото 32 души, а десетки са ранени, предаде Франс прес.", "date": "2018.07.25", "title": "Самоубийствен атентат в Сирия взе 38 жертви"}
{"url": "https://www.faktor.bg/bg/articles/dans-chuzhdi-razvedki-prokarvat-chuzhd-natsionalizam-u-nas", "text": "Специалните служби на различни държави от региона продължават активно да работят на българска територия за реализация на собствените външнополитически доктрини и стратегически интереси, включително чрез опити за придобиване на чувствителна и класифицирана информация за процеси в социалната, политическата, икономическата, военната сфера у нас. Това се посочва в доклада за дейността на ДАНС за 2017 г., който беше качен на сайта на агенцията. През миналата година за четири лица са събрани данни, че са работили за чужди служби в ущърб на националната сигурност. Петима чужденци пък са влезли в списъка на нежеланите у нас по същата причина. „Траен обект на внимание остават позиции, намерения и активности на българската държава и съюзниците й по евроатлантическия вектор в областите външна политика, политика за сигурност, планиране на отбранителните действия и сътрудничество”, посочват авторите на доклада, като допълват, че чуждите разузнавания са се интересували и от нашето европредседателство. \"За изпълнение на разузнавателните задачи се прилага широк инструментариум, в т.ч. операции за влияние и въздействие\", става ясно още от документа. Някои спецслужби пък са подпомагали асимилационната политика по отношение на български общности зад граница. В рамките на 2017 г. ДАНС е отнела правото на пребиваване, експулсирала е и е забранила влизането у нас на 31 души, съпричастни към терористична дейност. 58 души пък са определени като нежелани, защото се смята, че са пътуващи чуждестранни бойци. На този фон, миграционният натиск намалява. Въпреки това от ДАНС отбелязват, че има трайна тенденция на увеличаване в общоевропейски план на привържениците на десни идеологии, близки до крайния национализъм. Според агенцията, обаче, действията на крайнодесните и крайнолевите на този етап не са сериозен риск за националната сигурност. Има обаче други процеси, отново свързани с чуждото влияние в страната: \"Различни държави продължават да правят опити за насаждане на чужд национализъм сред определени маргинализирани групи и общности, което води до засилване на дезинтеграционните процеси сред тях и на обвързаността им с чужди интереси\". ДАНС изразяват своите опасения за енергийната сигурност на страната заради \"липсата на реална диверсификация на източниците и трасетата за доставки на въглеводороди\" и препоръчват реализацията на проекти като газовите коридори и разпределителния център \"Балкан\". Докладът посочва редица слабости на борбата с корупцията, проблемите в конкретни сфери и свършеното от агенцията по всяка една от тези теми. (източнин:dir.bg)", "date": "2018.07.25", "title": "ДАНС: Разведки на други държави прокарват чужд национализъм у нас"}
{"url": "https://www.faktor.bg/bg/articles/novini/svyat/gartsiya-aktivira-mehanizma-za-evropeyska-zashtita", "text": "Гърция активира механизма за европейска защита. Механизмът за гражданска защита на ЕС се задейства мигновено, в момента, в който държава поиска помощ. Испания, България и Кипър са първите предложили помощ на Гърция, по-късно и Италия и Румъния са се включили. Механизмът действа от 2001 г, съобщи кореспондент на БНТ. 50 български пожарникари вече са в готовност да заминат, като това е предложил премиерът Бойко Борисов в разговора с колегата си Алексис Ципрас. Брюксел координира действията на екипите от различните държави, и има задача да изпраща експерти и медицински персонал на местата, където има нужда. Механизмът за европейска защита в момента е задействан и заради горски пожари в Швеция и Латвия, но там положението не е толкова трагично и няма човешки жертви.  ЕС помага не само на членки, но дори и Македония и Турция, които са част от този механизъм. Брюксел изпраща експерти и медицински персонал при извънредни ситуации.", "date": "2018.07.25", "title": "Гърция активира механизма за европейска защита"}
{"url": "https://www.faktor.bg/bg/articles/novini/balgariya/psiholog-za-strelbata-v-podleza-stava-neshto-v-obshtestvoto-ni-tsennostnata-ni-sistema-e-ruhnala", "text": "„Става нещо в обществото ни, ценностната ни система е рухнала”, коментира психологът Христо Монов стрелбата посред бял в подлез на централно кръстовище в София, след която един човек е опасност за живота. По думите му е немислимо заради това, че куче е маркирало територия да се извади пистолет. Оказа се, че стрелецът от подлеза има криминална регистрация за побой. „Нашият закон за придобиване на оръжие е един от най-рестриктивните. Когато действително един човек, който има оръжие, има криминална регистрация, би трябвало незабавно да му се отнема оръжието”, коментира Монов.  Според него може да се помисли за по-прецизна система за подбор на хората, които да притежават оръжие. „Една по-точна диагностична система ще ни предпази от подобни ситуации”, смята психологът.", "date": "2018.07.25", "title": "Психолог за стрелбата в подлеза: Става нещо в обществото ни, ценностната ни система е рухнала"}
{"url": "https://www.faktor.bg/bg/articles/novini/balgariya/oshte-ne-puskat-veterinarite-za-vzemane-na-vtora-proba-ot-zhivotnite-v-bolyarovo", "text": "Днес ще заседава Областният координационен щаб, отговарящ за мерките за спиране разпространението на чумата в Странджа. На заседанието са поканени всички собственици на умъртвени животни заради чумата, както и собствениците на овцефермата в Болярово. Те продължават да не допускат ветеринарите за взимането на втора проба. Собствениците на овцефермата настояват да видят протокола и резултатите от първичното взимане. В другото село с огнище на болестта - Шарково, продължава дезинфекцията на улици и тревни площи след евтаназията на всички засегнати стада.", "date": "2018.07.25", "title": "Още не пускат ветеринарите за вземане на втора проба от животните в Болярово"}
{"url": "https://www.faktor.bg/bg/articles/rusiya-kitay-i-iran-shpionirat-germaniya", "text": "Тайните служби на Русия влагат големи финансови и организационни ресурси в дейност, насочена против Германия. Атаките засягат всички сфери, включително политиката и икономиката. Това заявява в представения си вчера годишен доклад германското контраразузнаване - Федералната служба за защита на конституцията, пише руското издание \"РБК\". Русия, Китай и Иран се посочват в документа сред \"играчите\", шпиониращи Берлин, допълва вестникът, посочва dir.bg. Докладът определя трите страни като най-големи заплахи за Германия в кибершпионажа, но изтъква активността и на други държави, включително западни, предаде Ройтерс. Според германското контраразузнаване основните усилия на Русия са насочени към външната политика на Германия, по-специално като членка на НАТО и ЕС. Същевременно Москва използва за пропаганда в Германия социални мрежи, спонсорирани от руската държава фондации и институти, също и руските държавни медии - телевизии, радиа и онлайн издания, се казва в доклада, цитиран от \"РБК\". През март на германските държавни служители бе препоръчано да не си вземат смартфоните, ако пътуват за световното по футбол в Русия, защото може да станат обекти на шпионаж, напомнят \"Лента\" и \"Наша версия\", цитирани от БТА. \"Русия води в цял свят целенасочена пропаганда и дезинформационна кампания с цел да дестабилизира федералното правителство (на Германия) и да разклати единството по повод разширяване на антируските санкции\", цитира \"Взгляд\" мнение на берлинските контраразузнавачи. Но допълва, че според същия доклад са излезли неоправдани подозренията за руска намеса в изборите за Бундестаг през 2017 г. Нараснал е мащабът на руския шпионаж срещу Германия, смята берлинската тайна служба според \"Ведомости\". Докладът свързва това със захлаждането на отношенията между Русия и Европейския съюз. \"Използването на киберпространството увеличи няколко пъти размера на шпионажа (. . .) В центъра на вниманието са всички сфери от политиката, икономиката, науката и техниката, също и въоръжените сили\", цитира всекидневникът документа. Според \"Ведомости\" Берлин е убеден, че руските специални служби полагат усилия за дестабилизация на политическата ситуация в Германия с оглед там \"да дойдат на власт сили, по-лоялни към политиката на Русия\". Контраразузнаването твърди, че Русия \"все така осъществява своята стратегия да насърчава разцеплението в Германия и Европа и да делегитимира демократичните институции. Съответно няма основания да отслабим вниманието във връзка с евентуално руско влияние в киберпространството\", заключава германската служба.", "date": "2018.07.25", "title": "Русия, Китай и Иран шпионират Германия"}
{"url": "https://www.faktor.bg/bg/articles/rumen-petkov-tova-upravlenie-nyama-da-izdarzhi-bitkata-mezhdu-patriotite-shte-dade-zhertvi", "text": "Ние предупредихме, че този управленски формат не може да издържи. Ако затворим патриотите в една стая – ще дадем жертви, защото между тях има органическа непоносимост. Ако те продължават да присъстват във властта - мотивацията не е политическа. Сблъсъците се трупат на гърба на министър-председателство. И той няма как да издържи. Така коментира напрежението в коалицията председателят на АБВ Румен Петков. А поводът – възникналият сблъсък между вицепремиера Валери Сименово и лидера на „Атака“ Волен Сидеров по повод приетите поправки в закона за приватизация, който условно бе наречен закона Домусчиев. Петков смята, че президентът правилно е наложил вето, тъй като да се правят промени на правилата със задна дата, е недопустимо в цяла Европа. Политикът отново посочи, че АБВ са твърдо за оставката на вътрешния министър, тъй като не е в състояние да прави политика, която е конституционно правилна.  Петков изтъкна още, че АБВ е предложила конкретна политика в решението на демографската криза у нас  – 10 идеи, които са предоставени на всички парламентарни групи, като част от тях са влезли във визията на БСП. Петков обаче изрази учудването си, че тази визия на БСП няма и дума за Белене и за ядрената енергетика. Тоест, БСП определено е против изграждането на АЕЦ „Белене“. Никой не говори още да купуваме пряко от Русия газ, тоест ще купуваме от Турция, което по думите на Петков е „национално предателство“. И двата проекта – и „Белене“ и пряката доставка на газ от Русия - са български проекти. Тук не стоят руски интереси, а български. И те трябва да бъдат защитени с всички средства дори с риск да упражним натиск към ЕК, категоричен е политикът.  Според Румен Петков кризата с чумата по дребните преживни животни е в резултат на неподготвеността на Европа, в частност на България, да се справя с тази  зараза. А това, което се случи у нас, е избиване на животни без доказан здравен статус. Затова не просто трябва да се слуша това, което ни казва един европейски чиновник, с 20 000 евро заплата, а да се виждат емоциите на хората, за които избиването на техните животни е свързано с оцеляването им.", "date": "2018.07.25", "title": "Румен Петков: Това управление няма да издържи, сблъсъците между патриотите се трупат на гърба на Борисов"}
{"url": "https://www.faktor.bg/bg/articles/novini/svyat/gartsiya-ostava-v-plen-na-oganya-zaginalite-sa-76-desetki-hora-se-izdirvat", "text": "76 загинали и повече от 180 ранени е равносметката до момента, след унищожителните горски пожари в района на Атина. Гръцки и чуждестранни екипи все още се борят с огнената стихия. В ход са и операции по издирването на оцелели. Атика остава в плен на огнената стихия. Пожарникари от Гърция и няколко други държави са в надпревара с времето, в опит да потушат огъня. Бедствието изпепели пристанищния град Рафина, както и разположените в близост Мати и Кинета, западно от Атина. Оцелели си припомнят най-страшните моменти, в които са опитвали да се спасят. Мнозина са изчезнали безследно. \"Пожарът започна ето тук, около шест, шест и половина. Събрахме всичко най-необходимо и се качихме в колата. Взех бебето ни в ръцете си и побягнах към морето колкото мога по-бързо. Жена ми беше до мен, но в даден момент изчезна. Повече не я видях...\", разказва спасил се от пожара. Спасителните екипи продължават издирването на хора в засегнатите райони. Местни жители започнаха да публикуват снимки на изчезналите си роднини в интернет, с надеждата да получат информация за тях. А в болниците в района на Атика десетки доброволци даряват кръв за пострадалите. 11 от ранените остават в критично състояние. Гръцките власти обявиха, че отпускат помощ в размер на 20 милиона евро за пострадалите. Откриват се и дарителски сметки. Армията ще охранява засегнатите райони, за да попречи на мародери да влизат в малкото останали къщи. Пострадалите хора ще бъдат облекчени и от данъци. Открита е и денонощна телефонна линия за всички наши сънародници в Гърция, които имат нужда от помощ и подкрепа. Номерът е: + 30 69 37 096 220.", "date": "2018.07.25", "title": "Гърция остава в плен на огъня - загиналите са 76, десетки хора се издирват"}
{"url": "https://www.faktor.bg/bg/articles/ogneborets-pozharite-v-gartsiya-nay-veroyatno-sa-umishleni-zhertvite-shte-rastat", "text": "Цялата информация от Гърция води до заключението, че поне част от пожарите са запалени умишлено. Това коментира пред \"България он Еър\" Венцислав Станков, президент на синдикат \"Огнеборец\". \"Мисля, че ще има още загинали от бедствието. Голям брой хора все още се издирват. Смятам, че организацията по евакуация на населението не е била проведена добре от гръцките власти. Гърция наскоро е засегната от доста бедствия\", допълни още Станков. Той отбеляза, че у нас от октомври месец започва по европейска програма масово обучение на обществото какво точно трябва да се прави при бедствия и аварии. Към този момент почти всички пожари в Гърция вече са овладени. Пожарникарите проверяват една по една изгорелите къщи. Засега бройката загинали е 76 души, а пострадали са 177, но тези числа са с тенденция да се покачват. Броят на изчезналите лица е много голям, коментира кореспондентът на БНР Катя Пеева. \"Двата най-засегнати града приличат на разрушени след война. Тиражират се две версии - едната е умишлени палежи, целящи дестабилизация на страната. Само за едно денонощие 47 пожара горяха в Гърция. Другата версия, която е по-вероятна, е да са запалени умишлено боровите гори, за да може да се строи на тези места\", категорична е журналистката.", "date": "2018.07.25", "title": "Огнеборец: Пожарите в Гърция най-вероятно са умишлени, жертвите ще растат"}
{"url": "https://www.faktor.bg/bg/articles/novini/balgariya/d-ganev-tova-ne-e-nay-niskata-tochka-na-otnosheniya-mezhdu-valeri-simeonov-i-volen-siderov", "text": "Политолозите Кънчо Стойчев и Димитър Ганев анализираха за бТВ президентското вето и политическите реакции на промените в Закона за приватизация и следприватизационен контрол, които държавният глава Румен Радев върна за ново обсъждане. „Съмненията приключиха, в момента сме във фазата на признания. Има ясно признание, че законът е лобистки и премиерът го каза на висок глас”, каза Кънчо Стойчев. Според Димитър Ганев ГЕРБ и премиерът Бойко Борисов в случая са проявили типичния си стил.  „Когато се създаде определено социално или обществено напрежение по някой казус, или хвърчи оставка, или съответно се подменя законодателството. Целта е управлението да не понася тежка имиджова щета. Просто Борисов застава в любимата си роля – като втора камара на парламента”, заяви Ганев. По думите му, напрежение има както в самата коалиция „Обединени патриоти”, така и между ГЕРБ и „Обединени патриоти”.  „Трябва да сме наясно, че това не е най-ниската точка на отношения между Валери Симеонов и Волен Сидеров”, допълни той.", "date": "2018.07.25", "title": "Д.Ганев: Това не е най-ниската точка на отношения между Валери Симеонов и Волен Сидеров"}
{"url": "https://www.faktor.bg/bg/articles/siderov-shte-sadim-valeri-simeonov-ako-ne-stava-za-vitsepremier-da-se-maha-toy-spasi-rednik-tseko", "text": "С  мерките, които прокарва вицепремиерът Валери Симеонов се убива българския туристически бизнес. А аз не съм  го пратил във властта да убива заведенията, хотелиери и стотици дребни предприемачи, а да вдига доходите…Ако не може да се справи с това, ще търсим друг човек за мястото му. Има кой да се справи с тази дейност, защото работата на един вицепремиер е да координира, а не да ходи със свита от полицаи. Така лидерът на „Атака“ Волен Сидеров обясни своята критика към коалиционния си партньор Валери Симеонов в студиото на Нова ТВ. Политикът категорично отрече поправките в закона за следприватизационния контрол да е лобистки и да защитава определени бизнес интереси.  В този закон за приватизацията няма никакъв лобизъм. Той беше обсъждан без никой да го чете. Спасявали сме редник Киро, както каза премиерът. Обвинението беше, че този закон обслужва Домусчиев. А всъщност той регулира следприватизационните отношения. Нищо не опрощаваме на Домусчиев, тази измама беше хвърлена към ГЕРБ и \"Атака\". Затова очаквам извинение от страна на вицепремиера, който очерни мен, депутатите от \"Атака\"  и  Данаил Кирилов. Ако не получим извинение аз и Александров, ще заведем дела за уронване на престижа. И ще окуражим и Кирилов, и премиера също да заведат дела, защото не може вицепремиер по този начин да очерня своите коалиционни партньори. Нека Борисов да постави нещата на място, да знаят хората кой е премиер и кой е вицепремиер, отсече лидерът на \"Атака\".  Волен Сидеров припомни как е бил спасяван редник Цеко от вицепремиера Симеонов, който буквално изнудил премиера, за да бъде приет закона за концесията на втори лифт в Банско. И ако говорим за лобизъм, той посочи вицепремиера и неговите депутати. На въпрос как ще се явяват на следващите избори – като коалиция или самостоятелно, Волен Сидеров бе лаконичен: Аз съм се явявал на избори сам четири път. Аз направих компромис, защото сметнах, че тази коалиция е обществено полезно. Аз бях този, който настояваше заедно да се явим на избори. Симеонов вече намекна, че няма да се явяваме заедно на следващите избори. Но в политиката има всякакви обрати, затова сме готови за всичко.", "date": "2018.07.25", "title": "Сидеров: Ще съдим Валери Симеонов, ако не става за вицепремиер – да се маха, той спаси редник Цеко"}
{"url": "https://www.faktor.bg/bg/articles/spasitelni-lodki-prodalzhavat-da-obikalyat-plazhovete-kray-atina-v-tarsene-na-otseleli", "text": "Невероятна трагедия. С тези думи гръцкият премиер описа горските пожари, при които загинаха най-малко 74 души. Пострадалите са над 187, сред които и една българка.  „Очаква се броят на жертвите да нарасне”, каза говорителят на пожарната.  Гръцкият премиер Алексис Ципрас обяви тридневен траур за десетките жертви на горските пожари в района на Атина.  В курортното селце Мати няма ток, няма вода, а полиция забранява придвижването.  Стотици доброволци помагат, основно носят минерална вода. Над 600 пожарникари и 300 пожарни коли се бориха с огъня. Засегнати от пламъците са около 700 къщи.  Гърция създаде специален интернет сайт (https://missingpeople.audax.gr/), в който бяха вписани изчезналите при горските пожари в областта Атика. В него всеки може да напише имената и да публикува данни и снимка за своите  близки, роднини и приятели, които са в неизвестност. Само за няколко часа след пускането на страницата, в нея вече се издирват 35 души. Сред тях има и много малки деца. Спасителни лодки продължават да обикалят плажовете в търсене на оцелели. Хора, преживели пожара, сравниха случилото се като изригването на вулкана Помпей през ‘79-а година преди новата ера, когато хиляди хора са погребани живи.  „Беше наистина ужасна ситуация. Имаше много дим, много пепел във въздуха и трябваше да тичаме от хотела. Бягахме по плажа, но пламъците ни застигнаха. Трябваше да влезем във водата и да се гмурнем вътре, за да не ни се запалят главите и косата. Чакахме няколко часа, докато ни спасят. За да се върнем в хотела, стояхме доста, докато дойдат лодките, за да ни спасят”, разказва Джейкъб Макинен.   По разпореждане на заместник-министъра на външните работи Георг Георгиев в дипломатическата ни мисия е сформиран кризисен щаб, който ще бъде на разположение на българските граждани, пътуващи или пребиваващи в Гърция. Открита е гореща телефонна линия, на която нашите сънародници могат да потърсят съдействие, в случай на необходимост: +30 6937 096 220", "date": "2018.07.25", "title": "Спасителни лодки продължават да търсят край плажовете оцелели от огнения ад в Гърция"}
{"url": "https://www.faktor.bg/bg/articles/novini/balgariya/i-dnes-oblatsi-i-dazhd", "text": "Облачността днес ще е по-често значителна. На места отново ще има краткотрайни, в отделни райони временно интензивни валежи, през нощта главно в Северна България, а през деня и в Южна. Максималните температури ще са между 24 и 29 градуса. По Черноморието ще има по-често значителна облачност. Главно в следобедните часове отново ще има валежи от дъжд и гръмотевици. Температурата на морската вода е 25-27 градуса. Вълнението на морето ще бъде 2-3 бала.", "date": "2018.07.25", "title": "И днес - облаци и дъжд"}
{"url": "https://www.faktor.bg/bg/articles/kakvo-shte-se-promeni-za-horata-s-uvrezhdaniya-sas-zakona-za-lichnata-pomosht", "text": "Социалният министър ще разяснява законовите промени за хората с увреждания, които готви кабинета през народните представители. Изслушването идва на фона на продължаващия разнобой между хората с увреждания. Вчера до вече съществуващия палатков лагер при Народното събрание, се появи още един. Втори палатков лагер на хората с увреждания пред парламента От една страна майките на деца с увреждания продължават да настояват за зелена светлина по Закона за личната помощ, внесен от омбудсмана Мая Манолова. А новопоявилите се представителни организации искат не отделен Закон за личната помощ, а други два закона, които да осигурят комплексна реформа.", "date": "2018.07.25", "title": "Какво ще се промени за хората с увреждания със Закона за личната помощ?"}
{"url": "https://www.faktor.bg/bg/articles/novini/balgariya/izvanredno-zasedanie-na-ikonomicheskata-komisiya-v-ns-zaradi-vetoto-na-radev", "text": "Извънредно заседание на икономическа комисия в Народното събрание. Обсъдено ще бъде наложеното от президента Румен Радев вето върху Закона за приватизация и следприватизационен контрол. Държавният глава върна закона за повторно обсъждане с възражения са срещу параграфи, които според него ще доведат до преразглеждане на вече сключени приватизационни договори и са в ущърб на държавата и обществото. Управляващите от ГЕРБ подкрепиха президентското вето и заявиха, че оттеглят внесените от тях предложения.", "date": "2018.07.25", "title": "Извънредно заседание на икономическата комисия в НС заради ветото на Радев"}
{"url": "https://www.faktor.bg/bg/articles/novini/svyat/arestuvaha-saprugata-na-dzhihadist-planirali-napadenie-s-biologichno-orazhie-v-germaniya", "text": "Съпругата на ислямист, планирал терористично нападение с рицин в германския град Кьолн, бе арестувана по подозрение в съучастничество, съобщи вчера прокуратурата, цитирана от ДПА. Четиридесет и две годишната жена се казва Ясмин Х.  При претърсване в дома на двойката на 12 юли са открити 3150 рицинови семена и 84,3 мг рицин, закупени по интернет.  Основният заподозрян по случая е 29-годишен тунизиец, описван от германските власти като \"идеологически близък\" до \"Ислямска държава\". Той бе арестуван миналия месец.  Мъжът на име Сиеф Аллах Х. е влязъл в контакт с групировката в Сирия чрез социалните мрежи през 2017 г., каза вчера прокуратурата. Групировката очевидно го е насърчила да извърши нападение в Германия. Ясмин, която е германска гражданка, също така е обвинена, че е организирала от името на съпруга си ходене до Полша за посещение на компания за пиротехника. Двамата са купили хамстер, върху който да изпробват отровата. Американското министерство на правосъдието съобщи вчера, че двама американци, обвинени в сътрудничество с \"Ислямска държава\", са били върнати от Сирия в САЩ, където ще бъдат съдени, предаде Франс прес. Те са върнати в щатите от американската армия. Двайсет и осем годишният Ибрахим Мусаибли, родом от щата Мичиган, е обвинен в участие в дейностите на групировката от април 2015 г. до юни 2018 година. Министерството не съобщи името на втория, но според Си Ен Ен става дума за американка от Индиана на име Саманта ел Хасани, която се е омъжила за джихадист.", "date": "2018.07.25", "title": "Арестуваха съпругата на джихадист, планирали нападение с биологично оръжие в Германия"}
{"url": "https://www.faktor.bg/bg/articles/novini/svyat/tramp-sasht-i-es-tryabva-da-se-otkazhat-ot-vsichki-mita-barieri-i-subsidii", "text": "Американският президент Доналд Тръмп е песимист преди насрочените за днес преговори с председателя на Европейската комисия Жан-Клод Юнкер, целящи избягване на търговска война, съобщи Ройтерс. Той заяви снощи в \"Туитър\", че САЩ и ЕС трябва да се откажат от всички мита, бариери и субсидии.  \"Това най-сетне ще може да се нарече Свободен Пазар и Свободна Търговия! Надявам се, че ще го направят, но няма!\", написа Тръмп. Американският президент обвинява ЕС в нечестни търговски практики и заплаши да увеличи митата на колите, внасяни от блока. Еврокомисарката по търговията Сесилия Малстрьом, която ще придружи Юнкер, каза миналата седмица, че ЕС изготвя списък от американски продукти, които да обложи с мита, ако САЩ вземат под прицел европейските автомобили. Еврокомисията съобщи в понеделник, че Юнкер няма да отиде във Вашингтон с конкретни търговски предложения.", "date": "2018.07.25", "title": "Тръмп: САЩ и ЕС трябва да се откажат от всички мита, бариери и субсидии"}
