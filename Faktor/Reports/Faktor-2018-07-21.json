{"url": "https://www.faktor.bg/bg/articles/novini/svyat/atina-rusiya-ne-mozhe-da-proyavyava-neuvazhenie-kam-drugi-strani", "text": "В очакване на отговора на Москва на решението на Атина да експулсира двама руски дипломати за предполагаема намеса във вътрешните работи, гръцкият министър на външните работи Никос Коцияс заяви, че Русия не може да проявява „неуважение“ към други страни, съобщава електронното издание на вестник Kathimerini. В интервю за „Ефимерия тон Синтектон“, публикувано в събота, първият дипломат на Атина говори за недолството на Москва от поканата, която Македония (в източника – БЮРМ) получи за започване на преговори за членство в НАТО.  „Русия трябва да осъзнае, че не може да не съблюдава националните интереси на друга държава, само защото смята, че е по-силна. Няма да толерираме такава позиция – нито от Запада, нито от Изтока, и ние доказахме това\", подчерта Коцияс. Русия все още не е отговорила на решението на Гърция да експулсира двама руски дипломати и да забрани на още двама руски граждани да влязат в страната, заради предполагаеми усилия за подкопаване на утвърждаването на договора за името на Македония, постигнат между Атина и Скопие миналия месец", "date": "2018.07.21", "title": "Атина: Русия не може да проявява неуважение към други страни"}
{"url": "https://www.faktor.bg/bg/articles/nad-40-izvestni-lichnosti-ot-evropa-i-sasht-podkrepiha-s-otkrito-pismo-dogovora-mezhdu-makedoniya-i-gartsiya", "text": "Над 40 известни личности от Европа и САЩ подкрепиха с открито писмо Договора между Македония и Гърция за разрешаване на спора за името.  В писмото, публикувано в днешния брой на британския вестник \"Гардиън\", се подчертава, че \"договорът уважава достойнството и на двата народа и правото им на самоопределение\". Под документа са се подписали учени от университети в Кеймбридж, Лондон, Бъркли, Ню Йорк, Болоня, Варшава, както и членове на Европейския парламент.  Според учените такива жестове на помирение трябва категорично да се подкрепят предвид възхода на десния национализъм в Европа и опасността от ревизионистки прояви на Балканите.", "date": "2018.07.21", "title": "Над 40 известни личности от Европа и САЩ подкрепиха с открито писмо Договора между Македония и Гърция"}
{"url": "https://www.faktor.bg/bg/articles/germaniya-omekna-premahva-ikonomicheskite-ogranicheniya-sreshtu-turtsiya", "text": "Федералното правителство на Германия взе решение за премахване на икономическите ограничения срещу Турция и коригира съветите си за пътуващите в страната граждани на ФРГ, съобщава вестник Hurriyet, като уточнява, че Берлин е взел решението, след като Анкара отмени режима на извънредно положение.  Ограниченията за износ в Турция в размер до 1,5 милиарда евро (1,7 милиарда долара) няма да бъдат подновявани тази година, обяви германският министърът на икономиката Петер Алтмайер, потвърждавайки по този начин по-ранен доклад на вестник Frankfurter Allgemeine Zeitung, цитиран от \"Фокус\". Мярката беше наложена през юли 2017 г. с цел оказване на натиск на Турция, след като в страната бяха задържани германски правозащитник и петима други активисти, включително ръководителят на месния офис на неправителствената организация „Амнести интернешънъл\". Министерство на външните работи на ФРГ също премахна от официалната интернет страница на ведомството предупрежденията за германските граждани за висок риск от произволни арести при посещение в Турция.  Извънредното положение в Турция, наложено след опита за държавен преврат от 2016 г., бе отменено на 19 юли. Ден по-късно Турция и Нидерландия възстановиха дипломатическите си връзки, които бяха прекъснати след решението на европейската страна да не допусне участието на двама министри на Анкара в митинг в Ротердам.", "date": "2018.07.21", "title": "Германия омекна! Премахва икономическите ограничения срещу Турция"}
{"url": "https://www.faktor.bg/bg/articles/ninova-ne-otreche-obvineniyata-che-e-podstrekavala-protestirashti-v-strandzhansko", "text": "Къде да бъде Корнелия Нинова, ако не в Шарково – в кабинета си ли, или да играе тенис като някои други. Това каза общинският съветник от БСП в Столичния общински съвет Николай Николов по време на Националното съвещание на партията, предаде „Фокус“. \"Неслучайно в сряда бе така подкрепена в протеста на животновъдите пред Министерски съвет. Всеки един в тази зала - общински съветник, народен представител - е лице на БСП. Бивайки сред хората, ние може да разрешаваме техните проблеми и те ще ни се доверят“, каза Николов.  Той очевидно има твърде бегла представа за чувствата , които предизвиква БСП сред болшинството от българите. Попитана във връзка с обвиненията на ГЕРБ, че е подстрекавала протестиращи в Странджанско самата Корнелия Нинова отговори: „Извинете много. Заседанието тече, днешната ни тема е бъдещето на България. Нищо повече от това“. Така на практика тя отказа да отрече обвиненията.  Припомняме, че по-рано на извънреден брифинг ГЕРБ обявиха, че лидерът на БСП Корнелия Нинова е замесена в протестите в Шарково - селото, където се събраха хора от цялата страна срещу избиването на животни там. Това обявиха на пресконференция днес от ГЕРБ. \"Дадохме ясна информация, че според нас тези провокации в района на Шарково са инициирани от Позитано, също и от президента Радев\", заявиха на извънредния брифинг в централата на ГЕРБ. Те пуснаха видео от 19 юли на едно лице, което нарекоха активен провокатор и организатор на тези действия. \"Тодор Атанасов се казва този човек и в профила му във фейсбук ще видите това видео, той е денонощно там\", добавиха от партията. По-късно видеото беше изтрито, но от ГЕРБ изпратиха клипа до медиите.", "date": "2018.07.21", "title": "Корнелия Нинова не отрече обвиненията, че е подстрекавала протестиращи в Странджанско"}
{"url": "https://www.faktor.bg/bg/articles/volen-siderov-shte-proveryava-valeri-simeonov", "text": "Лидерът на партия \"Атака\" и председател на парламентарната група на \"Обединени патриоти\" Волен Сидеров обяви, че започва проверка на \"ударите по българския туристически бизнес по Черноморието\". В профила си във Фейсбук, цитиран и от пресцентъра на партията, Сидеров обяснява, че проверката е провокирана от липсата на доверие от негова страна в досега изнесената информация от вицепремиера Валери Симеонов. Волен Сидеров иска да научи по какъв начин се взимат решения кой да бъде проверяван по курортите.", "date": "2018.07.21", "title": "Волен Сидеров ще проверява Валери Симеонов"}
{"url": "https://www.faktor.bg/bg/articles/obshtestvo/ulitsata/obrali-ofisa-na-aliants-v-noviya-grad-na-nesebar", "text": "Неизвестни са обрали офиса на „Алианц“ в Новия град в Несебър. Крадците очевидно са били много добре подготвени професионалисти, тъй като успели да извършат удара в разгара на сезона и да се измъкнат незабелязано. Те проникнали в банковия клон през съседен офис на фирма за недвижими имоти, разбили стената и директно атакували трезора. Обирът е извършен в петък, около 04:30 ч. сутринта, съобщава Флагман, позовавайки се на свои източници.  От полицията все още няма официална информация по случая, не е ясно каква точно сума са задигнали крадците. Вчера цял ден районът е бил блокиран от разследващи, разкриха работещи в близките търговски обекти. Точно заради това хората предполагат, че ударът е сериозен. Живеещи в района пък казаха, че преди 2 години банковият клон е обран по подобен начин.", "date": "2018.07.21", "title": "Обрали офиса на „Алианц“ в Новия град на Несебър"}
{"url": "https://www.faktor.bg/bg/articles/novini/balgariya/rumen-petkov-korneliya-ima-nuzhda-ot-kompetentnata-pomosht-na-psihiatara-d-r-nikolay-mihaylov", "text": "Мисля, че ситуацията в т. нар. Патриоти е до такава степен тежка, че ще има жертви, ако ги оставим в една стая. Там има органическа неприязън помежду им. Сега е очевидно, че степента на напрежение или на зависимост от външни фактори излиза извън всякаква норма на хигиена. Това заяви в \"Офанзива с Любо Огнянов\" на Канал 3 лидерът на АБВ Румен Петков, бивш вътрешен министър от БСП. По повод днешното изявление на лидера на БСП Корнелия Нинова, че с инициативата визия за България социалистите не предлагат алтернатива на ГЕРБ, а на системата, Румен Петков отбеляза: \"Тук ще трябва компетентната помощ на психиатъра доктор Николай Михайлов. Ние от АБВ от дълго време и с много аргументи обясняваме, че всъщност ГЕРБ и БСП са една и съща монета. За съжаление има достатъчно примери как БСП не реагира достатъчно. Но ако БСП сама си казва, че не е алтернатива на ГЕРБ, това е много страшно\". Румен Петков разкритикува действията на Корнелия Нинова и в кризата с чумата по животните в Ямболско.  \"Такъв тип цинизъм - да мъкнеш медиите със себе си, да се качиш на каручката и да спекулираш по грозен начин, само за да те дадат по телевизора вечерта, и да си тръгнеш след това без да предприемеш нищо - и Мая, и Корнелия. Който ходи там, според мен допусна грешка\", каза Румен Петков. \"Вече 5 г. ние ликвидираме поголовието, в Бургаска, Ямболска и Хасковска област. Ако има чума - държа да бъдем чути докрай. От АБВ след сериозни консултации с научните среди настояваме да не се избиват животни без доказан здравен статус. Непускането за проби е наслагване на напрежение поради липса на комуникация - липсата на комуникация и политическата спекула\", продължи лидерът на АБВ. \"От АБВ искахме създаване на фонд Профилактика - сигурен съм, че личният потенциал на министър Порожанов ще му позволи да намери тези средства. Аз се чудя нашите евродепутати къде са\",  добави Румен Петков. Той предупреди, че следващата голяма криза може да е африканската чума по свинете, каквато вече има в съседна Румъния. \"От АБВ предупреждаваме, че следващата голяма опасност е африканската чума по свинете. Трябва да има мярка и в глупостта - дори в Народното събрание\", каза Румен Петков. По случая с решението на КЗК срещу сделката за изкупуването на ЧЕЗ от дружеството \"Инерком\" на Гинка Върбакова, Румен Петков прогнозира, че то би паднало, ако \"Инерком\" обжалва. \"Мисля, че при този натиск от неправителствени, професионални среди, партии, почтеното е госпожа Върбакова да не обжалва. По мое скромно мнение съдът ще свали решението на комисията\", каза Румен Петков. \"Мисля, че ако започне процедурата отначало и държавата се изправи с целия си авторитет пред чешката държава, ще успокои ситуацията. С направеното досега, и то не от вчера, мисля, че има всички основания ЧЕЗ да ни зашлеви в Европейския съд и гяволъка и политическата спекула да я платим всички ние\", предупреди лидерът на АБВ.", "date": "2018.07.21", "title": "Румен Петков: Корнелия има нужда от компетентната помощ на психиатъра д-р Николай Михайлов"}
{"url": "https://www.faktor.bg/bg/articles/novini/svyat/tsru-kitay-vodi-studena-voyna-sreshtu-sasht", "text": "Според Централното разузнавателно бюро (ЦРУ) Китай води студена война срещу САЩ, пише американското издание The Washington Examiner. „В края на краищата китайците се стремят да изместят САЩ като водеща сила в света. Това, което те водят срещу нас, се нарича студена война“, констатира Майкъл Колинс, заместник-помощник директор на ЦРУ в Центъра за мисии в Източна Азия, в рамките за форум по сигурността, проведен в Аспен.  Съгласно думите му, управляващата в Китай Комунистическа партия е отприщила многостранна кампания за намаляване на американското влияние и разширяване на глобалната мощ на Китай, цитира \"Фактор\". „Те искат всяка държава в света – когато взима решения за своите интереси, решенията си за политически въпроси - преди всичко да на страната на Китай, а не с САЩ\", твърди Колинс.  Американски държавни служители все по-често отправят предупреждения за Китай, отчасти заради разузнавателните оценки, които показват, че Пекин се опитва да трансформира страната в глобална сила. Китай ускори тази промяна чрез нови назначения в кръговете на националната сигурност и с предявяването си на претенции за суверенитет над Южнокитайско море.  Във Вашингтон се опасяват от китайските програми в американската образователна система. Колинс е сред онези, които проявяват загриженост от „намесата в нашата мисъл“ чрез това, което той нарича „комунистическа пропаганда“, като предупреди, че Пекин се опитва да влияе на китайската диаспора в САЩ. Идеологическият компонент е само един от аспектите на конкуренцията между двете страни. „[Това не е] студена война, такава каквото видяхме в миналото столетие, това е студена война по дефиниция. Китай използва всички пътища на властта - законни и незаконни; обществени и частни; икономически и военни – за да подкопае позицията на съперниците си, без да прибягва до конфликт\", подчерта Колинс.", "date": "2018.07.21", "title": "ЦРУ: Китай води студена война срещу САЩ"}
{"url": "https://www.faktor.bg/bg/articles/novini/svyat/moskva-si-iska-shpionkata-arestuvana-v-sasht", "text": "В рамките на телефонен разговор с държавния секретар на САЩ Майк Помпео, първият дипломат на Москва Сергей Лавров е подчертал необходимостта от бързото освобождаване на задържаната по обвинения в шпионаж руска гражданка Мария Бутина. Това се казва в съобщение, публикувано на официалната интернет страница на Министерството на външните работи на Руската федерация, предава TACC, цитирана от \"Фокус\".  „Лавров е подчертал неприемливостта на действията на американските власти, арестували в САЩ на основание изфабрикувани обвинения руската гражданка Бутина, и необходимостта от бързото й освобождаване“, се казва в разпространеното съобщение, в което се подчертава, че телефонният разговор се е състоял по инициатива на Вашингтон.  Бутина бе задържана във Вашингтон на 15 юли. Тя е уличена в заговор с цел водене на дейности в САЩ в полза на друга държава.", "date": "2018.07.21", "title": "Москва си иска шпионката,  арестувана в САЩ"}
{"url": "https://www.faktor.bg/bg/articles/novini/balgariya/yanaki-stoilov-kade-beshe-bsp-kogato-se-glasuvaha-promenite-v-zakona-za-privatizatsiyata", "text": "Опасното е сегашната коалиция да не си стане самодостатъчна с вътрешната опозиция на В. Симеонов и БСП да няма какво да каже като опозиция. Преди да кажеш каква трябва да е България, трябва да покажеш как действаш като опозиция! Къде беше БСП, когато се гласуваха промените в закона за приватизацията? Или за горивата? Попита риторично Янаки Стоилов в студиото на  bgonair.bg.  Относно спряната сделка за ЧЕЗ от КЗК: Много по-чисто щеше да бъде, ако държавата беше казала, че сделката е неизгодна, вместо да се произнася КЗК! Защото аргументите на КЗК не издържат. Задаваме си въпроса, как работят институциите? Но на първо четене, тази новина дойде като приятна изненада. Възможно е догодина да има предсрочни избори. За съжаление партиите са се превърнали в организации за провеждане на избори.", "date": "2018.07.21", "title": "Янаки Стоилов: Къде беше БСП, когато се гласуваха промените в закона за приватизацията?"}
{"url": "https://www.faktor.bg/bg/articles/obshtestvo/ulitsata/vavezhdat-novi-vremenni-ogranicheniya-na-dvizhenieto-v-sofiya", "text": "Столична община информира за нови временни ограничения на движението в София във връзка с различни мероприятия. На улица \"Йоаким Кърчовски\" се въвежда временна организация на движението заради ремонт. Улицата ще се преасфалтира. Поради това в участъка между ул. \"Владайска\" и ул. \"Дамян Груев\" се въвеждат промени в организацията на движение. Забранява се влизането на пътни превозни средства, както следва: - от 00.00 часа на 23.07.2018 г. до 24.00 часа на 27.07.2018 г. по ул. \"Йоаким Кърчовски\" в участъка между ул. \"Владайска\" и ул. \"Дамян Груев\"; - от 00.00 часа на 28.07.2018 г. до 24.00 часа на 31.07.2018 г. по ул. \"Йоаким Кърчовски\" в участъка между ул. \"Владайска\" и ул. \"Дамян Груев\", както и през кръстовището ул. \"Йоаким Кърчовски\" - ул. \"Дамян Груев\". Организация на движението се въвежда и за ул. \"Даскал Стоян Попандреев\", между ул. \"Белите Брези\" и ул. \"Воденичница\". От 00.00 часа на 24.07.2018 г. до 24.00 часа на 07.08.2018 г. се забранява влизането на пътни превозни средства по дясна пътна лента на ул. \"Даскал Стоян Попандреев\" от ул. \"Кумата\" до ул. \"Ралевица\", в посока Околовръстен път. Забранява се влизането на пътни превозни средства и в участък на бул. \"Арсеналски\" във връзка с рехабилитацията на уличен канал по булеварда. От 00.00 часа на 23.07.2018 г. до 24.00 часа на 12.08.2018 г. се забранява влизането на пътни превозни средства по южната половина от пътното платно на бул. \"Арсеналски\" в участъка от ул. \"Църноок\" до ул. \"Зорница\". Движението на пътни превозни средства ще се извършва двупосочно в по една лента в посока по северната половина от пътно платно на булеварда. От Столична община напомнят и че до 28 юли остава забраната за влизане на ППС в участък от ул. \"Гюешево\". До 28.07.2018 г. остава забраната за влизане на пътни превозни средства в двете посоки по ул. \"Гюешево\" в участък от 260 м, считано от ул. \"Камен Андреев\" в посока ул. \"Никопол\". До 28.07 остава и променяната в маршрута на автобусна линия № 60, съответно: от ж.к. \"Овча купел\" по маршрута си до кръстовището ул. \"Гюешево\" - ул. \"Никопол\", надясно по ул. \"Никопол\", ул. \"Охридско езеро\" и след кръстовището ул. \"Гюешево\" - ул. \"Охридско езеро\" по маршрута си до Централна жп гара. Организация на движението се въвежда и за провеждането на тържество в с. Войнеговци. На 22.07.2018г. за времето от 17.00 до 22.00 часа се забранява влизането на превозни средства по ул. \"Стара планина\" в участъка между ул. \"Реката\" и ул. \"Вършец\". За този период се променя организацията на движение на автобусна линия№ 21-22. Скъсява се маршрута до кръстовището на ул.\"Стара планина\" с ул.\"Реката\". Последната спирка \"начало с. Войнеговци\". Началната спирка \"Начало с. Войнеговци\". Закрива се спирките: \"Център с. Войнеговци\" , \"с. Войнеговци\". Организация на движението се въвежда във връзка реконструкция на топлопроводна мрежа, захранваща кв.502, пишат още от СО. От 00.00 часа на 23.07.2018 г. до 24.00 часа на 12.08.2018 г. се забранява влизането на пътни превозни средства по северната половина на пътното платно на ул. \"Московска\", между ул. \"Дунав\" и ул. \"11-ти август\". Движението ще се извършва еднопосочно по една лента в посока от ул. \"Дунав\" към ул. \"11-ти август\" в същия участък.", "date": "2018.07.21", "title": "Въвеждат нови временни ограничения на движението в София"}
{"url": "https://www.faktor.bg/bg/articles/kradtsi-ograbili-doma-na-televizionnata-vodeshta-mira-dobreva-dokato-semeystvoto-y-spyalo", "text": "Крадци са ограбили дома на  Мира Добрева. Наглите обирджии влезли в дома на водещата на БНТ през нощта, докато семейството й спяло.  За грабежа съобщи самата Добрева, разгневена в социалната мрежа Фейсбук. Това не е първия такъв инцидент в дома на водещата.", "date": "2018.07.21", "title": "Крадци ограбили дома на Мира Добрева, докато семейството й спяло"}
{"url": "https://www.faktor.bg/bg/articles/layf-stayl/snahata-pleymeytka-na-banker-sotsialist-oshte-ne-moga-da-svikna-che-sam-gushterova", "text": "Аз съм това, което съм си. Това, че съм взела на Хриси фамилията, не значи, че ще се променя, като човек. Аз още не мога да свикна, че съм Гущерова. Това заяви в рубриката на Ива Софиянска в  Нова тв  плеймейтка Светлана Гущерова, която миналата седмица сключи брак с бизнесмена Християн Гущеров, син на банкера, застраховател и виден социалист Добромир Гущеров. Той е от знаковите лица на партията-защитник на трудовите хора. Спрягане за  един от най-заможните политици на БСП, което говори за  много-много сериозно състояние.  \"Учудвам се обаче, че никой не споменава името на Огнян Дойнов. Той беше човекът, занимавал се с всички тези проекти, с новия бизнес и икономика на България“, разказвал е той във връзка с лукановите куфарчета.  \"Ние сме народ с вроден социализъм в душата си. Ненавиждаме богатството, не харесваме различието между хората, не харесваме някой да е по-успял... Но казвам категорично – от 1988 до края на 1990 г. куфарчета с пари се раздаваха! Много неуспели фирми има, които се създадоха и по партийна, и по комсомолска, и по профсъюзна линия. Малко от тях успяха\", казвал е Гущеров-старши.  Та е нормално снахата на такъв виден човек да ни уведомява в национален ефир за вкусовете и прищевките си, даже е задължително. „Обичам да карам колело и ролери. Обичам кучета. Имах в Търговище, откъдето съм, куче, но то почина. Искам да направя приют за кучета\". Защо да не направи наистина?  Сироп и рози се изляха с кофи от ефира на Нова телевизия.   „Християн ме извика ме по време на една фотосесия, дни след това, и ми падна на колене, отвори ми една кутийка с пръстен. Каза ми колко много ме обича. Бях много щастлива\", разкри  новоизпечената Гущерова. Сигурни сме в това.  \"Първата ми фотосесия за \"Плейбой\" беше скришна за родителите ми. Естествено те разбраха. Баща ми беше много щастлив, майка ми не толкова\", каза снахата Светлана.  \"В началото, когато излезе фотосесията, майка ми се срамуваше. Баща ми пък се хвалеше с него на всички в квартала и разнасяше списанието\", добави тя.  \"Била съм близка с Мария /певицата, бивша на бансерския –син- б.р-/ , но когато започнах да се виждам с нея, тя вече беше разделена с него. Запозна ни общ приятел и беше малко нагласено, искаше да ни сватоса. Ние сме много еднакви като характери, много се разбираме. Забавен е, има чувство за хумор. В него намерих това, което съм търсила\", добави тя.  \"Грабна ме с това, че много обича кучета и с готвенето си. Първата ни целувка бе след 5-6 дни. Постоянно си пишехме или бяхме заедно. След първата целувка заживяхме заедно, всичко се случи много бързо. Много пътуваме. Ходим често на кино\",", "date": "2018.07.21", "title": "Снахата-плеймейтка на банкер-социалист: Още не мога да свикна, че съм Гущерова"}
{"url": "https://www.faktor.bg/bg/articles/kultura/art-faktor/radio-sovobodna-evrapo-i-gibelta-na-komunizma-letopis-na-bolkata-i-letopis-na-obezbolyavaneto", "text": "Тръгнаха внезапно едни приказки за възстановяване на българоезичните предавания на Радио „Свободна Европа” – и аз изтръпнах. Изтръпнах не от страх – от надежда изтръпнах. „Боят настана, тупкат сърца ни!” – рекох си не на шега. И как няма да тупкат – с това радио аз съм свързан не как да е, а органично – и биографично, и идейно; и рационално, и емоционално. Ще се опитам обаче да овладея нетърпеливостта си и да тръгна по реда на нещата в тяхната времева последователност – от дебрите на Студената война, та чак до наши дни. И така нейде през началото на 1975 г. напуснах Радио Германия (или по-скоро радиото мен) и българската емисия на РСЕ ме приюти с готовност. Докато Радио Германия изчерпи бюджета си за есеистичните понеделници, които си деляхме братски с Георги Марков, бюджетът на „Свободна Европа” се оказа практически неограничен. Имаше бол пари и за култура, и за литература, и за есеистика, и за публицистика – и за поезия дори. Като програмен редактор, отговарящ за седмичната културна програма „Контакти” (най-голяма в рамките на българската емисия), запретнах ръкави да издиря и приютя журналистически най-именитите български интелектуалци в изгнание. Редовни и нередовни сътрудници ми станаха Георги Марков, Атанас Славов, Асен Игнатов, Стефан Попов, Христо Огнянов, Стефан Маринов – изобщо трудно ще намерите име от българския интелектуален елит в емиграция, което да не е прозвучало с творбите си по вълните на „Контакти”. След 1990 г. предаването ми украсиха и имената на най-изявените родни творци като Тончо Жечев, Иван Радоев, Константин Павлов, Иван Цанев, Николай Кънчев, Михаил Неделчев, Радой Ралин, Марко Ганчев, Георги Мишев, Атанас Свиленов, Енчо Мутафов, Димитър Коруджиев, Вероника Благова, Миглена Николчина и много, много други. А сега няколко думи за приноса на РСЕ   Този принос е по моему изключителен – дори само поради обстоятелството, че радиото разби еднопартийния монопол над информацията. Това беше и  стратегическата програмна цел на медията, фиксирана още в устава на РСЕ. Всъщност „Свободна Европа” бе на първата фронтова линия в ожесточените битки на Студената война, която, слава Богу, не прерасна в гореща благодарение и на нас – колкото и да ни клеветяха и ругаеха комунистическите пропагандни медии като войнолюбци, ястреби и подстрекатели на нов световен конфликт. А ние бяхме десетилетия наред само прозорец (при това единствен!) за милиони редови българи към недостъпния външен свят. Въпреки мощните заглушителни централи, които сериозно възпрепятстваха емисиите ни, благодарение на нас милиони наши сънародници бяха малко по-добре информирани за събитията и на родна земя, и зад граница. Излъчванията на Би Би Си, на „Гласът на Америка”, на Радио Германия и най-вече на „Свободна Европа” се оказаха единствена алтернатива на бълващите ден и нощ клевети по адрес на целия Свободен свят български радиа, телевизии, вестници, списания, книгоиздания, фестивали, културни и безкултурни масовки, филмови и театрални постановки. Когато през втората половина на 90-те РСЕ преустанови окончателно предаванията си, аз наивно повярвах, че ние вече сме изпълнили историческата си мисия, че българското общество вече си има собствени свободни информационни източници и ние не сме му необходими. Друг, противоположен се оказа развоят на събитията. Постепенно родните медии се обединиха в един   Стъпка по стъпка това обстоятелство превърна медиите ни (електронни и неелектронни) от свободни в полусвободни и от полусвободни в несвободни. Вярно е, че днешното състояние на медийния сектор не бива да се отъждествява с онази безпощадна тоталитарна еднопартийна диктатура над информацията, вярно е обаче също, че, ако не са приравними, нещата са сравними. Благодарение на тази им сравнимост най-престижните международни статистики ни наредиха на едно от последните места в света по свобода на словото. Господството на олигархичните кръгове над това слово могат скоропостижно да ни изтикат и на последното място. Така, както свободата на „Свободна Европа” може да сложи край на тази деструктивна тенденция.", "date": "2018.07.21", "title": "Радио „Свободна Европа” и гибелта на комунизма – летопис на болката и летопис на обезболяването"}
{"url": "https://www.faktor.bg/bg/articles/obshtestvo/zakon-i-red/nachalnikat-na-kat-gabrovo-ne-sam-arestuvan", "text": "Началникът на КАТ- Габрово Пенчо Пенчев разпространи чрез профила си във Фейсбук обръщение към медиите, в което посочва, че не е арестуван, каквато информация беше публикувана, предаде БНР. Той посочва, че информацията за задържането му е предизвикала последици в негова вреда, както и притеснение за близките му. При вчерашната спецоперация, по неофициална информация, е задържан началник група \"Регистрация“ в КАТ - Габрово. Мирослав Стефанов е в Пътна полиция от 2010 година, преди това е бил шеф на Районното полицейско управление в Габрово и на други позиции в системата на МВР, където работи повече от 25 години. Акцията под ръководството на Специализираната прокуратура е започнала в късния следобед в петък и е продължила до късно вечерта. Говорителят на главния прокурор Румяна Арнаудова заяви, че престъпната група е извършвала длъжностни и документни престъпления. Отново по непотвърдени данни, задържаните полицаи от КАТ – Габрово са заподозрени за участие в група за незаконна търговия с автомобили, чийто лидер е бил задържан във Варна. След появилата се вчера информация в някои медии, че сред арестуваните е началникът на КАТ в Габрово, Пенчо Пенчев разпространи чрез профила си във Фейсбук обръщение, в коет", "date": "2018.07.21", "title": "Началникът на КАТ- Габрово: Не съм арестуван"}
{"url": "https://www.faktor.bg/bg/articles/obshtestvo/ulitsata/karakachanov-otkazal-na-bsp-gvardeyskata-rota-da-pochete-makedonista-terorist-nikola-vaptsarov", "text": "Военният министър Красимир Каракачанов е отказал почетната гвардейска рота днес да присъства официално на възпоменанието в памет на Никола Вапцаров и неговите другари Антон Иванов, Петър Богданов, Георги Минчев, Атанас Романов и Антон Попов. Искането е било направено от софийската организация на БСП, която днес проведе от 11 часа възпоменателен митинг-поклонение по повод 76 години от разстрела на групата комунистически деятели. Те са осъдени на смърт, заради шпионска и подривна дейност в полза на съветските болшевики. За решението на министър Каракачанов са се интересували дори и от президентството, което явно е било включено в заверата за възпоменанието и отдаване почести на Вапцаров като на национален герой. Това разкри по ТВ „Европа” политологът Антон Тодоров.  През последните месеци министър Каракачанов допусна редица гафове, свързани с руски празници и скандално награждаване на стари чекисти от БСП. Но този път заслужава адмирация, отстоявайки на натиска на социалистите и президентството, коментира Тодоров. Политологът акцентира, че днешното сборище на гарнизонното стрелбище е антибългарско, защото Вапцаров се е обявявал за македонец и македонист. Това щеше да бъде унижение за гвардията ни - да участва в почитане на болшевишки терористи и национални предатели, смята политологът.  Според него поезията на Вапцаров е евтина, лишена от естетически достойнства,  примитивна. Тодоров цитира и становището на жури, което в началото на 30-те години на миналия век оценява поетични произведения, участващи в конкурс на тогавашната софийска община. Изводът на журито е, че поезията на Вапцаров \"вони на цървули, чесън и лук\". След комунистическия преврат през 1944 г. каскетаджиите, които дойдоха на власт с помощта на СССР промиха мозъците на българите и им внушиха, че Вапцаров е недооценен гений и трябвало да му се даде Нобелова награда за литература. Според Антон Тодоров отдаването на почит към престъпниците от времето на комунизма е една от важните причини да сме на това незавидно дередже, с провален преход.  Тодоров цитира и думи на Вапцаров, записани от най-добрия му изследовател - Цвета Трифонова: „Трябва да се напънем мъжки, какво се иска от нас всъщност – много, твърде много! Ние сме македонци и нашето творчество трябва да бъде в служба на македонската кауза”.  Това е македонизъм от най-долна коминтерновска проба.  А БСП днес празнуват македонист, който не е признавал България за свое отечество, коментира още Тодоров.", "date": "2018.07.21", "title": "Каракачанов отказал на БСП гвардейската рота да почете македониста-терорист Никола Вапцаров"}
{"url": "https://www.faktor.bg/bg/articles/obshtestvo/zakon-i-red/puskat-pod-domashen-arest-ediniya-ot-zadarzhanite-nadzirateli-vav-varnenskiya-zatvor", "text": "Вторият от задържаните в сряда надзиратели във Варненския затвор Милен Добрев беше пуснат под домашен арест, предаде а Радио „Фокус“ – Варна. На извънредно заседание в Окръжния съд днес служителят в системата на Главна дирекция „Изпълнение на наказанията“ беше пуснат под домашен арест след първоначалното задържане под стража за срок до 72 часа.  Предстои съдията от състава Димо Димов да реши и каква ще е мярката за неотклонение на третия задържан надзирател Стоян Петров. По-рано през деня съдът реши да остави в ареста ръководителят на групата Николай Тонев. В залата стана ясно, че тримата са пускали нерегламентирано на свобода затворника Искрен Маринов, излежаващ 6-годишна присъда за участие в организирана престъпна група, специализирана в автокражби. Днес след първото заседание адвокатът на Николай Тонев, който е в системата на МВР от 18 години, каза, че предстои да бъде установено дали това е административно нарушение, или престъпление. Според адвоката в касата на клиента му не са намерени пари. Той добави, че у него е имало само пари, събрани със синдикални дейности за децата на бащи герои. \"Предстои да се установява дали затворникът е работел извън територията на затвора\", каза адв. Томов. Според него клиентът му е изключително притеснен от ситуацията. Той 18 години е бил е в така наречения СПООР. Според адвоката, лишеният от свобода е бил пускан навън за изключително кратко време. По думите му има свидетелски показания, че е бил пускан за покупки на хранителни продукти.", "date": "2018.07.21", "title": "Пускат под домашен арест единия от задържаните надзиратели във Варненския затвор"}
{"url": "https://www.faktor.bg/bg/articles/politika/na-vseki-kilometar/eduard-genov-avtentichnite-disidenti-i-strahat-na-starite-mishotsi-ot-sluzhbite", "text": "След близо три десетилетия повечето трезво мислещи и ляво необременени българи разбраха, че сме били свидетели на може би една от най-мащабните разработки на Държавна сигурност, която, за да може да бъде по-лесно обществено преглътната, е наречена „Преход\". Навярно след години архивите ще разкрият подробности за огромната измама, която по модела на перестройката успя не само да съхрани комунистическия елит, но и да му позволи да продължава да владее и се разпорежда с икономическите лостове. Така се родиха червените капиталисти, а днес вече никой не се съмнява, че закваската е от съвсем не митичните червени куфарчета, които се раздаваха още от 80-те години на миналия век. Така Войникът на партията –Държавна сигурност запази и до днес кадровото си влияние на всички равнища. И независимо от извършените стотици хиляди престъпления и от комунистическия режим, и от неговите служби , няма нито една осъдителна присъда. За разкаяние – да не говорим. Пиша всичко това в навечерието на 50-годишнината от Пражката пролет, в потъпкването на която Живковият режим даде своя „принос\". В скоба се питам: дали другарката Корнелия Нинова слага цвете във венците, които ежегодно поднася на паметника на Тато, за да му благодари за смазаните по негово нареждане от български танкове разбунтували се чехословашки демократи? Един въпрос, който родната ни демократична журналистика никога не е задавала и едва ли ще зададе. Като се има предвид Кой е собственик на свободните медии у нас. Същите тези медии, който не посмяха дори да съобщят в кратка информация, че на 1 юли имаше възпоминателно шествие в памет на Едуард Генов – един от автентичните дисиденти, който не се уплаши от Живковия режим да разпространява позиви срещу потъпкването на Пражката пролет. А подвигът на Едуард Генов не само, че трябва да бъде припомнян, но и никога не бива да позволяваме да бъде забравен. Защото Страхът на старите мишоци от ДС от автентичните родолюбци и антикомунисти е кодиран в гените им и до днес не им дава покой Не случайно те се опитаха да затворят устата на всеки демократ, като по време на комунистическия режим след лагерите и затворите дори изгониха от родината смелите й синове като Едуард Генов. Затова и до днес същите се стряскат и на сън от възможността истинските демократи да разкажат историята такава, каквато е. Защото отвъд всяко съмнение е,   Целта е ясна – да се вмени и на новите поколения чувство за вина и да се приспи съзнанието им, че нещо може да бъде променено. Те просто трябва да си казват: така е било и така ще бъде и да си налягат парцалите, както се казва. Да не мислят за гражданско общество и съпротива. Съвсем друго щеше да бъде, ако младите поколения учеха за горяните, които организираха едно от най-мощните съпротивителни движения срещу сталинско-червенковския режим. Или ако знаеха, че е имало студенти, преподавали, артисти, писатели, работници и селяни, които са се осмелявали да говорят открито против режима, въпреки угрозата да бъдат изпратени в лагерите на смъртта в Белене, Куциян, Богданов дол, Ножарево... И че стотици от тях са оставили здравето, силите и живота си там. Устата на голяма част от медиите бяха запечатани от новите им собственици. И схемата беше затворена. Завесата трябва да бъде дръпната и на сцената да започне поредното действие на путинизацията на България. За патриоти и антикомунисти като Едуард Генов явно не трябва да се говори много-много. Истината трябва да бъде заровена – както впрочем се опитаха да направят преди години във Велико Търново - на лобното място на 204 избити от комунистическия режим демократи беше изградена кучешка градинка! И трябваха дългогодишни усилия на хора с чиста съвест и памет, за да бъде премахната тази обществена гавра. Затова и окопалите се навсякъде във властта стари мишоци със зъби и нокти се опитват да не позволят да се възкресяват спомените за автентичните дисиденти, които платиха високата цена за съпротивата. Пример за това е Едуард Генов. Преди 50 години Пражката пролет е смазана от танковете на варшавския договор. На 21 август официозните вестници в България се хвалят, че и нашите войски са влезли в Чехословакия. Премазването на Пражката пролет е най-голямата военна акция след Втората световна война Като в нея участват 300 000 войници , 6000 танка, 3000 оръдия и 1000 бойни самолета от СССР, Унгария, ГДР, Полша и България с два мотострелкови полка с над 5000 войници и офицери. Още преди да започне агресията на Варшавския договор, ДС вече събира донесения за „Някои нелоялни прояви и идеологически отклонения на преподаватели и студенти във висшите учебни заведения у нас\". Строго секретната информация под № 255 от 18 април 1968 г. описва подробно действията на преподаватели и студенти, които агитират против комунистическата власт.  Месец по-късно която активира резидентите извън и вътре в страната(виж документите в галерия и в  , б.р.). Интересно е, че „Строго секретната\" разработка от 30.7.68 г. още в самото начало поставя като задача на Второ управление „Да се вземат мерки за изтеглянето на всички оперативни материали, намиращи се Чехословакия или подсигури своевременното унищожаване\". Планът предвижда – по образец от КГБ – агентите да бъдат сформирани по тройки. Да се засили дейността  на агентурата в чуждите капиталистически страни, да се предотвратят евентуални демонстрации от страна на чехословашки, румънски и югославски туристически групи - особено по морските курорти. Да се организира своевременно долавяне на всякакви сигнали за вражески прояви в армията - е вменено на Трето управление. И още: да се заглушават вражеските радиостанции, да се засили контролът върху личната кореспонденция на гражданите. Четвърто управление трябва да постави пълен режим на движението на представителите на Китайското посолство. Били са организирани и повече нови помещения за арестувани, както и са били „профилактирани\" в лагери и интернати и въдворявани „неблагонадеждните\" за властта българи. Всички мерки на ДС обаче не могат да спрат възмущението и недоволството на хората, повечето от които от страх шушукат под юрганите, а малцината автентични дисиденти надигат високо глас в подкрепа на Пражката пролет, възмущавайки се от наглото вмешателство във вътрешните работи на Чехословакия от страна на Съветския съюз и сателитите му като България, които извършват въоръжена интервенция. Валери Петров, Блага Димитрова и Биньо Иванов написват „Самозапалване\", „Клада\" и „Пражки бензин\". А трима студенти по история в Софийския университет - Едуард Генов, Валентин Радев и Александър Димитров - разпространяват в пощенски кутии позиви с текст На позивите пише още: „Група съветски граждани протестираха на Червения площад срещу агресията в ЧССР. Какво правиш ти?\" На 19 и 20 септември тримата са разпространили 267 позива и възнамеряват да продължат акцията в Пловдив. Дейността им, претърпява провал, след като към Генов, Радев и Димитров се присъединяват и други студенти и .... сътрудник на ДС. Бунтарите са заловени, откарани на разпит, разпитвани, с известните „методи\" на  „народната\" милиция и осъдени по бързата процедура . Известно е, че Едуард Генов се е старал да поеме цялата отговорност. Затова има и най-голяма присъда - 5 години затвор, които с вътрешни присъди прерастват в 12години. Димитров е осъден на 3 години, а на Радев - година и половина. Генов прекарва 12 години в затвора в Стара Загора, но бунтарският му дух не е сломен.  След като излиза от затвора, му е забранено да продължи образованието си и е интерниран в родопско село. Въпреки голямата мизерия, в която живее със семейството си, Генов е несломим и през 1986 г. е един от шестимата български дисиденти, които подписват Апел до Виенската конференция в защита на човешките права в България. За това има специално донесение от ДС  до Милко Балев, че е установено от кого е подписан Апелът. Изброяват се имената на Илия Минев и Едуард Генов. „От страна на Министерството на вътрешните работи се предприемат комплексни мерки за разлагане на групата и неутрализиране на евентуални  нежелани последици.\", пише в строго секретната информация №501 от 12.5.1987г. „Мерките\" явно не успяват и Генов  заедно с Илия Минев учредяват Независимото дружество за защита правата на човека. Въдворен е от комунистическия режим в село Михалково. Страхът на ДС от истинския дисидент е толкова голям, че в края на 1987 г. Едуард е  Той издъхва на 63-годишна възраст в Сакраменто, Съединените щати от сърдечна недостатъчност. Един от най-автентичните борци срещу комунизма - Едуард Генов се пренесе в отвъдното с българското знаме, обвило ковчега му и под звуците на химна \"Мила Родино\".   Целият му живот е белязан от мръсната ръка на Държавна сигурност и болката, че родината му не е част от демократичния свят. „Едуард не беше желан в България\", казва в специално интервю, само часове след смъртта му съпругата на Генов Събина Генова. И още: „Това, което се случи в България по време на прехода нямаше нищо общо с идеалите, за които младостта му премина по затворите. Беше в известна степен разочарован, като него мислеха и други дисиденти.  Реално комунистите запазиха за себе си цялата власт, смениха само икономическата структура. Едуард разбираше, че тази промяна е фалшива. Преди години му бяха предложили от България да издигнат кандидатурата му за депутат, но при условие, че си затваря устата. Отговорът му беше категоричен: Това е показателно за случилото се в България – затвориха устите на хората... Държавна сигурност никога не забрави за неговото съществуване, включително и сега след смъртта му... До края на живота му неговото присъствие в България не беше желано. Той беше неудобен, защото беше в състояние да говори само истината. Казваше: \"Аз съм изгонен и съм в изгнание. Никое правителство не си направи труда да ме извика обратно, а се сменяха най-различни – демократи, царе\", казва Събина Генова. И това е достатъчно показателно за режисирания преход.", "date": "2018.07.21", "title": "Едуард Генов -  автентичните дисиденти и страхът на старите мишоци от службите"}
{"url": "https://www.faktor.bg/bg/articles/gerb-provokatsiite-v-rayona-na-sharkovo-sa-initsiirani-ot-korneliya-ninova-i-prezidenta", "text": "Лидерът на БСП Корнелия Нинова е замесена в протестите в Шарково - селото, където се събраха хора от цялата страна срещу избиването на животни там. Това обявиха на пресконференция днес от ГЕРБ.  \"Дадохме ясна информация, че според нас тези провокации в района на Шарково са инициирани от Позитано, също и от президента Радев\", заявиха на извънредния брифинг в централата на ГЕРБ. Те пуснаха видео от 19 юли на едно лице, което нарекоха активен провокатор и организатор на тези действия. \"Тодор Атанасов се казва този човек и в профила му във фейсбук ще видите това видео, той е денонощно там\", добавиха от партията.    Тома Биков заяви, че оттук нататък очакват отговор от Нинова на въпросите: първо, познава ли този човек и общувала ли е с него, когато тя е била в Странджа, второ - поддържала ли е контакти с други хора от провокаторите, поддържала ли е контакти с хората, които са външни лица за това село и възпрепятстваха дейностите, давала ли е указания как да действат.  \"Във видеото се казва, че Нинова е казала на техните хора, ако бъдат спрени от органите на реда, да не си тръгват, да стоят при полицаите. Има ли финансова обосновка цялата тази акция? Призоваваме Нинова веднага да отговори и тогава ще преценим дали да не се обърнем към прокуратурата, защото това, което се случи в  Странджа, прилича на провокация срещу националната сигурност на България\", каза още Тома Биков.", "date": "2018.07.21", "title": "ГЕРБ: Провокациите в района на Шарково са инициирани от Корнелия Нинова и президента (Видео)"}
{"url": "https://www.faktor.bg/bg/articles/kiev-kremal-opita-repetitsiya-za-razpada-na-ukrayna", "text": ". Украинският министър на външните работи Павло Климкин заяви, че предложението на Русия в Донбас да се проведе референдум, за които на медиите стана известно след срещата между президентите на САЩ и Русия Доналд Тръмп и Владимир Путин, е „опит за репетиция за разпада на Украйна“ от страна на Москва, предава EA Daily, цитирана отк \"Фокус\". Министърът смята, че от правна и политическа гледна точка този референдум е невъзможен. „Русия не се интересува от Донбас. Спомнете си руските пасажи за федерализацията на Украйна и ще разберете, че не става дума за Донбас. Това е нещо като репетиция, която Кремъл иска, за да накара страната ни да се разпадне. Няма да му се отдаде“, написа Климкин. По-рано Държавният департамент на САЩ уточни, че не подкрепя идеята за провеждане на референдума за статута на Донбас.", "date": "2018.07.21", "title": "Киев: Кремъл опита репетиция за разпада на Украйна"}
{"url": "https://www.faktor.bg/bg/articles/us-sluzhbite-proveryavat-futbolnata-topka-podarena-na-tramp-ot-putin", "text": "Футболната топка, подарена на президента на САЩ Доналд Тръмп от неговия руски колега Владимир Путин по време на съвместната им пресконференция в Хелзинки, ще се провери от службата за сигурност на американския президент, предава изданието  Business Insider, цитирано от Агенция \"Фокус\".. Отбелязва се, че това е стандартна процедура, през която преминават всички подаръци, получени от президентите на САЩ. По време на съвместната пресконференция руският президент връчи на Тръмп футболна топка от Световното първенство по футбол, провело се в Русия. Президентът на САЩ заяви, че ще я подари на сина си Барън.", "date": "2018.07.21", "title": "US-службите проверяват футболната топка, подарена на Тръмп от Путин"}
{"url": "https://www.faktor.bg/bg/articles/mon-iska-za-sedmoklasnitsite-uchebnata-godina-da-e-s-dve-sedmitsi-po-dalga", "text": "Министерството на образованието и науката предлага за обществено обсъждане график на учебното време и ваканциите, както и за датите и дейностите по държавните зрелостни изпити, националното външно оценяване и изпитите за придобиване на професионална квалификация през следващата учебна година. Това съобщи пресцентърът на ведомството, предаде  БТА. Новост е предложението за седмокласниците учебната година да е с две седмици по-дълга- 28 юни вместо до 15 юни. Едно асолютно излишно допълнително натоварване, ако ни питате нас. Времето за обсъждане е един месец от датата на публикуване на официалната страница на министерството.  Всички постъпили становища ще бъдат разгледани, уверяват от ведомството.", "date": "2018.07.21", "title": "МОН иска за седмокласниците учебната година да е с две седмици по-дълга"}
{"url": "https://www.faktor.bg/bg/articles/volen-siderov-momentat-e-krizisen-za-koalitsiyata-obedineni-patrioti", "text": "Председателят на \"Атака\" Волен Сидеров е категоричен, че моментът е кризисен за коалицията \"Обединени патриоти\".  \"Пледирам всеки един от нас да сниши егото”, призова той на среща с граждани на Бургас, предаде БНР.   Сидеров обяви, че започва проверка по Черноморието дали хората и бизнесът одобряват промените в туризма. Лидерът на \"Атака\" заяви пред журналисти в Народното събрание, че вицепремиерът и лидер на НФСБ Валери Симеонов подлага под риск управляващата коалиция на ГЕРБ и патриотите и определи като \"разрушителни“ действията му в \"Обединени патриоти“.", "date": "2018.07.21", "title": "Волен Сидеров: Моментът е кризисен за коалицията \"Обединени патриоти\""}
{"url": "https://www.faktor.bg/bg/articles/analizator-finansovo-rusiya-e-dzhudzhe", "text": "Дипломатическото напрежение между Москва и Атина заради решението на гръцкото правителство отпреди седмица за експулсирането на двама руски дипломати и забраната за влизането в Гърция на още двама, нараства.  Мерките бяха предприети заради информация, че дипломатите правили опити да придобият и разпространят информация, отнасяща се до националната сигурност на страната, както и да подкупват гръцки държавни служители. Лансирана бе и версията, че са предприели множество координирани опити за увеличаване влиянието на Русия в Гърция и да влияят при решаването на въпроса със  споразумението за името между Гърция и Македония. Министерството на външните работи на Русия повика тази седмица посланика на Гърция, за да изрази протест от продължаващите антируски изявления от гръцка страна във връзка с експулсираните руски дипломати. „Става дума за доста груба провокация. Толкова груба, че е трудно да повярвам, че авторите са само гърци. Разбира се, че става дума за външна намеса. Освен това съм убеден че външен импулс има и при юридически съмнителната сделка за името на Македония“, заяви постоянният представител на Русия в ЕС Владимир Чижов.По-рано през седмицата говорителят на руското външно министерство Мария Захарова определи гръцките обвинения като голословни твърдения. Дипломатическият скандал Атина-Москва предизвика остра реакция на всички нива в Гърция. Това е прецедент не само в отношенията между двете страни, но и като стратегия на гръцката дипломация. Обвинението в шпионаж към експулсираните дипломати първо беше посрещнато с недоумение и след това с различни реакции. Опозицията обвини правителството в задкулисни игри и посочи негативите от наложените санкции към Москва. Минаха няколко дни докато министърът на външните работи и премиерът Ципрас направят изявление. В техните думи липсваше конкретика, очаквана от опозицията. Стана ясно, че службите за сигурност, най-вероятно не само гръцките, са засекли руски дипломати да се опитват да подкупят правителствени служители. Има и данни за подкупи към ръководители на местната власт, както и към висши духовници от Атон. Плащали и за протестите срещу името на Скопие, въпреки че те не спират и до днес. Отказът на външния министър Лавров да посети Атина през септември вероятно ще доведе и от анулиране на поканата на Путин към Ципрас, който трябваше да посети Москва до края на тази година, предаде кореспондентът ни в Гърция Катя Пеева. След възникналото напрежение експерти коментираха, че то може да повлияе на отношенията между Македония, Гърция и Русия и отново да се заговори за засилващо се руско влияние на Балканите. Анализаторът Димитър Бечев, познавач на процесите на Балканите и Русия и съветник в Атлантическия съвет във Вашингтон, смята, че все пак Ципрас и Москва ще намерят разумния тон. Той прогнозира обаче, че възникналото напрежение между Атина и Москва, след изгонването на руски дипломати от Гърция, може да повлияе на отношенията между двете страни и Македония. „Заев, имайки предвид обстоятелствата, при които той дойде на власт, и първата поддръжка на външното министерство в руската федерация за дясноцентристката партия ВМРО-ДПМНЕ на Християн Мицковски, преди това на Никола Груевски, ще продължи по-твърд курс спрямо Москва“, каза той. Според Бечев Москва няма дипломатически ходове, с които да се противопостави на договора между Гърция и Македония за уреждането на дългогодишния спор за името. „Единственият път за съпротива е през вътрешната политика на двете страни в партньорство със свои структури и агенти или политически и социални сили, които споделят същите ценности и цели, както руската страна. Не мисля, че по дипломатически път ще има някаква ясна съпротива“, посочи експертът. Според Бечев съпротивата на Русия срещу разширяването на НАТО на Балканите е конюнктурна. „Не са засегнати някакви стратегически интереси на руската страна, това не са директни съседи на Руската федерация, не е застрашена сигурността на Русия по никакъв начин, просто Балканите са едно от полетата на противопоставяне със Запада, което върви още от 2013-2014 г. покрай кризата с Украйна. Русия използва всякакви възможности, за да усложни, да стопира политиката на НАТО и на ЕС и в нашия регион, за съжаление, условията са подходящи – има много пролуки, много възможности Русия да прокара тази политика“, каза Бечев. Основната битка за Балканите не е геополитическа, а е свързана с вътрешната политика, смята той. „Тя е свързана и с това доколко демокрацията може да пусне корени, доколко върховенството на закона се утвърди, доколко медиите са свободни, доколко гражданското общество ще може да налага своя глас спрямо политическите елити“, посочи Бечев. Друго мнение изрази дипломатът Валентин Радомирски. „Историческите интереси на Русия към Балканите винаги ги е имало и по всяка вероятност ще ги има, но в момента Русия, според мен, не е в състояние да ги осъществява. Русия е военнополитическа, геополитическа сила, един от трите центъра в очертаващия се нов многополярен свят, но тя – икономически, особено финансово, е джудже. Точно това я кара да бъде интровертна“, каза той.", "date": "2018.07.21", "title": "Анализатор: Финансово Русия е джудже"}
{"url": "https://www.faktor.bg/bg/articles/trima-sa-arestuvani-sled-opit-nezakonno-da-izvedat-ot-stranata-8-dushi", "text": "Трима българи са арестувани след опит незаконно да изведат от страната вчера осем души - четирима мъже, три жени и момиче - по техни думи, иракчани, всички без документи за самоличност, съобщи днес МВР. По предварителни данни целта на чужденците била да достигнат до Западна Европа. Двама от българите се придвижвали с лека кола, а след тях третият е управлявал джип с осемте мигранти. След преследване от полицаи двете коли били спрени на пътя Лакатник-Вършец, в района на село Миланово. Българите, които били наблюдавани от известно време, са с мерки за неотклонение до 72 часа.", "date": "2018.07.21", "title": "Трима са арестувани след опит незаконно да изведат от страната 8 души"}
{"url": "https://www.faktor.bg/bg/articles/ukrayna-iska-sanktsii-sreshtu-ruskite-chernomorski-pristanishta", "text": "Украинският министър на инфраструктурата Владимир Омелян заяви, че властите на страната искат да постигнат от Запада въвеждане на санкции срещу руските черноморски пристанища, предава Regnum. Според Омелян Украйна иска да постигне санкции на Запада срещу руските пристанища заради това, че блокира украинските пристанища в Азовско море, цитира \"Фокус\". „Ние водим преговори с нашите европейски и американски партньори, за да може съответните санкции да се въведат и срещу черноморските пристанища на Русия заради блокадата на Азовско море и украинските пристанища на него“, заяви министърът на инфраструктурата.", "date": "2018.07.21", "title": "Украйна иска санкции срещу руските черноморски пристанища"}
{"url": "https://www.faktor.bg/bg/articles/novini/balgariya/korneliya-ninova-nyama-spirachki-smenyame-sistema-sazdadena-v-godinite-na-prehoda", "text": "Не предлагаме алтерантива на ГЕРБ, а алтернатива на системата. Това каза лидерът на БСП Корнелия Нинова по време на Националното съвещание на партията, предаде Агенция „Фокус“. По думите на Нинова тази система ни убива, както са казали майките на деца с увреждания и тя не може да бъде кърпена повече.  По думите й тази система е създадена в годините на прехода, за което всички партии имат принос. „Днес не се обръщаме към политическите си опоненти. Днес ние се обръщаме към народа си. Можем ли да събудим и обединим националната си енергия, да сложим край на прехода и да очертаем хоризонт, друг път за развитие на България. Имаме ли сили да се освободим от разделението от миналото - българи срещу българи и да се обединим българи за бъдещето“, попита Нинова.  Тя посочи, че БСП не претендира, че са най-умните, всезнаещи и единствени.  „Днес се обръщаме към всеки наш сънародник. Чуйте идеите ни. Ако имате желание, по Иван-Вазовски, който с каквито сили и компетенции разполага, да се включи в този процес. Някои от идеите ни ще бъдат оспорвани и нека да бъде така. Някои ще ядосат определени кръгове и интереси. Ще има съпротива. Предупреждаваха ни за това. През цялото време казвах на екипите, които работеха: „Не се стъписвайте пред имена и групировки“, каза Нинова. Тя посочи, че им е казала да мислят за интереса на българина и за суверенитета на България, пише \"Фокус\" . Тук Нинова е пропуснала да отбележи, че точно от тези неща БСП никога не се е интересувала, напротив, винаги е воювала срещу тях. Да видим как сега ще ги защитава, дано не е по старому.", "date": "2018.07.21", "title": "Корнелия Нинова няма спирачки: Сменяме система, създадена в годините на прехода"}
{"url": "https://www.faktor.bg/bg/articles/analizator-povedenieto-na-tramp-podkopa-osnovite-na-mezhdunarodniya-red", "text": "Гневни обществени и бурни политически реакции предизвика в целия свят едно от събитията на седмицата - определяната като историческа среща в Хелзинки между президентите на Съединените щати Доналд Тръмп и на Русия - Владимир Путин. Разговори, завършили без конкретни послания по важните световни въпроси, но пък приключили със заявка за ново начало на опитите за подобряване на руско-американските отношения, припомня БНР. Срещата със сигурност ще остане в историята като една от най-противоречивите, най-вече заради последвалите опровержения от страна на президента Тръмп за негови изказвания по време на съвместната му пресконференция с Владимир Путин. Проф. Теодор Христов, преподавател по политически науки в Университета \"Джордж Вашингтон\", коментира в предаването „Събота 150“, че на срещата си с Путин Тръмп е целял да покаже колко е способен като външнополитически лидер. Той обаче смята срещата за тотален провал за Тръмп. Според него европейската обиколка на американския президент и опроверженията, които той се наложи да прави след разговорите с Путин, разтърсват принципи, към които американските лидери са се придържали досега. \"Това, което се случи през изминалата седмица, изцяло разтърси установените принципи, към които американските лидери винаги са се придържали. Дори нещо повече. Неговата обиколка в Европа подкопа едни от най-основните основи на международния ред, утвърдени след Втората световна война, а и да не говорим, че Доналд Тръмп обиди и най-близките си съюзници, като хвърли дълбоки съмнения, що се отнася до американския ангажимент към НАТО. Дори Доналд Тръмп окачестви европейските съюзници като „неприятели“. След като се върна от визитата си, той назова Европейския съюз \"враг\". Общите ценности, доверието, което САЩ и Европа споделят десетилетия наред, вече са силно разклатени и щетите, които Тръмп нанесе, са доста високи, коментира още проф. Христов. „Европейските лидери се държат с невероятна сдържаност, но ще видим дали това ще продължи след срещата през другата седмица на Юнкер, който ще пристигне във Вашингтон. Преди всичко лидерите на Европа трябва да действат, като на първо място трябва да премахнат своята уязвимост, т. е. трябва да харчат повече за отбрана, както и да прекратят плановете си за газовата линия „Северен поток 2“. На второ място - европейските лидери трябва да инвестират в своето собствено сближаване и да изградят още по-голямо доверие един към друг“. Поведението на Тръмп продължава да налага сътресения, не само във външно, но и във вътрешнополитически план, но каквото и да се случва, импийчмънт е невъзможен на този етап, заяви проф. Христов. „Както песимистите, така и реалистите казват, че импийчмънт е напълно невъзможен в момента. Демократите продължават да си хабят енергията и да настояват за някакъв импийчмънт, но дори и тези реплики на Тръмп в Хелзинки не могат да доведат до импийчмънт. Първата причина е, че процедурата е твърде сложна, втората причина е, че е необходима политическа воля“. Реакциите в Москва не са така бурни, както във Вашингтон. Повечето анализатори в Русия са на мнение, че за пробив в двустранните отношения не може да става дума. „Мисля, че парадигмата, във всеки случай атмосферата на отношенията, се промени. Това е готовност за диалог, за разговор при наличието на очевидни разногласия и при безусловното запазването на икономическото и геополитическото съперничество. Все пак страните сега ще разговарят. Този диалог, готовността за диалог, е фиксирана на най-високо равнище“, каза пред експертът на Института за хуманитарно-политически изследвания към Югозападния държавен университет Владимир Слатинов Президентът на Американския университет в Москва Едуард Лозански обръща внимание на личния контакт между двамата лидери. Според него Владимир Путин и Доналд Тръмп са се отнесли със симпатия един към друг. „Достатъчно е да си спомним, че от идването на Тръмп в Белия дом двамата президенти никога не са правили резки изказвания едни за друг. Членовете на Конгреса и американската преса използваха оскърбителни изрази, както по адрес на своя президент, така и по адрес на руския президент Путин. Но Тръмп и Путин се отнасят един към друг със симпатия. Те отдавна искаха тази среща“. От Москва се гледа на руско-американските отношения през призмата на вътрешнополитическите борби в Съединените щати и следователно очакванията за по-нататъшното им развитие не са особено оптимистични. „В Америка има много голяма съпротива срещу подобряването на отношенията с Русия. Традиционният естаблишмънт и на Демократическата, и на Републиканската партия е категорично против. Но от друга страна, от гледна точка на традиционната геополитика, винаги се е смятало, че ако Америка е в конфликт с Китай, то тя трябва да подобрява отношенията си с Русия. И обратно. За сегашната администрация икономическият натиск върху Китай е много важен. При тези условия е желателно Тръмп да подобри отношенията с Русия“, коментира политическият наблюдател и колумнист на рускоезичния сайт на телевизия „Russia Today“ Павел Святенков. Коментаторът на радио „Комерсант“ Дмитрий Дризе смята пък, че не трябва да се очаква скоро подобряване на двустранните отношения. „Американската прогресивна общност се бори с Тръмп. Нищо няма да се промени, докато едната от двете страни не победи. Трябва да забравим за каквото и да било подобряване на руско-американските отношения в тази ситуация“. Официалните руски реакции определено са положителни. Министърът на външните работи Сергей Лавров оцени преговорите в Хелзинки като „по-добре от супер“, а председателят на Съвета на федерацията Валентина Матвиенко изрази убеждението си, че между двамата лидери се е създала атмосфера на доверие. Бившият руски министър на външните работи Игор Иванов написа статия във вестник „Комерсант“, в която подробно обясни какви трябва да бъдат следващите стъпки по пътя към подобряването на отношенията между Москва и Вашингтон. Той акцентира върху необходимостта от създаването на постоянно действащи механизми за преговори и консултации. Например възобновяването на формата „2 плюс 2“, т.е. редовни контакти между министрите на външните работи и на отбраната на двете страни. Преговори за продължаване на Договора за Стратегическите настъпателни оръжия, диалог по въпросите на кибер сигурността и т.н. Руският държавен глава  даде оценка на разговорите в Хелзинки на среща в Москва с посланиците и постоянните представители на Руската федерация. Той каза, че, въпреки различията си по редица въпроси, двамата лидери са били единодушни, че руско-американските отношения се намират в крайно незадоволително състояние и че двамата с Тръмп са тръгнали по пътя на положителните промени. Путин също така остро разкритикува опонентите на Тръмп в Съединените щати, като ги нарече „жалки и нищожни хора“, които поставят „тясно партийните си интереси над националните“. Накратко, руският лидер окачестви като успешна срещата в Хелзинки и добави, че Москва „остава отворена за по-нататъшни контакти със Съединените щати на равноправна и взаимноизгодна основа“.", "date": "2018.07.21", "title": "Анализатор: Поведението на Тръмп подкопа основите на международния ред"}
{"url": "https://www.faktor.bg/bg/articles/novini/balgariya/umartvyavaneto-na-zhivotni-v-sharkovo-i-rayona-shte-prodalzhi", "text": "Умъртвяването на животни в Шарково и района ще продължи. Това стана ясно след извънредното заседание на Кризисния щаб късно снощи. Заради  напрежението в Болярово през последните часове, щабът е решил нов екип от ветеринарни лекари да вземе необходимата втора проба за изследване. Министрите на земеделието Румен Порожанов и на вътрешните работи Валентин Радев обясниха, че се предприемат всички необходими мерки, за да не се разпространява болестта. Не е ясно кога евтаназирането на животни ще продължи. В интернет ще бъде качена информация за координатите на зоните за сигурност. „Браншовите организации и местните кметове ще разясняват опасностите от разпространяване на чумата, за да се тушира напрежението по места\", каза министър Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска това.  „Няма промяна в начина на действие”, обясни земеделският министър Румен Порожанов.", "date": "2018.07.21", "title": "Умъртвяването на животни в Шарково и района ще продължи"}
{"url": "https://www.faktor.bg/bg/articles/shte-preobladava-slanchevo-vreme", "text": "Днес ще преобладава слънчево време, с временни увеличения на облачността, по-значителни над Източна България, в следобедните часове - и над планинските райони. Само на отделни места ще превали краткотрайно. Северозападният вятър временно ще отслабне. Температурите слабо ще се повишат и максималните ще бъдат между 28 и 33 градуса.  Над Черноморието ще преобладава слънчево време, с временни увеличения на облачността. На места, главно по северното крайбрежие, ще превали и прегърми. Ще духа до умерен северен вятър, който след обяд ще отслабне. Максималните температури на въздуха ще са от 27 до 30 градуса. Температурата на морската вода ще е 23-25 градуса. Вълнението на морето ще бъде 1-2 бала.   Над планините ще преобладава слънчево време, с временни увеличения на облачността, по-значителни след обяд. Само на отделни места ще превали краткотрайно. Ще духа умерен северозападен вятър. Максималната температура на височина 1200 метра ще е около 22 градуса, на 2000 метра - около 15 градуса.", "date": "2018.07.21", "title": "Ще преобладава слънчево време"}
{"url": "https://www.faktor.bg/bg/articles/senator-tramp-e-smel-e-kogato-otkasva-semeystvata-ot-tehnite-detsa-strahliv-kogato-se-izpravi-sreshtu-putin", "text": "Независимият сенатор от американския щат Върмонт Бърни Сандърс разкритикува президента на САЩ Доналд Тръмп за начина, по който общува с руския си колега Владимир Путин по време на срещата на високо равнище в Хелзинки по-рано тази седмица, пише The Hill, цитиран от \"Фокус\". Същевременно той разкритикува президента „че откъсва деца от семействата им“ на границата с Мексико в рамките на своята мигрантска политика на „нулева толерантност“. „Вместо Тръмп да демонстрира сила, откъсвайки децата от техните семейства, защо не показа сила при общуването с Путин и Русия за подкопаването на американската демокрация“, заяви Сандърс. „Колкото смел е, когато откъсва семействата от техните деца, толкова е страхлив, когато се изправи срещу човек, който се опитва да провали аспектите на нашия живот“, допълни той. Президентът на САЩ Доналд Тръмп се сблъска с критика и от двете страни на политическия спектър след общата си пресконференция с Путин, в която изглеждаше, че приема отричанията на Русия за предполагаемата нейна намеса на изборите в САЩ през 2016 гт.", "date": "2018.07.21", "title": "Сенатор: Тръмп е смел е, когато откъсва семействата от техните деца, страхлив, когато се изправи срещу Путин"}
{"url": "https://www.faktor.bg/bg/articles/bsp-predstavya-v-ndk-svoyata-viziya-za-balgariya", "text": "Днес БСП представя в НДК проекта си \"Визия за България\".  Интересно е как виждат бъдещето на страната си хора с Георги Димитров и Тодор Живков в сърцата.  Проектодокументът ще бъде разгледан на Национално съвещание, в което участват членове на НС на БСП, народни представители, председатели на областни и общински съвети на БСП, кметове, коалиционни партньори, представители на граждански организации, експерти, журналисти. Ще бъдат разисквани предложения в четири ключови сфери- икономика и доходи, регионално развитие, здравеопазване и образование, в които се залага нов модел на развитие и нови политики, съобщиха от партията, предава Канал 3. След представянето на проекта \"Визия за България\", той ще бъде подложен на широко обществено обсъждане с коалиционни партньори, НПО, браншови, професионални, научни, синдикални организации и граждани. Целта е с консенсус да бъде оформен нов модел за развитие на България.", "date": "2018.07.21", "title": "БСП представя в НДК своята \"Визия за България\""}
