{"url": "https://www.faktor.bg/bg/articles/kremal-predupredi-rumaniya-sledim-otblizo-deystviyata-na-sasht-v-stranata-vi", "text": "\"Москва следи отблизо ситуацията с плановете на САЩ за разполагане на терминална система за защита от балистични ракети (THAAD) в Румъния\". Това заяви заместник-министърът на външните работи в Русия Александър Грушко пред репортери по време на 27-та асамблея на Съвета по външна и отбранителна политика, съобщава ТАСС.  \"Ние следим внимателно всичко това. Има една руска поговорка: \"Нищо не е по-трайно от временно решение\", каза още той. \"Има въпроси: какви са причините за внедряването на THAAD, както и за модернизирането на съоръженията в Румъния\", коментира Грушко.  \"Досега ни казваха на всяко политическо равнище, че съоръженията, които се разполагат в Румъния, са предназначени единствено да противодействат на ракетните заплахи, идващи извън евроатлантическия регион и че според техните физически характеристики, нямат способност да прихващат стратегически оръжия, управлявани от Русия\", допълни още руският дипломат.", "date": "2019.04.13", "title": "Кремъл предупреди Румъния: Следим отблизо действията на САЩ в страната ви"}
{"url": "https://www.faktor.bg/bg/articles/novini/svyat/aleksis-tsipras-gartsiya-veche-ne-e-chernata-ovtsa-na-balkanite", "text": "Гръцкият премиер Алексис Ципрас заяви, че с присъединяването на Гърция към инициативата 16 + 1, която включва страните от Централна и Източна Европа и Китай, страната му потвърди водещата си роля на Балканите и подобри имиджа си, предава македонската агенция “Макпресс“.  Гръцкият премиер заяви, че неговата страна е център на връзката между региона и стълб на стабилността, сигурността и сътрудничеството в североизточното Средиземноморие, особено след подписването на Договора от Преспа. „Гърция преди четири години беше провалена държава, европейската \"черна овца\" без достъп до големите предизвикателства и събития в региона и в конфликт със съседите си“, каза Ципрас, добавяйки, че Гърция днес е страна, която всички признават, която излезе от икономическите трудности и проблеми и си върна репутацията. Гръцкият премиер отбеляза също, че Гърция трябваше да стане член на инициативата 16 + 1 през 2012 г., но Китай и 16 други страни не го приеха именно заради \"конфликта\" със северната съседка, която беше в тази организация, но под нейното старо име. \"Гърция очевидно не можеше да участва\", каза Ципрас, добавяйки, че в Гърция смятаха, че гръцката позиция за името на северната съседка се следи по света, а това е погрешно.", "date": "2019.04.13", "title": "Алексис Ципрас: Гърция вече не е \"черната овца\" на Балканите"}
{"url": "https://www.faktor.bg/bg/articles/gen-rumen-milanov-kokainat-v-cherno-more-e-patuval-kam-rusiya", "text": "Бившият шеф на ГДБОП Румен Миланов бе категоричен, че заловеният кокаин в Черно море е предмет на трафик. Той коментира пред Канал 3, че предстои големите агенции, включително американските, да започнат да търсят отговори какво се е случило. Според него този кокаин не е бил за българския пазар, а по-скоро за Русия, тъй като става въпрос за голямо количество стока. Той изрази съмнение да е имало български посредници в трафика. \"Ако внимателно гледаме видеозаписа, ще видим, че този побой се организира с особена жестокост. И това налага съответното социално внушение. Крайно неправилно е те да бъдат задържани, а после освободени. Има основание най-малкото да бъдат задържани за 72 часа. А може да се поиска и постоянен арест. И това е грешка, която доведе до ескалация. Това обаче показа, че има натрупано напрежение в обществото срещу този етнос\", заяви Румен Миланов. \"Има много цигани, които си изкарват хляба честно. Но голяма част от тях имат усещането за беззаконие и нямат за ред. Но това усещане най-напред през семейството, най-напред през образованието, което го няма. Тези хора, които са неграмотни, какво могат да направят. Те освен да крадат и да правят рецидиви, няма какво друго да правят. И това се случва. Ако ние сме сериозна държава, трябва да подходим към този етнос така, че да бъде вкаран в правовия ред\", допълни ген. Миланов. Относно реакцията в Габрово и стои ли някой зад протеста. \"Не изключвам определени структури, включително и политически образувания, които да се възползват от това нещо. Но тези, които ще използват този протест или по-точно бунт, и то в Габрово, който е много спокоен град, за да стане това нещо, там се е нагнетило напрежение. Този бунт сигурно ще се използва, но това е послеслов, то не е активирало гражданите\", каза бившият шеф на ГДБОП.  Миланов коментира и антикорупционното законодателство. \"Ако си спомняте г-жа Кунева предложи почти същия закон. Той беше елегантно отхвърлен, защото вкарваше много нови структури. Иначе казано той е малко тюрлю гювеч. Колкото до въпроса дали президента да назначава антикорупционната комисия или нейния председател? Ако той назначава само председателя, според мен няма нищо страшно, защото комисията ще бъде назначавана от други фактори. Няма проблем и да не го назначава, но назначаването от президентската институция би било политически по-неутрално\", каза още генералът. Той изрази и своята версия за това кой стои зад \"апартаментгейт\". \"Безспорно журналистическите разследвания имат своя смисъл. Но другото, което е, е въпросът защо досега това не се появи. Не изключвам и външна намеса, и приятелски огън. Но тези факти вече са били известни, неслучайно са пуснати в публичното пространство. Определено обаче, ако се продължава така, това може да подкопае доверието в държавността. Всеки ден излизат нови неща, може би за радост, защото трябва да се казва истината, но от друга гледна точка, трябва да се мине през тази фаза, за да успеем да кажем на нашите управляващи, независимо от коя политическа сила са, че не може да действат така. Защото властта е болест и заради нея те често прекрачват допустимото поведение\", каза Миланов. \"Важното е какъв извод ще си направим и ние, и политическата класа – че морето не е до колене\", каза още той.", "date": "2019.04.13", "title": "Ген. Румен Миланов: Кокаинът в Черно море е пътувал към Русия"}
{"url": "https://www.faktor.bg/bg/articles/tsvetanov-v-stamboliyski-nyama-obshtina-koyato-da-ne-e-usetila-polozhitelniya-efekt-ot-rabotata-na-pravitelstvoto-i-evropeyskata-solidarnost", "text": "Общините в страната се променят и това се вижда от всички – подобрена инфраструктура, обновени и санирани детски градини и училища, зелени площи, спортни площадки. Няма община, която да не е усетила положителния ефект от стабилното управление на правителството на Бойко Борисов и от европейската солидарност.  Това каза зам.-председателят на ГЕРБ Цветан Цветанов по време на среща със структурата на ГЕРБ-Пловдив област в Стамболийски. Домакин на срещата беше областният координатор на ГЕРБ и кмет на Стамболийски Георги Мараджиев. Цветанов за пореден път даде за пример Стамболийски, Марица и Раковски като бързо развиващи се общини, като уточни, че от началото на мандата само в община Стамболийски са усвоени почти 10 милиона лева по различни проекти - за ремонт на детски градини,  за рехабилитация на пътища, за ремонт на поликлиниката и др. „Нито едно евро в България не идва даром, то е благодарение на усилията на правителството и на българските евродепутати от ГЕРБ/ЕНП“, коментира Цветанов и даде за пример работата на евродепутата Андрей Новаков, който извоюва рекорден бюджет за България за следващия програмен период. По думите му България ще получи над 4 млрд. лв. за 2019 г. от Европейския съюз. „Това са с 230 млн. лв. повече спрямо парите за 2018 година. В тази сума се включват пари за пътища и жп линии, за директни плащания за фермерите. Освен това 1 млрд. лв. ще получат селските райони“, обясни зам.-председателят на ГЕРБ и допълни, че за да научат хората за всичко това - представителите на ГЕРБ  трябва да са сред тях ежедневно и да обясняват какво е направено от евродепутатите и как с тяхна помощ се променя страната и живота ни.  „Благодарение на усилията на евродепутатите роумингът във всички страни от ЕС отпадна, десетократно бяха намалени цените на таксите за преводи в евро, беше поведена борба за двойните стандарти при храните“, посочи той. Цветанов уточни още, че вследствие на по-високата събираемост в приходните агенции и ниската безработица правителството тази седмица отпусна допълнително 50 милиона лева за увеличение на заплатите на медицинските сестри и специалистите по здравни грижи. Той добави, че при  управлението на ГЕРБ с  65% е повишена минималната работна заплата, а средната работна заплата – с 50%.  Цветан Цветанов коментира, че образованието е основен приоритет на правителството. Той уточни, че средната брутна учителска работна заплата вече изпреварва средната за страната. „Ако имаме добри и мотивирани учители, ще имаме добри специалисти, добри резултати и повече подготвени кадри“, категоричен бе зам.-председателят на ГЕРБ. „Предстои една различна предизборна кампания. БСП ще залагат на фалшиви новини и компромати. Те не могат да предложат алтернатива и знаят, че хората помнят пораженията, които бяха нанесени на страната след управлението на правителството на Орешарски, а именно – спрени еврофондове, 11,5% безработица и огромен дефицит“, отбеляза зам.-председателят на ГЕРБ. „От резултата на Европейските избори зависи не само бъдещето на страната ни, но и бъдещето на Европа. Този вот ще е лакмус за водената политика  не само в страната, а навсякъде в Европейския съюз. Европейските ценности, демокрацията, свободното придвижване на хора, мирът и солидарността не са даденост, а трябва постоянно да се защитават от всички нас. Затова е изключително важно да отидем и да гласуваме“, подчерта Цветанов. „Важно е да имаме силен отбор. Днес повече от всякога се нуждаем от обединение, защото на карта е заложено бъдещето на България. Съобразихме се с призива на Жозеф Дол да не се разпиляват десни гласове. И затова направихме това обединение със СДС и Обединени земеделци. Само обединени можем да победим БСП, за да живеем в по - единна, по - благоденстваща и по-силна България и Европа“, завърши зам.-председателят на ГЕРБ. На срещата в Стамболийски присъстваха народните представители от ГЕРБ – Пловдив област ген. Константин Попов, Младен Шишков, д-р Христо Грудев и Запрян Янков, областните ръководители на ЖГЕРБ Евелина Апостолова и МГЕРБ Владимир Пильов, областните ръководители на Старейшини ГЕРБ Борислав Радославов и на Предприемачи ГЕРБ Никола Христозов, кметовете на ГЕРБ в областта – Пламен Спасов, Атанас Балкански, Павел Гуджеров, Стоян Минчев, Мария Белчева, Димитър Иванов, общинските ръководства, общински съветници, както и членове  и симпатизанти на ГЕРБ.", "date": "2019.04.13", "title": "Цветанов в Стамболийски: Няма община, която да не е усетила подкрепата на правителството и европейската солидарност"}
{"url": "https://www.faktor.bg/bg/articles/novini/balgariya/palna-prozrachnost", "text": "Покрай книгата на Иван Костов тези дни пак се заговори за декомунизация и лустрация. Решението е едно: създаване на публичен регистър със свободен достъп в интернет, който съдържа информация ЗА ВСИЧКИ бивши служители и агенти на комунистическата Държавна сигурност, коментира журналистът Калин Манолов в Manolov.blog.  Архивът на ДС трябва да бъде дигитализиран и качен онлайн на разположение на всички. БЕЗ ПОСРЕДНИЧЕСТВОТО, а всъщност – меката цензура – на Комисия по досиетата и/или Институт за национална памет. И в никакъв случай не трябва да се ограничава само до сътрудниците на Държавна сигурност и РУМНО! Трябва да бъде създадена многофункционална уеб-платформа, която да систематизира информацията и да предостави лесен и бърз достъп до нея БЕЗ ОГРАНИЧЕНИЯ. Тази глобална търсачка за информация трябва да предлага търсене по азбучен ред, по длъжност или извършвана обществена дейност, както и по агентурна дейност, и да даде информация за: – общия числен състав на служителите на комунистическите тайни служби плюс сътрудниците; -имената, званието и биографията на всички ръководители на тези управления. – устройството, целите, задачите и бюджетите на всички съществували от 1967 година насам в системата на КДС и Държавна сигурност управления, на техните съставни структури, на самостоятелните отдели и други подразделения, на специализирани и войскови поделения. – общия брой на вербуваните секретни сътрудници (агенти, резиденти, държатели на явочни и конспиративни квартири ) до 1989 година – както между българските граждани, така и между чуждите граждани от български произход. – общия брой на българските граждани и на чуждите граждани от български произход, обект на репресии от страна на режима и на така наречените „активни мероприятия“. – имената и званията на всички щатни служители, занимавали се с контрабанда, наркотрафик, търговия с оръжие и кражба на технологии. Силно съм любопитен да разбера кои са всички щатни служители, ангажирани в предприятията от военно-промишления комплекс и в държавните предприятия, задгранични фирми и фирми със смесено участие, ангажирани с внос и износ на оръжие, боеприпаси, а така също на стоки с възможна двойна употреба. И много държа да знам имената и званията на всички инстурктори, съветници и резиденти от КГБ в различните отдели на ДС и РУМНО. Трябва да се знае ВСИЧКО ЗА ВСИЧКИ. Не трябва повече да позволяваме огласяването на архивите да бъде изцяло в ръцете и под контрола на политиците и МВР! Само след като истински си припомним комунистическото минало, можем да се опростим и помирим. И да започнем на чисто.", "date": "2019.04.13", "title": "Пълна прозрачност!"}
{"url": "https://www.faktor.bg/bg/articles/lilyana-pavlova-1-6", "text": "„От самото създаване на ГЕРБ Бойко Борисов прави политика, с която иска да покаже, че партията е различна от останалите. Война и крила в ГЕРБ няма. Това е удобна тема, която се опитва да се внуши. В БСП се опитват да преекспонират своите проблеми чрез ГЕРБ. Както виждате, в ГЕРБ няма вътрешно политическа саморазправа чрез редене на листите, както при социалистите. Партията е сплотена, но в никакъв случай не е лесен моментът, в който трябва да се доказва, че си невинен“. Това заяви пред Канал 3 Лиляна Павлова.  „Коалиционното споразумение се изпълнява. Ако се абстрахираме от горещите теми, правителството успя да изпълни голяма част от поетите ангажименти за последните 2 години. Не е добър вкус да се клати лодката. Фиксацията на Валери Симеонов към Николина Ангелкова не виждам с какво помага за изпълняването на обещанията ни към гражданите“, коментира бившият министър на европредседателството. „БСП не капитализира гласове от създалата се ситуация в управлението. Левицата не са символ на чистата и неопетнена политика. За нас е важно да показваме резултати, а право на избирателите е да решат кого да пратят в Европейския парламент“, каза още Павлова.   \"Елена Йончева има комплекси, че не познава европейските политики как функционират и не може да защити интересите на българите в Европа. Йончева може да вади само компромати и да петни името ни със силни заглавия, които звучат добре като за жълт вестник. Сигналите ѝ са телевизионни пиар акции. Ако седнем да оборваме твърденията ѝ за откраднатите милиарди, ще покажем, че ни представя фантасмагории\", каза още Павлова.", "date": "2019.04.13", "title": "Лиляна Павлова: Елена Йончева избива комплекси с жълти вестникарски компромати"}
{"url": "https://www.faktor.bg/bg/articles/politsai-strelyaha-po-napadatel-blasnal-dva-pati-kolata-na-ukrainskiya-poslanik-v-london", "text": "Британската полиция е стреляла пред украинското посолство в Лондон тази сутрин, след като шофьор се е врязал умишлено два пъти в колата на посланика, предадоха осведомителните агенции, позовавайки се на съобщение на дипломатическото представителство. Инцидентът е станал около 10 ч. (12 ч. българско време). Кола се е врязала в паркирания пред посолството автомобил на украинския посланик. Полицията, повикана от посолство, е блокирала колата на извършителя, но въпреки това той още веднъж се е врязал в автомобила на посланика. Полицаите са били принудени да открият огън по колата. Използван е бил и елекрошоков пистолет. Мъжът, на около 40 години, е бил задържан и откаран в болница като предпазна мярка, но не е бил ранен, каза полицията. Никой не е пострадал. При инцидента не са пострадали сътрудници на посолството. Никой не е пострадал в инцидента и случилото се не се разглежда като тероризъм, предаде Ройтерс, цитирайки съобщение на лондонската полиция. От дипломатическата служба на Украйна описаха инцидента като \"преднамерено\" нападение срещу паркираната пред посолството кола на посланика. \"Беше извикана полиция, която се отзова на сигнала почти незабавно. Автомобилът на нападателя беше блокиран. Въпреки усилията на полицията той успя да удари няколко пъти паркираната пред сградата кола на посланика ни. В отговор на неговите действия полицията беше принудена да открие огън по автомобила на заподозрения. Нападателят е задържан и отведен в полицейското управление\", се посочва в изявление на посолството на Украйна, цитирано от БНТ. В обаждането от посолството е било съобщено за няколко ударени коли на улицата пред мисията.", "date": "2019.04.13", "title": "Полицаи стреляха по нападател, блъснал два пъти колата на украинския посланик в Лондон"}
{"url": "https://www.faktor.bg/bg/articles/tsvetan-tsvetanov-v-plovdiv-gerb-shte-specheli-evroizborite", "text": "\"ГЕРБ ще спечели европейските избори. Фактът, че някои социологически агенции в момента дават малка преднина на БСП – може само да мотивира структурите ни да работят още по-активно. ГЕРБ подкрепя водещия кандидат на ЕНП за председател на ЕК Манфред Вебер и вярваме, че той може да ни помогне в осъществяването на целите ни\". Това заяви тази вечер пред журналисти в Пловдив зам.-председателят на ГЕРБ Цветан Цветанов. \"За една година областният координатор на ГЕРБ-Пловдив област Георги Мараджиев успя да даде нужния импулс в работата на структурите, като през това време дори се изградиха нови младежки организации на ГЕРБ. Като кмет на Стамболийски той също се справя отлично и това личи от усвоените по европейски програми 10 млн. лв. Община Стамболийски се развива бързо и това само доказва колко важна е европейската солидарност и стабилността в държавата\", допълни Цветанов. \"Няма как все още да говорим за конкретни кандидати за кметове за местните избори през есента. На номинационните събрания, които стартират юни, ще бъде отчетен и приносът на всеки един потенциален кандидат за кмет или общински съветник по време на предизборната кампания за евровота. ГЕРБ има предимство пред политическите си опоненти в борбата за кметския пост в Пловдив, защото при управлението на партията и Иван Тотев градът се развива, все повече се превръща в привлекателно място за туризъм и бизнес и съвсем заслужено получи домакинството на инициативата „Европейска столица на културата“, коментира Цветанов.", "date": "2019.04.13", "title": "Цветан Цветанов в Пловдив: ГЕРБ ще спечели Евроизборите"}
{"url": "https://www.faktor.bg/bg/articles/novini/balgariya/bnb-shte-pechata-byuletinite-za-evroizborite", "text": "Централната избирателна комисия (ЦИК) реши бюлетините за провеждането на изборите за Европейски парламент в България да бъдат изработени в печатницата на Българската народна банка (БНБ). БНБ обаче ще може да ползва и други печатници. Районните комисии ще одобряват тиражите на бюлетините. ЦИК може по всяко време да извършва проверки, включително при предаването и транспортирането, както и на място в печатницата. Унищожаването на бракуваните бюлетини ще става след проверка на място, за което се съставят протоколи.", "date": "2019.04.13", "title": "БНБ ще печата бюлетините за евроизборите"}
{"url": "https://www.faktor.bg/bg/articles/zoran-zaev-priyatelstvoto-mezhdu-balgariya-i-makedoniya-nikoga-ne-e-bilo-po-golyamo", "text": "\"С Договора за приятелство, добросъседство и сътрудничество между Република Северна Македония и Република България показахме, че там, където има политическа воля и желание за напредък, откритите въпроси лесно се решават\". Това заяви премиерът Зоран Заев по време на честването на 11-ата годишнина на Българския културен клуб в Македония. Той отбеляза, че двете страни направиха историческа стъпка напред. \"Ние поставихме миналото като основа на бъдещето. С договора избрахме заедно да попречим на недоброжелателната пропаганда, ако се появи вътре в страните ни, заедно да бъдем срещу речта на омразата и заедно да победим национализма\", подчерта Заев. Приятелството никога не е било по-голямо и непрекъснато расте и се засилва, създадени са силни инструменти за преодоляване на недоразуменията и изграждане на постоянно съюзничество и преодоляване на недоразуменията, каза македонският премиер. В тази връзка с честването на годишнината на Българския културен клуб той отбеляза, че за изграждането и поддържането на трайното приятелство важна роля имат и гражданските организации в двете страни. \"В тази посока Асоциацията на гражданите на Българския културен клуб у нас има значително място. Това е ясно посочено и в мисията на сдружението, което има за цел сближаването между културите на двете съседни държави - Република България и Република Северна Македония. Общ е и взаимният ангажимент от утвърждаване на културните ценности и традиции на гражданите на Северна Македония, които се определят като българи\", каза още премиерът Заев.", "date": "2019.04.13", "title": "Зоран Заев: Приятелството между България и Македония никога не е било по-голямо"}
{"url": "https://www.faktor.bg/bg/articles/obshtestvo/ulitsata/signal-za-bomba-blokira-tsentralnata-zhp-gara-v-plovdiv", "text": "Районът около Централна жп гара в Пловдив е отцепен от полицейски служители заради проверка на сигнал за взривно устройство. Сигналът е получен към 18 часа на телефон 112. На безопасно разстояние се извеждат посетителите и спрените в периметъра автомобили. Предприети са всички необходими действия за изясняване на сигнала и установяване на подателя му, съобщава TrafficNews. Все още няма информация дали ще се спира движението на влаковете.", "date": "2019.04.13", "title": "Сигнал за бомба блокира Централната жп гара в Пловдив"}
{"url": "https://www.faktor.bg/bg/articles/v-kurir-srabskata-mafiya-e-likvidirala-anzhelo-dimov-i-zhena-mu-v-yuar", "text": "Източник на сръбския в. \"Курир\" обяви, че показното убийство на българина Анжело Димов, съпругата му Незабравка и кучето им в Кейптаун миналата зима е отмъщение на сръбската мафия в ЮАР за неуспешен атентат срещу тартора от подземния свят Иван Джорджевич. В средата на февруари миналата година двамата бяха намерени с огнестрелни рани в главите им в техния дом в южното предградие Бергвилет. Килърите са ликвидирали и кучето им. Неси, съпругата на обвинения в измами с кредитни карти Анжело, се занимавала с производство и доставка на празнични торти за рождени дни и сватби.   Показното им убийство, според информатор на \"Курир\", е отмъщение на сръбската мафия в ЮАР за неуспешния атентат срещу един от босовете й в страната Иван Джорджевич-Жуча през септември 2017 г. Сърбинът бил поръчан от българския подземен свят след като негов приближен откраднал от българите 20 кг кокаин (според някои източници става дума за 50 кг, твърди \"Курир\").   В информацията на източника на \"Курир\" има разминаване на датите на неуспешния атентат срещу Джорджевич и убийството на българското семейство - според него кървавото отмъщение на сърбите дошло на следващия ден след като непознат простреля с пистолет Джорджевич, който оцеля. Нападението срещу Жуча е от септември 2017, а Анжело и Незабравка бяха убити в средата на февруари 2018 г.    Ето какво казва пред \"Курир\" анонимният информатор на изданието: \"Ден след като Джорджевич бе тежко ранен близо до Йоханесбург, в Кейптаун бе убит един от водачите на българския подземен свят в ЮАР, а при стрелбата бяха убити неговата съпруга и кучето. Следователите незабавно свързват тези два атентата и смятат, че убийството на българина е било отмъщението за опита за ликвидиране на Джорджевич, който бе един от лидерите на сръбския престъпен свят\".   Джорджевич бе убит във вторник, когато двама килъри го причакаха в луксозен жилищен комплекс в Йоханесбург, като изстреляха в него над 20 куршума с автомати. Жертвата допуска фатална грешка - след като подсиления прозорец откъм шофьорското място устоява на изстрелите, сърбинът отваря дясната врата и побягва от блиндирания си \"Мерцедес\", и тогава е догонен и довършен от един от маскираните убийци. Освен него сръбската мафия в ЮАР дава още 5 жертви заради кражбата на кокаина от българските трафиканти в страната, припомня \"Курир\".", "date": "2019.04.13", "title": "В. \"Курир\": Сръбската мафия е ликвидирала Анжело Димов и жена му в ЮАР"}
{"url": "https://www.faktor.bg/bg/articles/kultura/art-faktor/marius-kurkinski-monospektaklite-me-napraviha-losh-chovek", "text": "„Измервам качествата си по това, само какво е било вчерашното ми представление. Никога не съм имал усещането за театъра като занаят. Да си сам на сцената винаги дава свобода и ти дава възможност да не останеш на едно и също стъпало на развитие. Актьорството е каторжна професия на чувствата“. Това каза пред Нова ТВ Мариус Куркински, който на 19-и април ще изиграе за стотен път постановката „Черното пиле“ по Николай Хайтов в зала 1 на НДК.  „Актьорът непрекъснато предлага и разголва душата си пред публиката. Това е неговата работа. Харесвам Николай Хайтов, защото пише много автентични текстове. Той попадна по директен път в сърцето ми. Попаднах на много разбираеми теми, които са били много близки до моите роднини, родители и прародители. Това ми помогна малко да стъпя на земята от това възвисяване, от което понякога може да се знаеш къде се намираш. Има нужда от театрално изкуство. Виждам го всяка вечер. Има публика за всеки тип театър, престанете да съдите всички еднакво. Виждам в театрите много умни зрители. Аз самият съм много критичен и се самоизяждам. Бил съм душманин към себе си. Моноспектакълът ме беше направил лош човек в незачитането на мнението на другите хора около мен. В младостта си съм пропилял възможността да живея като бохем, а сега вече ми е късно. Мисля, че вече съм се приземил“, каза още Куркински.", "date": "2019.04.13", "title": "Мариус Куркински: Моноспектаклите ме направиха лош човек"}
{"url": "https://www.faktor.bg/bg/articles/sport/taybe-yusein-otnovo-grabna-evropeyskoto-zlato-s-chista-pobeda", "text": "Тайбе Юсеин спечели втората си поредна европейска титла в борбата. Спортист №1 на България за 2018 година триумфира по безапелационен начин на първенството в Букурещ, след като в битката за златния медал победи с 4:0 италианската представителка Аурора Кампаня.  Възпитаничката на Петър Касабов, която миналата година спечели и световната титла в категория до 62 килограма, поведе с 1:0 в първата част на финалната среща. Българката беше далеч по-атакуващата страна в битката за европейската титла и първо стигна до 3:0 преди да приключи борбата с резултат 4:0 в своя полза. Медалът на Тайбе Юсеин е четвърти за България от първенството на Стария континент в Букурещ. Преди нея на европейския връх стъпи и Биляна Дудова в категория до 59 килограма. Миглена Селишка се окичи със сребро при 50-килограмовите, а Евелина Николова извоюва медал със същия цвят в категория до 55 килограма. При мъжете Даниел Александров загуби на полуфиналите при 77-килограмовите на класическия стил и утре ще спори за бронза.", "date": "2019.04.13", "title": "Тайбе Юсеин отново грабна европейското злато с чиста победа"}
{"url": "https://www.faktor.bg/bg/articles/balgariya-sarbiya-gartsiya-i-rumaniya-sa-vse-po-blizo-do-savmestna-kandidatura-za-evro-2028", "text": "Спортните министри на България, Гърция, Румъния и Сърбия се срещат в Солун. Поводът е общата кандидатура за Мондиал 2030 и Европейското първенство по футбол през 2028 г. Те подписаха Меморандум за разбирателство, съставящ организационен комитет, който ще подготви кандидатурата. Министърът на спорта Красен Кралев каза, че четирите страни трябва да си дадат сметка, коя е реалистичната цел – световното или европейското първенство. „От тук натък ще остане дискусията дали вървим към световно или към европейско първенство. Моето предложение беше до края на годината ясно и категорично да кажем, ако няма да имаме възможност да пръскаме средства за световно – да се концентрираме за европейско. Мисля, че имаме много сериозни шансове”, допълни министъра. Той говори още за нов национален стадион както и за начините за построяване на стадиона на ЦСКА.", "date": "2019.04.13", "title": "България, Сърбия, Гърция и Румъния са все по-близо до съвместна кандидатура за Евро 2028"}
{"url": "https://www.faktor.bg/bg/articles/sport/zlatnite-momicheta-specheliha-parvo-myasto-na-svetovnata-kupa-v-sofiya", "text": "Златните момичета на България спечелиха златото в многобоя на Световната купа по художествена гимнастика в \"Арена Армеец\" в София. Те изпълниха съчетание на три обръча и два чифта бухалки. Симона Дянкова, Мадлен Радуканова, Лаура Траатс, Стефани Кирякова и Ерика Зафирова вдигнаха феновете на крака с изпълнението си на смесената композиция на три обръча и два чифта бухалки, която се играе на музиката от саундтрака на филма \"Най-великият шоумен\". Момичетата ни постигнаха висок резултат. 24.400 бе оценката, която дадоха съдиите. От тях 16.500 за трудност и 7.900 за изпълнение. Припомняме, че вчера момичетата на Весела Димитрова вече изиграха първата си композиция за многобоя - на 5 топки - като за нея получиха 24.950. Така грациите натрупаха сбор от 49.350 и оглавяват класирането.", "date": "2019.04.13", "title": "Златните момичета спечелиха титла на Световната купа в София"}
{"url": "https://www.faktor.bg/bg/articles/ikonomika/biznes/vladislav-goranov-podpisa-sporazumenie-sas-svetovnata-banka-za-ofis-za-spodeleni-uslugi-v-sofiya", "text": "Министърът на финансите Владислав Горанов в качеството му на управител на Групата на Световната банка за България и управляващият и главен административен директор на Групата на Световната банка Шаолин Янг подписаха във Вашингон Споразумение за предоставяне на подкрепа за установяването и функционирането на Офис на Световната банка за споделени услуги и други функции в София. Това съобщиха от пресцентъра на министерството. Офисът ще функционира като център за споделени услуги с технологична насоченост, който ще отговаря за вътрешните корпоративни и ИТ операции на Групата на Световната банка, като във времето се предвижда да се структурират и други звена за предоставяне на финансови и административни услуги. Структурата ще осигури възможност за непрекъсваемост на дейностите по предоставяне на вътрешни услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка към нейните звена в целия свят, като служителите в България ще бъдат ангажирани и с разработването на продукти с висока добавена стойност.  България се открои сред държавите-кандидатки за разполагане на центъра поради стратегическото си местоположение, стабилната политическа и икономическа среда, наличието на висококвалифицирана работна ръка, добрата инфраструктура и съотношение разходи-качество на живот, както други изисквания, оказващи съществено влияние за функционирането на подобен вид изнесени дейности на международната финансова институция.  Откриването на офиса в България ще има положително влияние върху икономическата среда в страната – ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. Присъствието в България на авторитетна организация като Групата на Световната банка ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Реализацията на проекта ще се осъществява поетапно. Началната фаза се очаква да стартира през юли 2019 г. Пълният капацитет от над 300 заети места се планира да бъде достигнат в петгодишен срок. Споразумението между Република България и Световната банка беше подписано по време на Пролетните срещи на Групата на Световната банка и на Международния валутен фонд (МВФ), които се провеждат тази седмица в американската столица.", "date": "2019.04.13", "title": "Владислав Горанов подписа споразумение със Световната банка за Офис за споделени услуги в София"}
{"url": "https://www.faktor.bg/bg/articles/balgarin-v-sasht-zaplashen-ot-100-g-zatvor-zaradi-bankovi-izmami", "text": "Българин от Варна се призна за виновен по обвинения, че е използвал известния хакерски софтуер Avalanche за банкови измами и придобиване на информация за банковите сметки на бизнеси в САЩ, сред които и 2 компании в Питсбърг, Пенсилвания, съобщи сайтът на българите в САЩ bgvoice. 47-годишният Красимир Николов беше екстрадиран в САЩ през 2016 година по искане на американските власти. Първоначално той пледира невинен по обвиненията за конспирация, банкови измами и кражба на лична информация. ФБР и партньорските служби в Европа разбиха международната мрежа за киберпрестъпления Avalanche също през 2016 г., а българинът беше първият задържан по делото. Според обвинителния акт Николов се е сдобивал с банковите сметки на жертвите си, като им изпращал GozNym malware infection - компютърен вирус, който прилича на фактура. Обикновено той се появявал като прикачен файл в имейли, изпратени до собствениците на бизнеси. Веднъж отворен, подобен файл дава достъп до цялата информация на компютъра на собственика. Властите казват, че вирусът е използван в цяла Америка, а сред потърпевшите са заводът за бутилиране Nort-Lock Inc. и производителят на машинни части Carnegie Bolt-Maker, от чиято сметка в PNC Bank Николов се опитал да прехвърли 387,500 долара в банкова сметка, регистрирана в България. Друг потърпевш бизнес според разследването е Protech Asphalt Maintenance. Прокуратурата твърди, че Николов е направил няколко опита да прехвърли сумата от 243,000 долара от сметката на компанията във First National Bank. Сред другите засегнати компании са и фирма за производство на голф екипировка и мебелна фабрика в Калифорния. Според американското законодателство за престъпление от този тип максималната присъда е 100 г. затвор и глоба от 3,5 млн. долара. Нито една от двете компании обаче не е загубила парите, защото измамата е разкрита, преди трансферите да бъдат завършени. Не е ясно дали прокуратурата в Пенсилвания ще иска максималната присъда за българина. Николов ще бъде осъден в края на годината.", "date": "2019.04.13", "title": "Българин в САЩ е заплашен от 100 г. затвор заради банкови измами"}
{"url": "https://www.faktor.bg/bg/articles/danachni-pod-prikritie-zapechatvat-koli-za-nelegalen-prevoz-mezhdu-sofiya-i-pernik", "text": "Нови случаи на нерегламентиран превоз по маршрута София - Перник разкриха инспекторите на НАП вечерта в петък. Те са установили, че леки автомобили превозват пътници на цената на автобусния билет, като правят това непрекъснато в рамките на деня. Данъчните в ролята на тайни клиенти са се качили в няколко автомобила от спирки на градския транспорт, заплащайки цена от 3 лв.  Всички превозвачи без изключение не са издавали фискални документи за парите, които получават от пътниците, като всеки нарушител – физическо лице, установен по време на проверките ще бъде санкциониран с до 500 лв., а превозното средство ще бъде запечатано за срок от 30 дни, допълват от приходната агенция. Акцията на НАП срещу нелегалните превози започна преди 10 дни и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина, без да отчитат приходите си. Паралелно с това данъчните проверяват имущество и доходи на 172 собственици на микробуси, които излизат извън страната заради съмнение за нерегламентирани превози към Западна Европа. Някои от собствениците не са декларирали никакви доходи в последните 5 години, а притежават солиден автопарк и недвижими имоти.", "date": "2019.04.13", "title": "Данъчни под прикритие запечатват коли за нелегален превоз между София и Перник"}
{"url": "https://www.faktor.bg/bg/articles/obshtestvo/ulitsata/ozverelite-rotvayleri-v-zheleznitsa-razkasali-drugo-kuche-den-predi-intsidenta-s-detsata", "text": "Прокуратурата поиска постоянен арест за собственичката на ротвайлерите, които на 10 април нахапаха три деца и дядо им, съобщава БНТ. В съда стана ясно, че на 9 април е имало отново инцидент с ротвайлерите на обвиняемата - тогава те са влезли в двора на неин съсед и са разкъсали друго куче. Обвиняемата Полина Шишманова отказа да даде обяснения пред съда. Жената работи като застрахователен брокер. Ако бъде призната за виновна от съда, може да получи до три години затвор.", "date": "2019.04.13", "title": "Озверелите ротвайлери в \"Железница\" разкъсали друго куче ден преди инцидента с децата"}
{"url": "https://www.faktor.bg/bg/articles/sds-sezira-prokuraturata-zaradi-zaplahi-na-partiya-vazrazhdane", "text": "Съюзът на демократичните сили изразява в декларация до медиите своето възмущение и огорчение от призивите на партия „Възраждане“ в Добрич за осуетяване на представянето на книгата на Александър Йорданов в града и обидите към него. „Възраждане“ неведнъж е заявявала откровените си прокремълски позиции, които налага арогантно и обидно спрямо политиците и гражданите, които не споделят възгледите им. Припомняме, че лидерът на „Възраждане“ , Костадин Костадинов, стоеше рамо до рамо с Корнелия Нинова на миналогодишния първомайски протест в столицата. За нас той е „Б“ отборът на БСП, който върши черната работа на столетницата с агресивни партизански методи срещу политическия опонент, докато БСП и Нинова се представят като проевропейци и демократи.  Във връзка със заплахите от партия“ Възраждане“ към кандидата за евродепутат, г-н Александър Йорданов, СДС ще сезира правоохранителните органи и прокуратурата. Г-н Александър Йорданов е знаково лице на започналата преди 30 години битка на СДС за свобода на словото и демокрация, и опитът да му се отнеме именно свободата да изразява идеите си, е равен на цинизъм. Нетърпимостта и омразата към различните политически позиции са характерни за тоталитарните общества и са недопустими за държава-член на Европейския съюз. Призоваваме всички политически сили да запазят коректния и толерантен тон в предстоящата предизборна кампания и да не накърняват достойнството на политическите си опоненти. Нека да не забравяме, че предстоят европейски избори, най-важните за развитието и бъдещето на ЕС, и гражданите очакват от политиците и партиите да дебатират и представят идеите си за бъдещето на общността\", се казва в декларацията на СДС.", "date": "2019.04.13", "title": "СДС сезира прокуратурата заради заплахи на \"Възраждане\" срещу Александър Йорданов"}
{"url": "https://www.faktor.bg/bg/articles/novini/balgariya/antoniy-galabov-tazi-vecher-shte-se-napravi-opit-za-radikalizirane-na-protesta-v-gabrovo", "text": "\"Тази вечер ще се направи опит за радикализиране на протеста в Габрово\". Това заяви пред \"Фокус\" политологът доц. Антоний Гълъбов. Той отбеляза, че има достатъчно заинтересовани групи, които са в състояние да се опитат да радикализират всяка ситуация. Той припомни, че подобен опит е имало в Кюстендил само преди два месеца. „Кметът на Кюстендил успя да удържи да не бъде етнизиран един криминален случай, в който загина човек, защото български и ромски мутри са се сбили. Тук няма етнически елемент, в това отношение опитите продължават с Габрово“, каза доц. Антоний Гълъбов. По думите му опасни групи от интереси влияят върху различни партии. „Става дума за проблем на националната сигурност, който не е ромски, той е български. В българското общество има групи, които са в състояние да сплашат хората и да спекулират със страховете на българските граждани, което е много опасно. Тези групи не са ромски, а български. Много е важно тази линия, която избра правителството в момента, да бъде продължена и след затихването на проблемите в Габрово. Имам основания да смятам, че тази вечер те ще се опитат да радикализират протеста, затова е много важно хората, които отговарят за управлението на кризата в Габрово, да се подготвят добре. Има групи от интереси, които търсят провокация, които търсят възможност да се радикализира ситуацията и да дестабилизират страната“, заяви политологът.  Според доц. Антоний Гълъбов по сценариите досега тези групи ще се опитат да придвижат хора към Габрово. „Помните Катуница - в рамките на часове бяха докарани футболни агитки. Имаме натрупване, имаме последователност, свързана с предизборна ситуация, генериране на етническо напрежение, последователна работа в социалните мрежи и всяване на страх. Това е риск, който трябва да бъде пресрещнат много сериозно“, отбеляза доц. Антоний Гълъбов.", "date": "2019.04.13", "title": "Антоний Гълъбов: Тази вечер ще се направи опит за радикализиране на протеста в Габрово"}
{"url": "https://www.faktor.bg/bg/articles/novini/svyat/kakva-igra-igrae-rusiya-v-libiya", "text": "Докато конфликтът в Либия се разгаря, Москва остава пестелива на думи и емоции. По време на неотдавнашно си посещение в Египет, външният министър Сергей Лавров заяви, че \"Русия иска да помогне на либийския народ да преодолее сегашните си противоречия, за да бъде постигнато стабилно споразумение\". В началото на тази седмица пък говорителят на Кремъл Дмитрий Песков заяви, че Русия няма да спре да призовава всички страни в този конфликт да избягват кръвопролитията и цивилните жертви.  В началото на април армията на генерал Халифа Хафтар, нарекла се Либийска национална армия, започна настъпление към либийската столица Триполи. Международно признатото правителство на премиера Файез ал Сарадж обвинява военния командир, че се опитва да извърши преврат. Армията на Хафтар е подкрепяна от алтернативното правителство в Източна Либия. Засега изглежда, че Русия се опитва да не заема страна в набиращия скорост конфликт в Либия. \"За Русия ситуацията е много деликатна от дипломатическа гледна точка\", казва дългогодишният дипломат и близкоизточен експерт Вячесляв Матузов. Той припомня, че съюзниците на Москва в региона подкрепят различните страни в либийския конфликт: Турция и Алжир са на страната на легитимното правителство в Триполи, признато също и от ООН, докато Египет и Саудитска Арабия подкрепят генерал Хафтар. Алжир и Египет са традиционни купувачи на руско оръжие, а Турция е важен международен партньор за Русия. Във войната в Сирия Москва и Анкара са съюзници, а наскоро Турция дори направи поръчка за руски ракети, което хвърли в нодоумение партньорите на Турция в НАТО.  Основната причина, поради която Русия въпреки това участва в тази дипломатическа бъркотия, са страховете на Москва от възникването на хаос в Либия. \"От това може да се възползва \"Ислямска държава\", което би представлявало риск за сигурността на Русия\", казва Матузов. Независимият руски военен анализатор Павел Фелгенхауер е съгласен, че Либия е дипломатическа \"главоблъсканица\" за Москва. Той смята, че Русия ще бъде много предпазлива и няма да заема открито нечия страна в този конфликт. Но за разлика от Матузов, Фелгенхауер не смята, че руснаците са неутрални: \"Очевидно е, че Москва подкрепя задкулисно Хафтар\" - нещо, което официалните руски представители категорично отричат. Всъщност и двамата лидери - и Сарадж, и Хафтар - са посещавали Москва, но изглежда предпочитанията на Кремъл падат върху генерала. Според Фелгенхауер, причината за това може да бъде само една: парите. Военният командир контролира почти всички петролодобивни райони. \"А това означава, че той държи и парите от либийския петрол, което е важно обстоятелство за Москва\", казва военният анализатор. Друг аргумент, който той посочва, е че Москва има интерес да продава оръжие на Хафтар, или вече го прави - въпреки оръжейното ембарго, наложено на страната от ООН. Да припомним, че свалянето от власт на дългогодишния либийски диктатор Муамар Кадафи през 2011 година означаваше за Русия загуба на милиарди, които страната печелеше от продажбата на оръжие на Триполи. На 7 април Русия блокира позицията на Съвета за сигурност на ООН, която трябваше да призове лоялните на Халифа Хафтар сили да спрат настъплението си към Триполи. Москва се аргументира с това, че текстът трябва да призовава всички страни в конфликта да спрат сраженията. Фелгенхауер вижда в този ход ясен знак за наличието на мълчалива подкрепа от Русия за Хафтар.   Според някои информации в медиите, Русия може и тихомълком да вземе страна в конфликта в Либия. В края на 2018 г. руският ежедневник RBC съобщи, като се позова на източник, близък до руското военно министерство, че в Източна Либия вече имало руски военни части. А независимото издание \"Новая газета\" пусна видео, на което се вижда как Евгений Пригожин участва в разговори с генерал Хафтар в Москва. Пригожин е близък довереник на руския президент Владимир Путин. Смята се, че той ръководи т.нар. руска фабрика за тролове, както и руската частна армия \"Група Вагнер\", за която се твърди, че е намесена в много конфликти по света, вкл. в Източна Украйна, Сирия, Венецуела и Централноафриканската република. Двамата наблюдатели - Матузов и Фелгенхауер - са на различно мнение по този въпрос. Първият смята за дезинформация съобщенията за руски военни наемници в Либия, а вторият е на мнение, че те вече са там - на либийска земя и в либийското въздушно пространство. Според него, това е много елегантно решение на дипломатическия проблем на Русия: \"Наемниците от частните армии позволяват на Русия хем да участва в конфликта, хем да не е замесена официално, тъй като наемниците не могат да бъдат свързани с правителството\", казва Фелгенхауер. Съобщенията от преди около година, че Русия обмисляла да се изтегли от Сирия, само засилиха спекулациите за предстояща руска военна операция в Либия. Но е нереалистично Русия да предприеме интервенция, подобна на тази от преди 4 години в Сирия, включително защото тя все още е ангажирана със сирийския конфликт. По този повод Фелгенхауер казва, че Русия е достигнала предела на своите възможности. \"Вече не сме някогашният Съветски съюз\", припомня той. Също и Матузов е съгласен, че Либия няма да се превърне във втора Сирия за Русия. От една страна, казва той, двете военни бази, с които Русия се сдоби покрай ангажимента си в Сирия, са достатъчни на Москва да преследва стратегическите си интереси в Близкия изток. И още една причина посочва той, поради която Русия не е склонна да започне военна авантюра като тази в Сирия: той сравнява Либия с плаващи пясъци, в които може да затъне всеки, който стъпи върху тях.", "date": "2019.04.13", "title": "Каква игра играе Русия в Либия?"}
{"url": "https://www.faktor.bg/bg/articles/nad-70-britanski-deputati-iskat-ekstradiraneto-na-asandzh-v-shvetsiya", "text": "Над 70 британски депутати подписаха писмо, в което настояват правителството да направи всичко по силите си, за да позволи Джулиан Асандж да бъде екстрадиран в Швеция, ако шведските власти поискат това, предаде АФП. Основателят на \"Уикилийкс\" бе арестуван в четвъртък сутринта в посолството на Еквадор в Лондон, където той намери убежище преди 7 години, за да избегне британска заповед за арест по обвинения в изнасилване и сексуално посегателство в Швеция, които той продължава да отхвърля. Това дело бе прекратено, но обвинителката му иска да бъде гледано отново. Австралиецът, който е на 47 години, бе арестуван и във връзка с искане на САЩ за екстрадиция. Вашингтон го определя като заплаха за националната сигурност и иска да го изправи пред съда. Депутатите, подписали писмото, призовават британския министър на вътрешните работи Саджид Джавид да даде приоритет на евентуално искане за екстрадиране от Швеция, посочва АФП. Това би позволило разследването по обвинение в изнасилване да приключи и да бъдат повдигнати обвинения и да започне дело, допълват британските депутати. Заявявайки, че не твърдят, че Асандж е виновен, депутатите искат да има правосъдие за ищцата. В писмото се уточнява, че обвинението в изнасилване има срок на давност, който изтича през август 2020 година. След ареста на Джулиан Асандж обвинителката му в Швеция обяви, че възнамерява да поиска възобновяване на разследването срещу него, припомня АФП.", "date": "2019.04.13", "title": "Над 70 британски депутати искат екстрадирането на Асандж в Швеция"}
{"url": "https://www.faktor.bg/bg/articles/novini/svyat/polsha-zabrani-na-ruski-korab-da-vliza-v-teritorialnite-vodi", "text": "Полското правителство отказа да пусне в териториалните си води руския кораб \"Седов\" с кримски военноморски кадети на борда, заяви говорителят на полското външно министерство Ева Сувара, съобщава ТАСС. \"Решението на премиера\", каза тя. \"Ние смятаме, че разрешаването на руския кораб да влезе в териториалните води на Полша ще противоречи на политиката за зачитане на териториалната цялост на Украйна\", допълни Сувара.  По-рано тази седмица естонските власти отказаха да пуснат руския тренировъчен кораб да влезе в териториалните си води, заявявайки, че кадети от базирания в Крим Керченски държавен морски технологичен университет са били на борда. В сряда посолството на Русия в Талин описа решението като \"неприятелска стъпка, предприета от естонските власти в навечерието на предстоящото посещение на естонския президент в Москва\". След спирането на кораба на пристанището в Естония той планира да попълни запасите си от гориво, храна и вода в полския пристанищен град Гдиня.", "date": "2019.04.13", "title": "Полша забрани на руски кораб да влиза в териториалните ѝ води"}
{"url": "https://www.faktor.bg/bg/articles/deutsche-welle-ima-naprezhenie-v-belgrad-i-po-ulitsite-i-po-varhovete-na-darzhavata", "text": "Има напрежение в Белград – и по улиците, и по върховете на държавата, пише македонска редакция на Дойче Веле. Сръбските граждани протестират на улиците в продължение на месеци, настоявайки за по-голяма демокрация в страната. Сръбският президент Вучич не проявява готовност за разговори преди големия протест, обявен за днес в Белград, коментира германската медия. Таблоидите, близки до сръбското правителство, се конкурират с \"бойни\" заглавия: \"Диваците искат гражданска война\". Министерството на отбраната заяви, че по никакъв начин няма да подкрепи насилственото сваляне на законно правителство. Това не е нищо ново. През тези седем години, доколкото Александър Вучич и неговата Сръбска прогресивна партия (СНС) са на власт, в много проправителствени медии бяха обявени преврати и войни. Като засява такива страхове, президентът Вучич, който показва тенденция към авторитарно управление, държи хората под негов контрол и демонизира политически опоненти. Подобна е ситуацията и в навечерието на масовия протест на гражданите и опозицията тази събота. \"Ако бяхме нормална държава, прокуратурата трябваше да реагира, защото това е чисто предизвикване на паника\", заяви лидерът на опозицията Драган Джилас. От 2012 г. Александър Вучич, бил той премиер или кандидат за президент, е абсолютен алфа мъж на сръбската политическа сцена. В ерата на Милошевич той е бил радикален шовинистичен министър на информацията. Междувременно той стана инициатор на идеята за членство в ЕС. Партията му управлява с удобно мнозинство и контролира голяма част от медиите. Без партийна книжка, едва ли можете да получите нещо в Сърбия. Младите образовани хора масово напускат страната. Представеният от проправителствените медии образ е изключително различен от сръбската реалност. Вербални, а в някои случаи и физически атаки срещу инакомислещите, неспособността да се действа срещу произвола, масовата корупция и арогантността на властта предизвикват бунт сред все повече и повече граждани. От 8 декември насам се провеждат големи протести в над 100 сръбски града, провеждани веднъж седмично, коментира Дойче Веле.", "date": "2019.04.13", "title": "Има напрежение в Белград – и по улиците, и по върховете на държавата"}
{"url": "https://www.faktor.bg/bg/articles/tsvetan-tsvetanov-shte-se-sreshtne-s-aktivisti-na-gerb-plovdiv-oblast-v-stamboliyski", "text": "Заместник-председателят на ГЕРБ Цветан Цветанов ще се срещне с актива на ГЕРБ-Пловдив област на 13 април 2019 г. (събота) в читалище „Н.Й.Вапцаров“ в Стамболийски, съобщиха от пресцентъра на партията.  Срещата е в 16.00 часа. На нея ще присъстват областният координатор на ГЕРБ-Пловдив област Георги Мараджиев, общинските ръководства на структурите на ГЕРБ в общините в област Пловдив, общински съветници на ГЕРБ, народните представители ген. Константин Попов, Младен Шишков, Запрян Янков и д-р Христо Грудев, областните ръководители на ЖГЕРБ и МГЕРБ, членове на ГЕРБ.", "date": "2019.04.13", "title": "Цветан Цветанов ще се срещне с активисти на ГЕРБ-Пловдив област в Стамболийски"}
{"url": "https://www.faktor.bg/bg/articles/novini/svyat/demokratite-v-senata-kritikuvaha-ostro-tramp-zaradi-komentar-po-adres-na-myusyulmanka", "text": "Американският президент Доналд Тръмп беше подложен на остри критики от демократите в Сената заради коментар, окачествен като „отвратителен” и „срамен”, по отношение на конгресмена от Демократическата партия Илхан Омар. Бърни Сандърс и Елизабет Уорън – и двамата кандидати за номинацията на Демократите за президент, нападнаха държавния глава на САЩ. В събота Тръмп сподели в Туитър видео с изказване на конгресмена от Минесота Илхан Омар, която е мюсюлманка. „Илхан Омар е лидер, който притежава сила и кураж. Тя няма да се подаде на расизма и омразата на Тръмп. Ние също. Отвратителните и опасни нападки срещу нея трябва да спрат”, отговори Сандърс. „Президентът насажда омраза към избрана жена, конгресмен – и съответно към цяла група американци, въз основа на тяхната религия. Това е отвратително. Това е срамно. И всеки избран лидер, който отказва да заклейми подобни действия, трябва да понесе отговорността за тях”, написа от своя страна Уорън в Туитър. Тръмп критикува конгресмен Омар, която е мюсюлманка, след като в публичното пространство се появи нейно изказване за исламофобията, с която са се сблъскали мюсюлманите след 11 септември. Във видеото, споделено от Тръмп, Омар говори пред Съвета за американо-ислямски отношения миналия месец. В речта си тя описва атаките от 2011 година срещу Световния търговски център като „някакви хора, направиха нещо”. Във видеото има и кадри на точния момент, в който отвлечените самолети се удрят в Кулите близнаци на Световния търговски център в Ню Йорк. Под видеото Тръмп е написал: „Ние никога няма да забравим”. Нито видеото, нито туитът на Тръмп обаче съдържат пълния цитат от речта на Омар, за да се разбере контекстът на казаното от нея.", "date": "2019.04.13", "title": "Демократите в Сената критикуваха остро Тръмп заради коментар по адрес на мюсюлманка"}
{"url": "https://www.faktor.bg/bg/articles/novini/balgariya/rosen-plevneliev-ne-sme-gotovi-da-reagirame-na-vanshna-namesa-pri-evroizborite", "text": "\"Не сме готови да реагираме на евентуална външна намеса при евроизборите\". Това заяви за предаването \"Брюксел 1\" по телевизия Bgonair президентът (2012 - 2017) Росен Плевнелиев. Той припомни киберататката по време на местните избори и референдума през 2015 година, когато бяха блокирани сайтовете на президента, правителството и ЦИК.  \"Първите доклади на българските служби бяха доста размити, с голяма неяснота и ние не можехме да преценим, специално аз и моят екип в президентството, а други бяха готови да си замълчат, откъде точно идва атаката. Тогава се наложи, като държавен глава на страна-членка на НАТО да изисквам по линия на НАТО пълна информация от партньорските служби за това кой атакува България, в ден на избори и референдум\", обясни Плевнелиев в разговор с Милена Милотинова.  \"48 часа по-късно от британските служби, от американските служби, от канадските, заваляха много ясни доклади и много ясни доказателства за това, кой нападна България, в ден на избори и това е групата Sofacy Fancy Bear, която се причислява към руското военно разузнаване\", заяви бившият държавен глава. \"Не сме достатъчно подготвени за подобни предизвикателства, включително и днес\", заяви Росен Плевнелиев.", "date": "2019.04.13", "title": "Росен Плевнелиев: Не сме готови да реагираме на външна намеса при евроизборите"}
{"url": "https://www.faktor.bg/bg/articles/novini/svyat/govoritelyat-na-ek-vratata-na-es-kam-turtsiya-e-otvorena-ot-neya-zavisi-dali-pantite-shte-razhdyasat", "text": "\"Турция излиза от период на избори и през следващите четири години навлиза в период на стабилност\", заяви говорителят на Европейската комисия Маргаритис Схинас в интервю за Анадолската агенция. \"Може да разглеждаме това като добра възможност\", отбеляза Схинас във връзка с бъдещето на отношенията Турция- ЕС.  Турция и ЕС осъществяват активно сътрудничество по въпроси като борбата срещу тероризма, миграцията, обмена на информация, търговията, транспорта и енергетиката и трябва да продължат да работят в тези сфери, изтъкна говорителят на ЕК. Обявената наскоро програма за икономически реформи също е позитивна стъпка, добави Схинас. Той припомни организираната миналата година във Варна среща на върха Турция-ЕС, състоялото се миналия месец заседание на съвета за партньорство ЕС-Турция и добави, че се работи за организиране на заседание в рамките на енергийния диалог на високо равнище. Поддържаме жив огъня в отношенията Турция-ЕС, изтъкна говорителят. Той отбеляза, че по време финландското председателство на евросъюза през втората половина на годината може да бъде взето решение за евентуална среща на върха.  Схинас изтъкна, че позицията на ЕК в отговор на призивите на Европейския парламент за прекратяване на процеса на присъединяване на Турция към ЕС е ясна. Той припомни, че за прекратяване на процеса на присъединяване е необходимо единодушно решение на страните членки, което в настоящия момент липсва. Турция е страна кандидат. Ние продължаваме да създаваме връзки и да работим заедно. Вратата на ЕС е отворена за Турция и ще остане отворена. За да остане отворена вратата, пантите трябва да функционират, изтъкна Схинас. Ние знаем какво трябва да правим, за да държим вратата отворена. Трябва да попречим пантите да хванат ръжда. От гледна точка на отношенията Турция-ЕС пантите може да бъдат определени като реформи, върховенство на правото, демокрация, посочи говорителят на ЕК. Той подчерта, че докато се отбелязва напредък в тази област, вратата на ЕС ще остане отворена за Турция. Схинас каза също, че предложението на ЕК за актуализация на споразумението за митнически съюз с Турция стои на дневен ред. Митническият съюз е важно средство за актуализиране на търговските и икономически отношения между Турция и ЕС, добави той. Говорителят на ЕК припомни, че засега не е постигнато съгласие между страните членки за актуализация на споразумението. Диалогът продължава, в Европа нищо не става много лесно, коментира той. Схинас изтъкна, че ЕС трябва да направи това, което зависи от него, за актуализиране на споразумението за митническия съюз, а по въпроса за визовата либерализация за турските граждани Турция трябва да изпълни своите ангажименти. Схинас отбеляза, че споразумението за мигрантите между Турция и ЕС продължава да дава положителни резултати. Резултатите показват, че бежанският поток в района на Егейско море е намалял с 90 процента, изтъкна той и добави, че по негово мнение споразумението за мигрантите е една история на успех от гледна точка на отношенията Турция-ЕС. Трябва да се фокусираме върху подобни позитивни развития, добави той. Турция е важен и голям съсед на ЕС, каза още Схинас. Географията и историята ни задължават да работим заедно. Ние ще продължим да създаваме връзки с Турция и с турския народ, добави той.", "date": "2019.04.13", "title": "Говорителят на ЕК: Вратата на ЕС към Турция е отворена, от нея зависи дали пантите ще ръждясат"}
{"url": "https://www.faktor.bg/bg/articles/emil-radev-e-parviyat-balgarski-evrodeputat-podpisal-sporazumenieto-glasuvay-za-zhivotnite", "text": "Емил Радев от ГЕРБ/ЕНП е първият български евродепутат, подписал споразумението „Гласувай за животните\", което за съвсем кратко време беше подкрепено със стотици подписи. Това съобщиха от пресцентъра на ПП ГЕРБ. „Гласувай за животните\" е споразумение между редица неправителствени организации и кандидатите за членове на Европейския парламент. Инициативата на интерпарламентарната група за защита на животните в ЕП цели да ангажира повече евродепутати да работят през следващия мандат по теми, свързани с опазването и благосъстоянието на животните в ЕС.  Със своя глас в Европарламента Емил Радев се обяви за въвеждането на по-високи стандарти за защита на животните в европейското законoдателство. Българският евродепутат апелира Европейската комисия да осигури ефикасно приложение и изпълнение на приетото до момента европейско законодателство във всички държави-членки. Като своя лична мисия Радев определи и въвеждането на интегрирани и съвместими общоевропейски системи за регистрация и идентификация на домашни животни (кучета и котки). Целта е да се гарантира тяхната по-добра защита и проследимост в условията на свободно движение в рамките на единния пазар и с грижа за опазване на общественото здраве.  Само преди месец Емил Радев бе отличен и със специална нагрaда за активни дейности за защита на животните в периода 2014-2019 г. За изминалите пет години интерпарламентарната група, на която е член, успя да реализира редица инициативи, сред които кампанията за ограничаване на транспортирането на живи животни, мерки срещу нелегалната търговия с домашни любимци и много други. С общите усилия на всички свои представители интергрупата за защита на животните се превърна в основно място за дебати по теми от обществено значение като необходимостта от регистрация и идентификация на домашните животни, предотвратяване трафика на диви животни и гарантиране качеството на местните и млечни продукти достигащи до европейските потребители.", "date": "2019.04.13", "title": "Емил Радев е първият български евродепутат, подписал споразумението \"Гласувай за животните\""}
{"url": "https://www.faktor.bg/bg/articles/novini/svyat/kremal-pokaza-ofitsialnite-dohodi-i-imushtestvo-na-vladimir-putin", "text": "Президентът на Русия Владимир Путин е спечелил официално през миналата 2018 година малко под 8.7 милиона рубли (близо 135 300 щатски долара). Това показват данните в публикуваната от Кремъл подоходна декларация на руския държавен глава. Средната месечна заплата на Путин миналата година е била около 720 700 рубли ($11 200), предаде агенция ТАСС. Според декларацията няма промяна в недвижимите имоти, които притежава руският президент. Негова собственост е апартамент с площ 77 кв. метра и гараж с площ 18 кв. метра. Президентът ползва освен това апартамент 153,7 кв. метра и гаражно място 18 кв. метра. Всички тези имоти са в Русия. Доходите на руския президент Владимир Путин през 2018 година са намалели в сравнение с 2017 година, когато те са били близо десет милиона рубли, но в тази сума са били отчетени доходите от продажбата на земеделски парцел. Путин освен това притежава два ретро автомобила Волга ГАЗ-21, джип \"Нива\", както и едно ремарке \"Скиф\".", "date": "2019.04.13", "title": "Кремъл показа официалните доходи и имоти на Владимир Путин"}
{"url": "https://www.faktor.bg/bg/articles/novini/balgariya/radoslav-gaydarski-yoncheva-da-kazhe-zashto-ne-pazi-originalniya-audiozapis-ot-alo-banov-sam", "text": "„Попитайте Елена Йончева защо не пази оригиналния аудиозапис за обвиненията срещу министър Боил Банов. Тя каза, че има документи, но това ще се развива другата седмица. В момента имаме по-важни проблеми, трябва да подредим листата си за евроизборите“. Това каза пред ТВ Европа бившият здравен министър Радослав Гайдарски. Припомняме, че вчера от прокуратурата заявиха, че няма да се занимават с обвиненията на Елена Йончева срещу Боил Банов за злоупотреби при ремонта на \"Ларгото\". Оказа се, че записаните разговори на министъра, които трябваше да го компрометират, са презаписани, а оригиналите били унищожени.  Социалистът, както всички останали, обясни, че все още не знае в неделя кои ще са кандидатите на БСП за евровота  и дали Сергей Станишев ще бъде включен. „БСП има няколко принципни неща, по които не е съгласна с ПЕС. В старото ръководство на Михаил Миков, Сергей Станишев и Михаил Миков листите се редяха от листите. Това е разликата между сегашното и бившето изпълнително бюро“, коментира Гайдарски.  „От къде Корнелия Нинова ще има 30 млн. лв., за да предложи на Михаил Миков подкуп за лидерския пост? Цялата ни партия няма и наполовина от тези пари. Миков беше нежелана личност тогава и в твърдите редици ясно се заяви да се гласува против него от големите организации. Няма нищо страшно, ако загубим тези избори, идват следващи, които са по-важни“, каза още социалистът. Той допълни, че БСП не се страхува, че АБВ влиза в битката за евроизборите с името „Коалиция за България“. Радослав Гайдарски призова съдът да отнеме лиценза за името на коалицията.", "date": "2019.04.13", "title": "Радослав Гайдарски: Йончева да каже защо не пази оригиналния аудиозапис от \"Ало, Банов съм\"!"}
{"url": "https://www.faktor.bg/bg/articles/novini/balgariya/kmetitsata-na-gabrovo-nosya-ostavkata-v-dzhoba-si-gotova-sam-da-ya-podam-ako-se-nalozhi", "text": "\"Готова съм да подам оставка, ако се наложи. Оставката е в моя джоб от първия ден, в който има решение за избора ми на кмет\". Това каза кметът на Габрово Таня Христова пред Нова ТВ.  Тя подчерта, че в Габрово няма ромско гето, махала или училище. В петък Общинският съвет е приел декларация по отношение на възникналия протест. \"Вчера по време на извънредната сесия на Общинския съвет се реши единодушно и се изготви обръщение към гражданите, с което категорично заяви, че внушенията и манипулациите за това, че в Габрово целенасочено и организирано се внасят или привлича роми, е невярно твърдение. Категорично се заявява, че в Габрово няма ромски гета, махала, нито ромско училище. В Габрово няма концентрирано присъствие на роми. Хора, които живеят незаконно - нямам такава информация\", каза тя. Христова уточни, че едно от изискванията, за да получиш общинско жилище в града, е да си живял е него поне 10 години. Тя беше категорична, че в Габрово няма настанени лица в незаконни жилища. \"В момента продължава мероприятие, започнало в предишни години, за събаряне на незаконни сгради\", обясни Христова и потвърди, че и тези дни са били събаряни сгради. „Най-важното, което трябва да направим сега, е да върнем реда и спокойствието в Габрово”, заяви кметът.", "date": "2019.04.13", "title": "Кметицата на Габрово: Нося оставката в джоба си, готова съм да я подам, ако се наложи"}
{"url": "https://www.faktor.bg/bg/articles/novini/balgariya/imotite-v-iztok-se-okazaha-po-1500-evro-na-kv-m-kakvo-stava-s-4-pati-pod-pazarnata-tsena", "text": "Във вечерните новини по бТВ казаха, че в любимия на властта кв. „Изток“ средната пазарна цена на жилищата в момента е 1500 евро с уговорката, че непрекъснато се повишават. Тоест – преди година е била по-евтина, съобщава vevesti.bg . Примерно Цветанов прави равностойни замени, а за допълнителните 40 кв.м. преди година плаща 100000 лева или около 1250 евра на кв.м. Ко прайм ся, къде отидоха тези „4 пъти по-евтино от пазарната оценка“? И кой внуши, че пазарната оценка е между 2500-3000 евра? Кой провери останалите в прочутия блок на каква цена са пазарували? А като допълним и признанието на една от авторките на „разследването“ на пресконференция, че никой не обвинява Цветанов в нещо незаконно работата става съвсем предизборна. Така от „“великолепната четворка“ набедени в началото за Вежди Рашидов нищо повече не се чу, защото няма и какво, Цачева призна, че трябвало да доплаща, а една зам.-министърка, на която и името й не бяхме чувала отгърмя, въпреки че е била стар клиент на „Артекс“ , а във властови план може да влияе толкова, колкото и ако е директор на водопад, примерно. Каква корупция, какви 5 лева? Та на въпросната зам.-министърка медиите дори името й не бяха чували и така и не го запомниха. А въпросният скандал, който се разгоря като пожар на стрънища, тръгна именно от тези четиримата. Ефектът от всичко бе, че сега само ако напишеш в заглавие: „И еди кой си има апартамент“, скандалът вече е почти готов, а прокуратурата и КПКОНПИ се втурват презглава да поверяват. Така става и с Ангелкова, и с Крум Зарков и дори с Валери Симеонов. И по всичко личи, че няма изгледи да спре…", "date": "2019.04.13", "title": "Имотите в „Изток“ се оказаха по 1500 евро на кв.м. Какво става с „4 пъти под пазарната цена“?"}
{"url": "https://www.faktor.bg/bg/articles/boryana-dimitrova", "text": "\"Протестите в Габрово не изместват акцента от скандала с апартаментите. И двата процеса са достатъчно сериозни. От \"Апартаментгейт\" произлезе нещо много важно - има криза във фунционирането на органите, които борят корупция като ДАНС и КПКОНПИ. Те трябваше да правят проверки как са натрупали политиците парите си, да кажат пред медиите, че има корупционен риск, а не да се заявява само, че текат проверки по сигнали, които не се знаело кога ще приключат\". Това каза пред ТВ Европа социологът Боряна Димитрова. \"Дали една институция работи, се вижда по време на криза. Оставките на управляващи като първи жест са инвестиция в общественото доверие. Редно е да се направят крачки встрани. В същото време започват да валят, но този процес има опасност да девалвира. Трябва да се постави въпросът какво правят институциите за борба с корупцията и с какво оставките ще подобрят работата им? Нужен е преглед на работата на КПКОНПИ. Във всяка една институция няма гаранция, че няма да има човек, който не злоупотребява\", коментира социологът.  \"Не мога да гадая кои ще са кандидатите за евродепутати на БСП. Това, което става в левицата, вече е доста непрозрачно. Ако има натиск отвътре, Сергей Станишев ще бъде издигнат и БСП ще повтори, че е демократична партия. Ако решението зависи от Корнелия Нинова – това няма да се случи\", коментира Боряна Димитров.", "date": "2019.04.13", "title": "Боряна Димитрова: Не попадне ли Станишев в евролистата, означава, че Нинова взима решенията в БСП"}
{"url": "https://www.faktor.bg/bg/articles/novini/balgariya/rumen-petkov-koalitsiya-za-balgariya-ne-e-nomer-sreshtu-bsp-a-atmosfera", "text": "\"Докато политиците не видят вина, няма да спре това с ромите\", заяви пред БНТ лидерът на АБВ Румен Петков. Във връзка с оставката на шефа на ОД на МВР Габрово, той коментира, че друг ще го смени и нищо повече. „Не ни е виновна полицията, виновни са тези, които я управляват“, добави той. „Проблемът е в това, че демокрацията се приема за свободия“, каза Петков. „Ако ние не видим проблемът във вулгарния политически език, няма нужда да се чудим защо е това на улицата“, добави бившият вътрешен министър.  Румен Петков е категоричен, че не трябва да се гледа на ромите като просто на гласоподаватели. „В АБВ са честни и почтени хора. Водачът на листата проф. Боян Дуранкев дори покани медиите в дома си“, заяви Петков във връзка със „Апартаментгейт“. \"Българинът дълбоко в себе си е интелигентен човек и когато вижда безчинство като това на Лозан Панов, реагира\", добави той. На въпрос дали като се явяват под името \"Коалиция за България\" не помагат на ГЕРБ, Румен Петков напомни, че е имало предложение към БСП за обединение, което е било отхвърлено. \"Коалиция за България\" не е номер, а е атмосфера\", добави той и поясни, че не е сърдит и не са му викали Сърдитко като малък.", "date": "2019.04.13", "title": "Румен Петков: \"Коалиция за България\" не е номер срещу БСП, а атмосфера"}
{"url": "https://www.faktor.bg/bg/articles/novini/balgariya/rumen-nenkov-lozan-panov-zapochva-da-se-vzhivyava-v-rolyata-na-institutsiya", "text": "„Скандалът с имотите е израз на един малко изкривен морал на политиците. Той е израз на едно долно чувство на всеки човек – инстинктът към властта и този инстинкт може да се тушира с малко повече култура“. Това заяви пред БТВ съдия Румен Ненков. Той сподели, че със сина си Александър Ненков, депутат от ГЕРБ, не говорят за политика. „Избягваме тази тема. Имаме достатъчно лични и семейни въпроси за обсъждане“, призна Ненков. Но все пак уточни, че са коментирали „Апартаментгейт“ и поясни, че според него нито един апартамент не е подарък и е убеден в думите си. Румен Ненков коментира и скандала около Лозан Панов, шеф на ВКС. „Панов е добър юрист, има интереси към науката и до момента, в който стана председател на ВКС аз имах доверие в него. Сега имам леки съмнения, защото той се приема за институция, започва да се вживява в една роля, която не му е присъща“, заяви Ненков. Той призна, че няма да скрие, че има принос за поста на Панов и поясни, че е предложил него и още двама човека, след като е отказал на Сотир Цацаров да се кандидатира за председател на ВКС. Политиците избират висши ръководители в съдебната власт“, добави още Румен Ненков и напомни, че в цял свят е така. Ненков призова Панов да не се крие зад съпругата си и да я изпраща да дава интервюта по телевизиите, а да излезе и да се защити мъжки сам.", "date": "2019.04.13", "title": "Румен Ненков: Лозан Панов се вживя в ролята на институция, да спре да се крие зад жена си"}
{"url": "https://www.faktor.bg/bg/articles/mvf-vazstanovyavaneto-na-venetsuela-shte-otneme-nay-malko-desetiletie", "text": "Най-малко едно десетилетие. Това е времето, което ще бъде необходимо на Венецуела да се възстанови от дълбоката икономически криза, която преживява, предупреди директорът на Международния валутен фонд (МВФ) за Латинска Америка Алехандро Вернер в интервю за АФП, цитирана от БТА. Констатираме по-силен икономически срив, отколкото очаквахме, посочи Вернер. Новите прогнози за Венецуела са, че брутният й вътрешен продукт ще се свие с 25 на сто тази година, хиперинфлацията ще достигне 10  000 000 процента, а безработицата ще нарасне до 44,3 на сто. Производството на петрол, който е основният ресурс на страната, може да отчете главозамайващ спад до 600 000 барела дневно, лишавайки Венецуела от предимствата от поскъпването на черното злато през последните месеци. Проблемът е хуманитарен, икономическата система е унищожена, има и проблем с производството, търговията със стоки и разбира се със задлъжняването, отбеляза Вернер, който участва в пролетните срещи на МВФ и Световната банка във Вашингтон. МВФ е бил свидетел в миналото на проблеми от такъв характер, но не на всички едновременно, коментира още директорът на Фонда за Латинска Америка. Според него на Венецуела ще й бъде необходимо десетилетие, за да се възстанови.", "date": "2019.04.13", "title": "МВФ: Възстановяването на Венецуела ще отнеме най-малко десетилетие"}
{"url": "https://www.faktor.bg/bg/articles/novini/balgariya/hora-ot-drugi-gradove-se-ochakvat-na-poredniya-protest-v-gabrovo", "text": "Пореден масов протест се очаква в Габрово и днес. В демонстрацията  ще се включат и хора от други градове. Недоволството не стихва, след като  продавач в магазин беше нападнат от трима роми в неделя. Преди демонстрантите да излязат на улицата в Габрово за  извънреден брифинг се очаква да пристигне министърът на вътрешните работи  Младен Маринов. Засиленото полицейско присъствие в града остава.  Недоволство сред протестиращите предизвикаха действията на  жандармерията в четвъртък вечерта, когато пострадаха журналисти и една жена. Ренета Енчева разказа, че в групата им имало 10-годишно  дете. По време на сблъсъците го прегърнала, за да го защити и понесла удари от  полицейски палки. „Когато попитах защо ме удрят, казаха какво правиш там с  детето. Носихме голямо знаме, взеха го и го хвърлиха на земята. Мисля, че  полицията се опитва да наплаши хората, за да се откажат от протестите“, каза  тя.", "date": "2019.04.13", "title": "Хора от други градове се очакват на поредния протест в Габрово"}
{"url": "https://www.faktor.bg/bg/articles/novini/svyat/kim-chen-un-e-otvoren-kam-ideyata-za-treta-sreshta-na-varha-s-tramp", "text": "Севернокорейският лидер Ким Чен-ун заяви, че е отворен към идеята за трета среща на върха с американския президент Доналд Тръмп, ако САЩ предложат взаимноприемливи условия за споразумение до края на годината. Това съобщи агенция КЦТА, предаде Асошиейтед прес. Ким изнесе реч на заседание пред парламента, която хвърли вината за провала на срещата с Тръмп през февруари на едностранните искания, които били отправили САЩ. Но добави, че личните му отношения с американския президент остават добри.  \"Ние, разбира се, смятаме за важно да се решават проблемите чрез диалог и преговори. Но стилът на водене на диалог на САЩ едностранно да отправят искания не ни пасва и нямаме интерес към това\", каза Ким в речта. \"Ще изчакаме търпеливо до края на годината САЩ да вземат смело решение. Но със сигурност ще бъде трудно да се отвори добра възможност като последния път\".", "date": "2019.04.13", "title": "Ким Чен-ун е отворен към идеята за трета среща на върха с Тръмп"}
{"url": "https://www.faktor.bg/bg/articles/novini/balgariya/shte-preobladava-oblachno-vreme-s-valezhi-na-mnogo-mesta", "text": "През следващите 36-48 часа времето ще се определя от преминаващи през Южна България и Егейско море плитки средиземноморски циклони.  Днес ще преобладава облачно време. Временни разкъсвания на облачността ще има над Южна България. На много места ще има валежи, след обяд в южните райони с гръмотевици. Главно в планинските райони валежите ще са значителни. Ще духа слаб до умерен североизточен вятър. Максимални температури – между 12° и 17°. През нощта срещу неделя валежите ще продължат. Атмосферното налягане е и ще се задържи по-ниско от средното за април.  Над Черноморието ще бъде предимно облачно, на много места с валежи от дъжд. Ще духа до умерен североизточен вятър. Максимални температури на въздуха: 15°-16°. Температурата на морската вода е 11°-13°. Вълнението на морето ще бъде 2-3 бала. Над планините ще бъде предимно облачно, временни разкъсвания на облачността ще има преди обяд над Рило-Родопската област. На много места ще има валежи от дъжд, над 1800 метра – от сняг. В отделни райони валежите ще са значителни, придружени с гръмотевици. В ниските части ще духа до умерен североизточен, а по билата силен югозападен вятър. Максимална температура на височина 1200 метра около 6°, над 2000 метра – около 1°.", "date": "2019.04.13", "title": "Ще преобладава облачно време с валежи на много места"}
