{"url": "https://www.faktor.bg/bg/articles/taksi-se-vryaza-v-meksikantsi-do-cherveniya-ploshtad-v-moskva-7-sa-raneni", "text": "Таксиметров автомобил се вряза в пешеходци близо до Червения площад в Москва, седем души са ранени. Сред тях има мексикански граждани, предава Reuters. Московските власти са обявили,че при разпита шофьорът е отрекъл да е извършил деянието умишлено. Виновният водач е задържан. Шофьорската му книжка е издадена в Киргизстан, предимно мюсюлманска бивша съветска република. Пострадалите мексикански граждани са били в Москва за Световното първенство по футбол, което се провежда в момента. В неделя предстои мач между Мексико и Германия в Москва. Според агенция Интерфакс, цитирана от Reuters водачът на автомобила е бил употребил алкохол и според свидетели се е опитал да избяга от местопроизшествието. Здравните власти съобщават, че никой от хоспитализираните не е сериозно ранен.", "date": "2018.06.16", "title": "Такси се вряза в група мексиканци до Червения площад в Москва, 7 са ранени"}
{"url": "https://www.faktor.bg/bg/articles/donald-tramp-podpisa-ukaz-za-nalaganeto-na-vnosni-mita-na-kitayska-produktsiya-za-50-miliarda-dolara", "text": "Днес американският президент Доналд Тръмп подписа указ за налагането на вносни мита на китайска продукция на стойност около 50 милиарда долара. Наказателните вносни такси се налагат на близо 1100 китайски артикула. С мита ще бъде облагана не само продукция от стомана и алуминий, но и високотехнологични продукти.  Те се използват от американски компании в сектори като компютърните технологии и телекомуникациите, самолетостроенето и космическите изследвания.", "date": "2018.06.16", "title": "Доналд Тръмп подписа указ за налагането на вносни мита на китайска продукция за 50 милиарда долара"}
{"url": "https://www.faktor.bg/bg/articles/korneliya-ninova-deloto-na-georgi-dimitrov-e-nezalichimo", "text": "\"Благодаря ви, че пазите в сърцата си делото на Георги Димитров, защото малко останаха българите, които могат да се сравнят с него\". Това каза зам.-председателят на парламентарната група на \"БСП за България\" Драгомир Стойнев на тържественото отбелязване на 136-та годишнина от рождението на Георги Димитров в родното му Ковачевци, пише \"Дневник\" \"Радвам се, че родното му място – Ковачевци всяка година организира тържества по случай рождението му, защото сте дали на света един достоен българин, чието име е записано в световната история\", каза още Стойнев. Той прочете и поздравителен адрес от председателя БСП Корнелия Нинова, която посочва, че той е \"един от най-обругаваните политици за тези 28 години, един от политиците, чието дело се опитват да заличат. Но то е незаличимо\".", "date": "2018.06.16", "title": "Корнелия Нинова: Делото на Георги Димитров е незаличимо"}
{"url": "https://www.faktor.bg/bg/articles/novini/balgariya/ekaterina-zaharieva-nashata-tsel-e-na-26-yuni-makedoniya-da-zapochne-pregovori-za-chlenstvo-v-es-a-na-11-yuli-da-stane-chlen-na-nato", "text": "Нашата цел е на 26 юни Македония да започне преговори за членство в ЕС, а на 11 юли да стане член на НАТО. Това каза вицепремиерът и министър на външните работи Екатерина Захариева в Скопие на официалното откриване на фестивала „One Love Tour 2018” , предаде Агенция „Фокус“. “Много се радвам, че днес съм тук и се възхищавам на този фестивал, защото хората на културата и изкуството отдавна са заедно и те дават пример на нас като политици какво трябва да правим. Този фестивал ще остане традиция и нашето министерство ще продължи да го подкрепя. Хората искат да бъдат заедно и да се обичат, да пеят заедно, да творят заедно, да се хранят заедно, да вървят заедно по европейското бъдеще. И това направи договорът, който подписахме. Аз често се виждам с Никола Димитров и това, което винаги е било водещото за България, е на края на месеца Македония най-накрая да започне преговори за членство в ЕС. Няма никакво време и съм убедена, че след подписването на договора между Македония и Гърция утре, на 26 юни, когато е съветът по общи въпроси, който аз председателствам, Македония ще получи „зелена светлина“. Нищо не спечелихме с този 27-годишен спор, нищо не спечелиха гражданите на двете държави преди подписването на договора за добросъседство. И само ще спечелим, ако на 26 юни Македония започне преговорите за членство. В противен случай рискуваме най-ранната следваща възможност да бъде в края на 2020 г. Не мисля, че македонският народ заслужава това“, каза още Захариева и изрази своите поздрави премиерите и външните министри на Гърция и Македония.  На въпрос на македонски журналист дали за България е приемливо предложеното име, Захариева уточни, че за България е приемливо всяко име. „Ние сме ви признали първи, но това, което е важно за нас, е да няма териториални претенции. Но договорът за добросъседство ще продължи да важи, няма да има никакви проблеми за тях. В договора между Гърция и Македония има текст, че той няма да бъде насочен към други държави, така че всичко е наред. Единственото, което искаме, е когато сте готови, да бъдем заедно в ЕС. Целта на нашето председателство беше да направим процеса по прием на Македония в ЕС необратим. Успяхме да деблокираме процес, който беше блокиран 15 г. Страните от Западните Балкани са в центъра на европейската външна политика – не го изпускайте този шанс“, каза Захариева. На въпрос защо премиерът Бойко Борисов е отказал да се срещне с президента на Македония Георге Иванов при визитата му в България, тя отговори: „Премиерът много пъти се е срещал с президента Иванов, но ние не искаме да се месим в македонската външна политика. Нашата цел е на 26 юни Македония да започне преговори за членство в ЕС, а на 11 юли да стане член на НАТО. И няма да пестим усилия, за да се случи това“, коментира Захариева.", "date": "2018.06.16", "title": "Екатерина Захариева: Нашата цел е на 26 юни Македония да започне преговори за членство в ЕС, на 11 юли да е в НАТО"}
{"url": "https://www.faktor.bg/bg/articles/v-bild-26-mlrd-evro-dopalnitelno-za-germanskata-armiya", "text": "Германският министър на отбраната Урсула фон дер Лайен поиска за въоръжените сили на страната допълнителни средства - близо 15 млрд. евро до края на парламентарния мандат (до 2021 г.) и още 10 млрд. евро за следващата 2022 г. Това съобщи днес в. „Билд“, като се позова на поверителен документ на министерството, предаде БТА Без допълнителни средства ще бъде застрашена съдбата на над 200 нови проекта в сферата на отбраната, се посочва в документа. Перото за военни разходи обаче е на второ място в германския бюджет, като за армията през текущата година са заложени 38,5 млрд. евро, а за следващата година са предвидени 41,5 млрд. евро. Фон дер Лайен отдавна настоява за вдигане на отбранителния бюджет в средносрочна перспектива до 1,5 от БВП на страната. Според нея той трябва да достигне около 60 млрд. евро годишно. Вчера канцлерът Ангела Меркел заяви, че Германия все още планира да повиши разходите за отбрана така, че да достигнат 2 на сто от БВП, но реално погледнато, страната няма да постигне това в близките 10 години. На срещата на върха на НАТО в Уелс през 2014 г. лидерите на всички държави от алианса се ангажираха до 10 години да вдигнат разходите си за отбрана до 2 на сто от БВП.", "date": "2018.06.16", "title": "В. „Билд“: 26 млрд. евро допълнително за германската армия"}
{"url": "https://www.faktor.bg/bg/articles/ofitsialnoto-podpisvane-na-dogovora-mezhdu-skopie-i-atina-shte-e-v-selo-s-60-zhiteli", "text": "В преспанското село Нивици или Псаридис, на гръцки език, изглежда че се готвят за официалното подписване в неделя на договора между Скопие и Атина за новото име на Македония, предава македонската телевизия „ТВ 21“, цитирана от \"Франция\". В селото живеят около 60 жители, почти всички от тях говорещи и разбиращи гръцки и македонски език. Селото се готви за голямото събитие, което вероятно ще остане записано в историята на региона. Стените се боядисват, канализацията се чисти, определя се мястото където ще бъде поставена сцената на събитието в село Нивици, намиращо се в гръцката част на Мала Преспа.  Местното население е разделено в мненията си за подписването на договора. Част от тях се надяват, че това е исторически момент и проблемите около спора за името на Македония ще бъдат решени. Други се опасяват, че Македония ще се върне към територията си според Букурещкия договор, подписан преди повече от 100 години, с който географският регион е бил разделен на четири части. Има и такива, които не искат да говорят публично.", "date": "2018.06.16", "title": "Официалното подписване на договора между Скопие и Атина ще е в село с 60 жители"}
{"url": "https://www.faktor.bg/bg/articles/novini/balgariya/pisatelyat-iliya-troyanov-ne-gledayte-nito-edin-mach-izklyuchite-televizorite", "text": "Международният спорт е просмукан от корупция, а Световното първенство по футбол е най-голямото събитие в тази система. Комерсиализацията, безкритичното сътрудничество с тоталитарни системи, експлоатацията на хора (вижте например работниците в Катар), националистическото инструментализиране (вижте Сочи) - всичко това достигна непоносими размери. Затова смятам, че спортните фенове, към които принадлежа и аз самият, трябва да дадат единствения удачен сигнал, а именно - да спрем да гледаме футбол. Тогава тази гигантска машина за пари ще се сгромоляса, защото тя функционира именно на гърба на нашето лековерие и на нашата преданост. Това казва в интервю за \"Зюддойче Цайтунг\" писателят от български произход Илия Троянов. Той призовава всички зрители да изключат телевизора по време на мачовете от Световното по футбол. На въпрос, дали трябва и политиците да бойкотират Световното първенство, като просто откажат да отидат в Русия, Троянов отговаря: Смятам селективния бойкот за политика без каквото и да било въздействие. Не можеш да кажеш: Имаме нужда от вашия природен газ, но сега на Световното ще ви натрием носа. За съжаление повечето политици се занимават не с конкретни визии, а единствено с реалната политика. Известният писател признава, че в неделя, когато германските национали ще играят първия си мач в това Световно първенство, той няма да го гледа.  В неделя съм в София. Ще седнем двамата с чичо ми и ще си говорим. За дните и седмиците по време на Световното първенство съм планирал много хубави неща. Направил съм си например списък с няколко ресторанта, които винаги съм искал да посетя. По време на Световното първенство там винаги се намират свободни места. Има много предимства, когато човек плува срещу течението, казва Троянов.", "date": "2018.06.16", "title": "Писателят Илия Троянов: Не гледайте нито един мач, изключете телевизорите!"}
{"url": "https://www.faktor.bg/bg/articles/tramp-moite-poddrazhnitsi-sa-nay-umnite-silnite-rabotosposobnite-i-loyalni-koito-sme-vizhdali-v-istoriyata", "text": "Президентът на САЩ Доналд Тръмп обсипа с похвали своите поддръжници в събота, чрез своя профил в социалната мрежа „Туитър“, наричайки избирателите си „най-умните“ и „най-лоялните“ в историята на американските президенти, пише американският вестник The Hill. Президентът намекна, че колкото повече американци започват да го подкрепят, толкова повече държавата „става по-силна“. „Моите поддръжници са най-умните, силните, работоспособните и лоялни, които сме виждали в историята на нашата страна. Красива гледка е докато печелим избори и събираме подкрепа от цялата страна. Докато ставаме по-силни, нашата страна също го прави. Най-добрите цифри, които сме виждали“, написа той в социалната мрежа „Туитър“, пише \"Фокус\". Не е ясно чии „числа“ има предвид Тръмп в своя пост, след като в събота бяха оповестени резултати, че рейтингът на одобрение на президента е намалял във всички 50 щата, от встъпването му в длъжност.", "date": "2018.06.16", "title": "Тръмп: Моите поддръжници са най-умните, силните, работоспособните и лоялни, които сме виждали в историята"}
{"url": "https://www.faktor.bg/bg/articles/novini/balgariya/a-kovachev-balgariya-tryabva-da-poiska-garantsii-che-dogovorat-mezhdu-makedoniya-i-gartsiya-ne-ya-zastrashava", "text": "Според евродепутата от групата на Европейската народна партия Андрей Ковачев, София трябва да настоява за допълнителни клаузи в договора за добросъседство между България и югозападната ни съседка след като промяната на името на Република Северна Македония: \"След като стане факт в двете страни - в Гърция и в Македония - тази промяна, ние трябва да поискаме и да поставим и на юридическо ниво допълнителни гаранции за това, че тази промяна не застрашава по никакъв начин България\". Ковачев каза това, след като разговаря в Скопие с външния министър на Македония Никола Димитров.", "date": "2018.06.16", "title": "Андрей Ковачев: България трябва да поиска гаранции, че договорът между Македония и Гърция не я застрашава"}
{"url": "https://www.faktor.bg/bg/articles/novini/svyat/tsanakopulos-nameriha-se-dvama-lideri-s-malko-mozak-v-glavata-si-za-da-slozhat-kray-na-spora-za-imeto", "text": "„Най-накрая се намериха двама лидери с малко мозък в главата си, за да сложат край на спора за името“, заяви говорителят на гръцкото правителство и министър без портфейл Димитрис Цанакопулос по време на изслушването си в гръцкия парламент, предава „Радио Свободна Европа“, цитирана от \"Фокус\". Според него с договора се затваря векът на големите идеи, на национализмите, екстремизмите и ескалациите. Колкото до изявленията на опозициите в двете страни, той заяви че ако се сравняват тези на ВМРО-ДПМНЕ и „Нова демокрация“, те са идентични.", "date": "2018.06.16", "title": "Цанакопулос: Намериха се двама лидери с малко мозък в главата си, за да сложат край на спора за името"}
{"url": "https://www.faktor.bg/bg/articles/politika/hlyab-i-pasti/-velingradskiya-svyat-koshtunstvo-s-pametta-i-istinata", "text": "На 31 май Общинският съвет във Велинград почти единодушно е приел решение за поставяне на паметна плоча на мястото където е бил домът на комунистическия функционер ген. Атанас Семерджиев. С това си решение велинградските общинари са зачеркнали не само буквата, но и духа на Закона за обявяване на комунистическия режим в България за престъпен, обвародван в бр.37 на Държавен вестник от 5 Май 2000 г. Приели са, че лица, опозорили се с действия срещу България, заслужават същата почит каквато заслужават личностите, с чиито живот и дела наистина можем да се гордеем като народ и държава. Налице е неморално деяние целящо   То репресира истината и освобождава от отговорност лъжата. Защо велинградските общинари приеха това решение? Един от възможните отговори е, защото самите те са безпаметни, не познават българската история, живеят още в комунистическото време, където националното предателство бе на почит. Член втори от цитирания закон изброява подробно престъпленията, част от които включва и дейността на удостоения с „честта” да има „паметна плоча” комунистически деец Семерджиев.  Генерал Атанас Семерджиев е активен участник в терористичната война на БКП срещу българската държава преди 9-ти септември 1944 г. Той ръководи незаконна въоръжена терористична организация, чиято дейност и цели са изцяло подчинени на плановете на чужда държава. Тази чужда държава е СССР. В наши дни за такава дейност (сравнението с ислямските терористи идва само!) не се прощава, не им се издигат паметници и на домовете им не поставят паметни плочи. Независимо, че и те фанатично се борят за своята „идея”, за друго и „по-светло” бъдеще. Проблемът с ген. Атанас Семерджиев е още по-драстичен, защото благодарение на терористичната си дейност той прави завидна кариера в Народна република България. Става началник на Генералния щаб на Българската народна армия, след като старите офицерски кадри – военен елит на страната, са избити или репресирани.  В качеството си на Началник на ГЩ на БНА Семерджиев подписва заповед № 39 от 20 август 1968 г. за въоръжена интервенция на части на българската армия в Чехословакия, с цел да бъде смазана волята на чехи и словаци за „социализъм с човешко лице” – т.нар. „Пражка пролет”.  Защото ген. Семерджиев е бил за друг социализъм – съветски, със   За такъв зверски социализъм бяха и всички ръководни кадри на БКП, които изцяло бяха подчинили България на съветския комунистически режим. За това престъпление срещу родината ни няма морална давност. То заслужава само Вазовата „грамада” и „Проклет да е!”  За заслугите си към чуждата държава ген.Семерджиев е отличен с орден „Червена звезда” на президиума на Върховния съвет на СССР. Ген. Атанас Семерджиев е част от политическата върхушка, която под диктовката на Москва скрива истината за ядрената катастрофа в АЕЦ „В.И.Ленин” в Чернобил, случила се на 26 април 1986 година. Над 1 милион вече са българите жертви на престъпното комунистическо мълчание тогава. И днес хиляди българи продължават да умират от пораженията нанесени през 1986 г. от Чернобил. Но велинградските общинари очевидно смятат, че на дома на един от тези „мълчаливи убийци” трябва да поставят паметна плоча. В нормалния свят паметни плочи се поставят на домовете на жертвите, а не на палачите. Във „велинградския свят” очевидно не е така. За жертвите, в резултат на престъпното мълчание на комунистическата върхушка по време на чернобилската авария, няма паметна плоча! Но ще има за ген. Семерджиев!?  На 1 август 1990 г. ген. Атанас Семерджиев бе избран от 7-то Велико народно събрание за вицепредседател (вицепрезидент на България). Този „избор” бе поредното предателсттво на част от ръководството на СДС тогава. В парламента най-напред бе избран д-р Ж.Желев за председател (президент) на републиката. След като СДС бе загубил изборите – манипулирани и фалшифицирани от кадри на ДС и функционери на БКП,  ние нямахме нито моралното, нито политическото право да ставаме ортаци с комунистите издигайки своя лидер за президент. Защото неговото избиране можеше да се случи само с гласовете на комунистическото мнозинство в парламента. Но в СДС тогава надделя тезата: „Премиерът Ваш, президентът – наш!”.  Същевременно без знанието на народните представители от СДС, без решение на Националния координационен съвет на СДС, без волята на избирателите ни, д-р Ж.Желев най-неочаквано предложи за вицепрезидент ген. Атанас Семерджиев – министър на вътрешните работи в правителството на БСП.   Спомням си и днес този цирк. След като благодари на депутатите за избирането си д-р Желев се запъти към „синия блок”. Но от блока на БСП започнаха да протестират. Защото знаеха това, което ние не знаехме. Стигна д-р Желев до първия ред на пленарната зала, но бе пресрещнат скорострелно от Димитър Луджев, който му прошепна нещо на ухото. Желев направи кръгом и се върна на парламентарната трибуна. И на бърза ръка предложи ген. Атанас Семерджиев за вицепрезидент. От групата на БСП посрещнаха предложението с бурни аплодисменти, а  недоумението в нашия парламентарен съюз бе повече от видимо. Председателят на парламента акад. Николай Тодоров побърза да постави предложението на гласуване. Нямаше обсъждане, нямаше изказвания, реплики и дуплики. В залата бе пълен хаос, никой не броеше гласовете и почти мигновено генералът бе обявен за избран. Запомнил съм, че само 7 души – от Радикалдемократическата партия в България и Демократическата партия,    Но сценарият на задкулистното другарство между част от ръководството на СДС и висшите функционери на БСП продължи да се реализира.  Андрей Луканов наричаше това другарство „Съюз на разумните сили” – СРС,   а партньорите си в СДС –  „радостно разумни сили”. Това бе „съюзът”, който предаде надеждите на едва прохождащата българска демокрация. След първото предателство, следващите вече се случваха по същия Сценарий.  Всъщност д-р Ж. Желев, мир на праха му, прие за свой заместник предложената му от БСП кандидатура на агент „Славейчето”. Защото това е агентурният псевдоним на ген. Атанас Семерджиев. На 26 август 1990 г. комунистите си подпалиха Партийния дом в центъра на София. Провокацията целеше да хвърли вината върху „сините фашисти”.  Комунистическият електорат трябваше да вижда в демократите „фашисти”. Една част от този електорат и до днес мисли така. Години по-късно д-р Желев призна: „Аз никак не изключвам цялата работа да е била подготвена от службите, свързани с определени кръгове в БСП”. Но тогава престъпното комунистическо деяние направи така, че „сплоти редиците” на бесепарите. А ген. Ат.Семерджиев се писа „герой”, като в спомените си заявява, че е бил притискан да изпрати танковата бригада да смаже „сините фашисти”, но той не го е направил. Вероятно затова днес, включително и с гласовете на „гражданите за европейско развитие”,  „Славейчето” ще се доволства посмъртно с „паметна плоча”.  Не мога да отмина и общоизвестното. Като министър на вътрешните работи ген. Ат.Семерджиев нарежда унищожаването на 134 102 дела на агентни и сътрудници на комунистическата Държавна сигурност. За това си престъпно деяние той бе съден, но не и осъден. Защото така е в държавата, в която на терористи издигат паметници и паметни плочи. Престъплението с унищожаването на близо 40% от досиетата на ДС направи така, че контролът върху прехода остана в ръцете на огласени и неогласени агенти и сътрудници на ДС. Те овладяха политическата и икономическата власт в страната. Владеят я и до днес. И абсолютно няма никакво значение в коя партия ги откриваме. Или дали изобщо са в партия. Те са си самодостатъчни. Интересите им се преплитат чрез общото им скрито котило – ДС. Те са властта – и вчера, и днес. И точно този факт обяснява гласуването на велинградските общинари. Те се съоразяват с видимата и невидимата власт в България, а с гласуването си се вписват в Сценария и разкриват, че кадровата енергия на ДС и БКП продължава да носи злини на родината ни. Защото поставянето на паметна плоча на ген. Атанас Семерджиев е гавра с българската демокрация, срамен акт, кощунство със страданията и паметта на българския народ.", "date": "2018.06.16", "title": "„Велинградският свят” – кощунство с паметта и истината"}
{"url": "https://www.faktor.bg/bg/articles/1000-leva-grazhdanska-otgovornost-vazmozhno-li-e", "text": "1000 лева „Гражданска отговорност” за хулиганите на пътя. Тази сума е изчислена по системата „бонус малус”. Експерти, които я подкрепят, казват, че в страните, където тя е въведена, катастрофите намаляват драстично. Според скептиците обаче с нея може да се злоупотребява, коментира Нова телевизия. В момента „Гражданска отговорност” се изчислява като се започне от мощността на автомобила, опита и възрастта на водача, населеното място, в което се движи колата, и предназначението й. С въвеждането на новата система „бонус-малус” ще бъдат въведени досиета както на шофьорите, така и на самите автомобили – кой, кога и как е участвал в пътнотранспортни произшествия. Спрямо тези досиета ще се изчислява застраховката. Така сумата при хулиганите на пътя може да достигне до над 1000 лева, докато намаленията за примерните водачи - до 40%. Владимир Илиев е бивш автомобилен състезател с опит от над 40 години зад волана. По негови думи точно системата „бонус-манус” ще спаси животи. Докладът с предложения за „бонус-манус” системи, представен пред Комисията за финансов надзор, е изготвен от чуждестранен консултант и направен въз основа на данни на „Пътна полиция” и Гаранционния фонд. Всяка система е организирана по различен начин и включва различни показатели. В Германия, например, има 138 милиона комбинации, с които да бъде изчислена сумата. Там катастрофите са намалели с 13%. Предлагат 17-годишните да шофират без книжка, но с придружител Водачите ще могат да попадат в един от 25-те класа шофьори спрямо своето досие на пътя. Произшествията ще се разделят в седем категории спрямо тежестта на инцидента. Според Асоциацията на пострадалите при катастрофи, макар и добър, моделът е закъснял. За изправните шофьори новият модел е добре дошъл, стига обаче да се изчислява справедливо. Тепърва предстои отговорните институции да прочетат и анализират 95-те страници на доклада, предлагащ 11 варианта на модела. Той ще бъде оценен от Транспортното министерство и МВР. Финалният вариант ще бъде избран от Комисията за финансов надзор, министъра на транспорта, информационните технологии и съобщенията и министъра на вътрешните работи, като общественото ѝ обсъждане ще бъде инициирано през септември тази година.", "date": "2018.06.16", "title": "1000 лева „Гражданска отговорност”?"}
{"url": "https://www.faktor.bg/bg/articles/sasht-imat-izlishak-ot-1-4-tpiliona-dolapa-za-koyto-tramp-ne-govori", "text": "Cъeдинeнитe aмepиĸaнcĸи щaти имaт излишъĸ oт $20 милиapдa c Kитaй и $1,4 тpилиoнa дoлapa c ocтaнaлaтa чacт oт cвeтa. Paзбиpa ce, нe cтaвa въпpoc зa нopмaлния тъpгoвcĸи бaлaнc, ĸъдeтo CAЩ зaпиcвa гoдишeн дeфицит oт нaд $330 милиapдa c Kитaй и oĸoлo $550 милиapдa c ocтaнaлaтa чacт oт cвeтa пpeз 2017 гoдинa, нo cъвĸyпeн излишъĸ пpи пpoдaжбитe, ĸoйтo измepвa и диpeĸтнaтa тъpгoвия, и пpoдaжбитe нa мeждyнapoднитe ĸoмпaнии. Дaннитe ca oт дoĸлaд нa Dеutѕсhе Ваnk АG, цитиpaн oт Вlооmbеrg, пише money.bg Bглeждaнeтo в дeфицитa пpи cтoĸитe и ycлyгитe e пoдвeждaщo, зaщoтo нe \"xвaщa\" иcтинcĸия paзмep нa интepecитe нa aмepиĸaнcĸия бизнec, ĸaзвaт иĸoнoмиcти oт гepмaнcĸaтa бaнĸa. Tъpгoвcĸaтa и ĸopпopaтивнaтa инфopмaция oбиĸнoвeнo нe бивaт oбeдинявaни. Зaтoвa, aĸo дoбaвим дaннитe зa пpoдaжбитe нa aмepиĸaнcĸитe ĸoмпaнии в чyжбинa и чyждecтpaннитe ĸoмпaнии в CAЩ, ce oĸaзвa, чe \"щaтcĸитe ĸoмпaнии ca пpoдaли пoвeчe нa ocтaнaлaтa чacт oт cвeтa, oтĸoлĸoтo вcичĸи дpyги cтpaни ca пpoдaли в CAЩ пpeз пocлeднитe 10 гoдини\", ĸaзвa глaвният иĸoнoмиcт зa Kитaй Xaн Цyeй в дoĸлaдa. Πoзициятa нa пpeзидeнтa Дoнaлд Tpъмп гo пocтaви cpeщy ocтaнaлия paзвит cвят. A в cъщoтo вpeмe Baшингтoн и Πeĸин вoдят пpeгoвopи, зa дa избeгнaт тъpгoвcĸa вoйнa. Зa Kитaй твъpдeниeтo зa oгpoмeн тъpгoвcĸи излишъĸ cъc CAЩ \"нe ĸopecпoндиpa c фaĸтa, чe ĸитaйcĸитe пoтpeбитeли пpитeжaвaт пoвeчe іРhоnе и ĸyпyвaт пoвeчe aвтoмoбили нa Gеnеrаl Моtоrѕ, oтĸoлĸoтo aмepиĸaнцитe\". Kлючoвoтo e, чe \"тeзи aвтoмoбили и тeлeфoни ca пpoдaдeни нa Kитaй нe пpeз aмepиĸaнcĸи изнoc, a чpeз ĸитaйcĸитe им дъщepни дpyжecтвa\", пocoчвa тoй. Taĸa, вмecтo pacтящ тъpгoвcĸи дeфицит c Kитaй, Dеutѕсhе Ваnk изчиcлявa, чe CAЩ имa мaлъĸ, нo pacтящ излишъĸ. Toй e зaдвижвaн oт пoвишaвaщoтo ce тъpceнe нa ĸитaйcĸитe дoмaĸинcтвa зa чyждecтpaнни cтoĸи и ycлyги, блaгoдapeниe и нa пoвишaвaщoтo ce бoгaтcтвo в Πoднeбecнaтa импepия. Дo 2022 г. тoзи излишъĸ мoжe дa нaбъбнe дo нaд $100 милиapдa, aĸo двeтe нaй-гoлeми иĸoнoмиĸи избeгнaт тъpгoвcĸa вoйнa.", "date": "2018.06.16", "title": "САЩ имат излишък от $1,4 тpилиoнa дoлapa, за който Тръмп не говори"}
{"url": "https://www.faktor.bg/bg/articles/chistotata-na-peevski-pak-rodi-protest", "text": "Пет години след големия протест \"DANSwithme\" ни казаха директно, че Пеевски е \"най-проверяваният и чист човек\" в държавата!  Депутатът олигарх всъщност управлява вече държавата, а тя почти явно обслужва интересите му. Но не е само той! Затова нямаме вече държава, нито върховенство на правото и независимо правосъдие, а обслужваща олигархията котерийна организация по интереси. Време е да се обединят протестните каузи и свободните хора, за да си върнем държавата, свободата, достойнството и чувството за справедливост! Това сме длъжни да направим и завещаем на децата и внуците си! В неделя ние, от Инициатива Правосъдие за всеки\", ще участваме символно в това първо по рода си протестно събитие. Каним и всички вас да се присъедините, като пропуснете един мач от Световното първенство за да подкрепите крехкото гражданско общество и неговите смислени каузи!", "date": "2018.06.16", "title": "\"Чистотата\" на Пеевски пак роди протест"}
{"url": "https://www.faktor.bg/bg/articles/ronaldo-ispaniya-3-3", "text": "Кристиано Роналдо от националния отбор на Португалия и Испания направиха истинска голова фиеста на Олимпийския стадион в Сочи и завършиха 3:3 в грандиозен двубой. Звездата на \"Реал\" сам победи иначе перфектната Испания, но Португалия и Испания завършиха наравно.  Вторият мач отт група В се игра на стадион „Фишт”, построен за зимните олимпийски игри в Сочи 2014., и стана най-резултатният досега, като предложи великолепни изпълнения Порттугалците два пъти повеждаха чрез звездата си Кристиано Роналдо, но Испания направи обрат и изглеждаше, че ще спечели, преди пък Роналдо да донесе равенството в края.  Така след като в предишните 4 мача на големи първенства между тези съперници имаше общо 4 гола, сега паднаха  6. Благодарение на трите си попадения, Кристиано изравни унгареца Ференц Пушкаш, а двамата са с 84 попадения за националните си отбори.  Диего Коста отбеляза на два пъти за Испания, а Начо Фернандес вкара фамозен гол за 2:3. Все пак, в 87-ата минута Кристиано изпълни прекрасен пряк свободен удар, прехвърляйки стената по изящен начин, за да оформи крайното 3:3, отбелязва gong.bg.", "date": "2018.06.16", "title": "Роналдо \"победи\" Испания: 3:3"}
{"url": "https://www.faktor.bg/bg/articles/sport/svetat/dnes-lionel-mesi-otvrashta-na-udara-na-ronaldo", "text": "След титаничния двубой между Португалия и Испания, днес е най-натовареният ден от програмата на Световно първенство по футбол 2018. Цели 4 срещи ще се проведат на терените в Русия, като кампанията си започват и два от големите фаворити в надпреварата. Първи на сцената излиза съставът на Франция. \"Петлите\" ще се изправят срещу Австралия в 13:00 часа българско време, като срещата ще бъде предавана по БНТ, пише Sportlive.bg. В 16:00 часа централно място в програмата на всеки футболен фен заема не кой да е, а Лионел Меси. А той сега ще трябва да отговори на удара на вечния си съперник Кристиано Роналдо с неговия хетрик срещу Испания.    Аржентина се изправя срещу Исландия, в чиито редици ще видим и Холмар Ейолфсон - защитник на Левски, който е един от двамата представители на Първа лига на Мондиал 2018. Битката отново ще е в ефира на БНТ. В 19:00 часа ще видим една много интересна битка, като южноамериканският представител Перу се изправя срещу един от двата отбора от Скандинавия, който стигна до Световното първенство по футбол - Дания. Програмата приключва с мача Хърватия - Нигерия в 22:00 часа българско време. Може да следите", "date": "2018.06.16", "title": "Днес Лионел Меси отвръща на удара на Роналдо"}
{"url": "https://www.faktor.bg/bg/articles/sport/zhenskiyat-natsionalen-otbor-po-voleybol-triumfira-v-zlatnata-evropeyska-liga", "text": "Женският национален отбор по волейбол триумфира в Златната Европейска лига! На финала в Будапеща тимът ни надигра домакина Унгария с 3-0 (25-12, 27-25, 25-14)! „Лъвиците“ проведоха двубоя по най-добрия начин и напълно заслужено приключиха срещите от заключителната четворка в унгарската столица без нито един загубен гейм! Най-оспорвана, в сблъсъка за трофея, се оказа втората част, в която състезателките, водени от селекционера Иван Петков се наложиха с 27-25. Развръзката в този гейм съкруши съпротивата на домакините и в третата част волейболистките ни доминираха от самото начало до крайния успех с 3-0 след 25-14. Най-резултатна във финала с Унгария стана Гергана Димитрова, която отбеляза 11 точки. 10 добави Мария Каракашева, с 9 допринесе Силвана Чаушева, а с 8 приключи капитанът на тима Христина Русева. За домакините Река Жедмак приключи с 12, предаваkanal3.bg. Така нашите момичета ще пътуват с още по-голяма увереност и самочувствие за следващото предизвикателство – Купата на претендентите на ФИВБ, където победителят ще си осигури участие във Волейболната лига на нациите през следващия сезон. Надпреварата ще се проведе от 20 до 24 юни в Лима, Перу!", "date": "2018.06.16", "title": "Женският национален отбор по волейбол триумфира в Златната Европейска лига"}
{"url": "https://www.faktor.bg/bg/articles/dvama-mazhe-sa-zaplashili-s-pistolet-na-deputat-ot-bsp-na-magistrala-hemus", "text": "Пореден екшън се е разиграл вчера на магистрала \"Хемус\". Двама мъже са извадили пистолет и са заплашили от колата си друг шофьор на магистралата, който се оказал депутатът от БСП Явор Божанков. Малко след това се намесва и МВР.  \"Да, има подобен инцидент на магистрала \"Хемус\". Мъж е подал сигнал, докато се е движил с автомобила си, че две лица от друга кола са му отправили заплахи и са извадили оръжие. Това става на 15-и километър. Последва незабавна реакция на органите на МВР. Автомобилът на заплашилите депутата е спрян на 57-и километър, двамата мъже са арестувани, иззето е оръжието, с което е отправена заплахата. Установено е,че двамата задържани са от град Левски, а пистолетът е законно притежаван от единия от тях. Образувано е досъдебно производство, уведомена е прокуратурата в Ботевград\", съобщиха от МВР, цитирани от Канал 3.", "date": "2018.06.16", "title": "Двама мъже са заплашили с пистолет депутат от БСП на магистрала \"Хемус\""}
{"url": "https://www.faktor.bg/bg/articles/politika/hlyab-i-pasti/rechta-na-zaev-opit-za-vrashtane-kam-yugoslavskiya-makedonizam", "text": "„Имаме вековно решение. (...) Македонски език, македонски народ, македонец, македонка, защитен и гарантирани веднъж завинаги. Стоим изправени пред нашите гордости - пред Кирил и Методи, Климент и Наум, Кръсте Петков Мисирков, пред Гоце Делчев, пред Блаже Конески, Кочо Рацин. (...) Няма вече договори, при които се избягва македонският език. (...) Ще стоим рамо до рамо с нашите западни партньори. Македонските младежи ще бъдат равни с връстниците си от ЕС, няма да има нужда да кандидатстват за паспорти от други държави“.  С тези думи македонският премиер Заев, заобиколен от цялото македонско правителство, направи телевизионно обръщение, за да информира гражданите за постигнатото споразумение с Гърция. Обявявайки на разказа, че днешните македонци са в някаква степен потомци на античното македонско царство, Заев видимо обяви завръщане към „южно славянския“, да не го наречем югославския исторически разказ. Този разказ е в пълно противоречие не само с Договора за добросъседство и приятелство с България, признаващ „общата ни история“, но и с историческата наука. Не само българските и световните историци отхвърлят фантазията за съществуваме на „славянски“ македонски народ от ранното средновековие до средата на 20 век. Професор Димитър Димитров, бащата на застаналия до дясното рамо на Заев външен министър Никола Димитров, в книгата си „Името и умът“ пише следното:  „Ние, македонската нация, сума и съвременен продукт на тази драма, нямаме причина да се срамим от себе си, от дванадесетвековната етнобиография под „номиналното обозначение\" българи. Срамът е на Европа, най-вече на Русия, Англия, Франция, Австро-Унгария; на Сърбия и Гърция затова, че един народ, който е удържал половин хилядолетие под турско политическо робство и още толкова, че и повече под гръцка духовна доминация, го разкасапиха поради собствени егоистични стратегии, като на част от него му инжектираха гръцкия и сръбския шовинизъм, „възпитавайки\" го да си намрази името и рода.\" Едва ли Никола Димитров и Зоран Заев не си дават сметка, че анализът на професор Димитров е точен. Защо тогава речта на Заев не беше в подобен дух? Разсъжденията на професор Димитров ни подсказват причината. Преди няколко поколения мнозинството от обитателите на днешна Македония са си намразили името и рода! Много от съвременните македонци мразят тези, които им разказват, че предците им са се определяли като част от българския народ! Преди 1991 беше забранено да се публикуват разсъждения като описаните в „Името и умът“. Днес няма изрична забрана, но те остават крайно непопулярни. Зоран Заев и Никола Димитров са политици. Те искат избирателите да ги харесват. Затова и не разказват разказ, който няма да им им спечели симпатии. Може би затова, без да се откаже от своите писания, вече над десет години професор Димитров не е написал и ред в този дух! Радан Кънев е прав, когато пише, че сръбски и руски агенти са работели повече от век, за да накарат   Но това не обяснява защо днес, във века на Интернет, когато всеки може да се добере до историческата истина, в Македония тя е толкова непопулярна. Сигурно на всеки човек е трудно да се усъмни във всичко, което са му казвали родителите и учителите. Но и това обяснение не е достатъчно. Не рядко деца и ученици се бунтуват срещу конвенционалните клишета, които им се натрапват и често се хващат за всеки аргумент, който може да ги опровергае.  В речта си Заев картира стратегията на своето правителство. Той предлага политика, която обещава да постави македонците в компанията на западните партньори, не рамо до рамо с България! Има обективна причина за това. Колкото и да е болезнено, трябва да погледнем истината в очите. Когато македонците се сблъскат с България, дори когато това е администрацията на Агенцията за българите в чужбина и на Министерството на правосъдието, където са дошли, за да кандидатстват за българско гражданство, те не харесват това, което виждат!  Ако днес България беше една просперираща страна, с върховенство на закона и ефективна администрация, а ние в мнозинството си бяхме самодициплиниран народ, с добри обноски, македонците далеч по-лесно щяха да приемат историята такава, каквато е била. Спомням си как преди повече от 20 години двама видни македонци с българско самосъзнание – покойният министър Александър Лепавцов и писателят Младен Сърбиновски отговориха на висш български държавник, който ги попита: „Какво да направим за вас?“ - Оправете си държавата – казаха те! Нищо друго не е необходимо! Когато Зоран Заев стана премиер преди година, Македония беше изпаднала в дълбока криза и в тежка международна изолация. Както предположих в своите анализи, за да реши спора с Гърция, той трябваше да изиграе „българската карта“. Подписването на Договор за приятелство с България, с който на думи се признава „обшита история“ без съмнение е задействало аларма сред част от гръцкия политически елит. Така Заев успя да постигне договор, с който според критичния поглед на лидера на основната гръцка опозиционна партия Кириакос Мицотакис, гръцкото правителство се съгласява с термините \"македонски език\" и \"македонски етнос\".  Замяната на „антиквизацията“ със старата приказка за съществувал от векове „южно славянски“ народ няма да е лесна. Антиквизацията започна когато „славянският“ македонски разказ започна да се пропуква. Как така през 7-ми век славяните дошли на земя, която не се е наричала Македония, но станали македонци? Преди да обхване Македония, „античният“ разказ стана популярен сред новата македонска емиграция. Както пише същият професор Димитров: „(Като) Хитър Петър, (македонският емигрант) който се е идентифицирал с Титова Югославия, но останал без нея и нейната волунтаристична историография се хвърля в нов Александрърски волунтаризъм. Публицистичните и поетичните апологии за Тито се заменят с проза и поезия за прослава на Александър който ни дал името и кръвта.“ Ключовите думи тук са „който се е идентифицирал с Титова Югославия“. Макар комунистическият режим в тази държава в началото да е по-брутален от този в България, след 1948 година тя бе успешно извадена от Съветския блок, докато България преживя следващите десетилетия зад Желязната завеса. На македонците им беше спестена колективизацията и малките бизнеси останаха в частни ръце. Гражданите на Югославия никога не бяха изолирани от света! Докато България затъваше в Съветската зона, Югославия беше приета от македонците за \"своя\". Наложената от победителите през Втората световна война концепция, че под понятието македонци вече няма да се разбира „част от българския народ“, а един от югославските народи“ получи легитимност! Когато през 60-те режимът на Тодор Живков се опита да ревизира българската позиция, той се оказа в пълна изолация. Никоя държава, нито на Изток, нито на Запад не обвини Югославския режим за политиката му на подмяна на идентичността. Две поколения в Македония отраснаха с представата, че те са част от „Свободния свят“, а в България, е под мрачния режим на Тодор Живков, където  Забавянето на евро-интеграцията на Македония след 1991 година, заради спора за името и неочакваното приемане на България в Европейския съюз и НАТО дойдоха като шок за много македонци. Особено за привържениците на СДСМ - партията на Зоран Заев, естественото състояние на нещата е Македония да е част от Запада, а България да е в „Руската сфера“! Трагично не са малко и българите, за които това е нормалното състояние на нещата. Като цяло България не успя да реагира адекватно на спора между Гърция и Македония и не успя да формулира ясно българския интерес. Според някои наши политици и наблюдатели македонците „са българи“, нищо, че не могат да понасят България! Други искат „гаранции“, че македонците няма да отправят „претенции за македонско малцинство у нас“, или да „крадат българската история“. В свои изказвания Георги Първанов, Румен Радев и Бойко Борисов обявиха, че името „Северна Македония“ не било приемливо за България. Можело македонците да кажат, че Благоевград е „Северна Македония“. Не си дадоха сметка, че ако Заев и Ципрас постигнат съгласие именно около това име, решението може да се изтълкува като шамар за България. Ще трябва, или сами да отворим спор за името с Македония, или да признаем, че не сме фактор, с който някой се съобразява! А и как да обясниш, че името Република Македония не ти пречи, но Република Северна Македония ти пречи.  Утвърждаването на независимостта на Македония беше огромен триумф за българската дипломация. Нямаме залог в това как ще се нарича държавата, но за нас е от жизнено значение тя да е независима и демократична. Ще изглеждаме смешни и неадекватни, ако обясняваме на македонците какви са те и какъв е техният език. Но е наше право и задължение да настояваме, че темите за историята не могат да бъдат теми табу и заслужават свободна дискусия!  Не всички македонски граждани подкрепят югославския, или античния разказ. Има и такива, които признават българските корени и техния разказ трябва да бъде приет за легитимен. Така, че изобщо не става дума за „исторически спор“ между България и Македония. Става дума за демократични ценности. Разказът на професор Димитров е точно толкова „македонски“, колкото разказа от речта на Заев. Само в условия на свободен дебат гражданите на Македония ще разберат, че Гоце Делчев се е борил за автономна Македония с литературен български език, че Кръстьо Мисирков е предлагал да се изостави доминантната българска идентичност, защото по думите му всички балкански държави и повечето велики сили няма да допуснат нито „голяма“ България, нито Македония с „българска боя“.  За да осъзнаят македонците, че Блаже Конески, не е доразвил някаква вековна културна традиция, а е инструментализирал извеждането на македонците от „вечно губещата България“ и е работил за тяхното адаптиране към изглеждащата като победител Югославия, България трябва да изглежда като толкова представителна за ЕС и НАТО страна, колкото да речем Холандия, Австрия, или Дания! Докато България не преодолее последствията от пропадането си в „Руската сфера“, докато не се превърне в приятно място за живеене, докато не възцари върховенство на закона и на добрите нрави.... всички наши политики спрямо Македония ще са контрапродуктивни. Когато ги подкрепяме – те ще омаловажават стойността на нашата подкрепа. Когато ги блокираме, ще намират съюзници, които да ни обвиняват в деструктивно поведение. Трябва да си дадем сметка, че именно днешният образ на България делегитимира усилията на македонските българи да обективизират своята история! Националният ни интерес изисква да помогнем на Македония незабавно да влезе в НАТО и да започне преговори за членство в Европейския съюз. Но за да постигнем стратегическите си цели, в Македония, или където и да било, самите ние трябва да се променим, И то значително!", "date": "2018.06.16", "title": "Речта на Заев -   опит за връщане към югославския македонизъм"}
{"url": "https://www.faktor.bg/bg/articles/parvan-simeonov-na-predstoyashtite-mestni-izbori-upravlenieto-shte-se-izpravi-pred-opasnost", "text": "БСП отново се връща към активността в опозиционен план. Това каза за седмичното публицистично предаване „Метроном“ на Радио „Фокус“ политологът Първан Симеонов, изпълнителен директор на т.нар.  „Галъп Интернешънъл“ по повод вота на недоверие на тема сигурност, който от БСП заявиха, че ще внесат. Според Първан Симеонов активността на БСП е била забравена поради три причини – Председателството, което действа като „политическо успокоително хапче“ за политическия процес, заради това, че напоследък няма различия между БСП и ГЕРБ и трето – няколкото случаи на политически совалки между части от управляващата коалиция. Политологът заяви, че опозицията най-вероятно ще укрепи политическото ръководство на МВР със своите действия. „Целите на един вот обикновено са разгаряне на дебат, създаване на дневен ред, вземане на инициатива – ето това очаквам БСП да направи“, обясни Симеонов.  „В това отношение БСП действа според своята неотклонна опозиционна стратегия от много време насам. А що се отнася до вотовете като политически инструмент, те рамкират Председателството – един към началото, един към края му“, коментира още политологът. Той допълни, че целта на БСП е да задава политическата рамка в страната. „Препозиционирането, разполагането на старта и пренареждането в политическия процес предизвиква известни трусове, но ако се допитаме до политическата логика, тя ни казва, че тези трусове не би трябвало да са смъртоносни“, уточни Първан Симеонов. По думите му на предстоящите местни избори управлението ще се изправи пред опасност, наречена балотаж, от който всеки се страхува. А по отношение на европредседателството, политологът изложи данни от изследване на „Галъп интернешънъл“, сочещо, че оценката на българите е висока и двама от всеки 5 души казват, че това е добро Председателство.", "date": "2018.06.16", "title": "Първан Симеонов: На предстоящите местни избори управлението ще се изправи пред опасност"}
{"url": "https://www.faktor.bg/bg/articles/zam-komandir-na-vvs-edinstveno-komisiyata-ima-dostap-do-chernata-kutiya-nyamame-danni-ot-neya", "text": "Двамата пилоти, които загинаха при падането на хеликоптер Ми-17 край Пловдив, бяха повишени в звание посмъртно със заповед на военния министър. Инцидентът стана близо до авиобаза „Крумово” по време на тренировъчен полет. Ранен беше и бордният инженер Алексей Каменов, който се възстановява във ВМА. „Все още причините за тази катастрофа не са известни. Назначена е комисия от Военна полиция и целта й е да се открият причините за инцидента. Двете най-вероятни версии са или технически проблем, свързан с опашния винт, или допусната грешка от страна на пилотите. Засега обаче всичко е в сферата на догадките”, коментира в „Събуди се” на Нова тв  бригаден генерал Петьо Мирчев, зам.-командир на ВВС и експерт по вертолетна авиация. По думите му никой не може да гарантира, че в даден момент няма да се случи нещо неочаквано. Това обаче не означава, че машината не е технически поддържана. „Единствено комисията има достъп до черната кутия и все още нямаме данни от нея”, поясни ген. Мирчев. „Професията на пилота е рискова и всеки един от тях знае това”, коментира още той. Бригаден генерал Петьо Мирчев се съгласи с това, че летателните часове на пилотите са твърде малко. „Вярно е, че спрямо стандартите на НАТО България изостава много. Търсим възможност да намалим влиянието на тези рискове”, поясни още ген. Мирчев.", "date": "2018.06.16", "title": "Зам.-командир на ВВС: Единствено комисията има достъп до черната кутия на падналия хеликоптер, нямаме данни"}
{"url": "https://www.faktor.bg/bg/articles/moskva-tvardi-ne-nalagame-ruskite-interesi-na-sarbiya", "text": ". Прессекретарят на руското МВнР Мария Захарова заяви, че всичко, което страната ѝ прави в процеса за разрешаването на косовския конфликт отразява молбите на Сърбия и не е налагане на собствените интереси на друга държава, предава EADaily, цитирана от \"Фокус\". Така Захарова коментира думите на посланика на Русия в Сърбия Александър Чепурин за това, че Москва може да изиграе по-активна роля при разрешаването на въпроса, ако сръбското правителство поиска това. „Не мисля, че това е инициативно изявление, защото всичко, което прави Русия по отношение на разрешаването на проблема с Косово, отразява най-напред интересите и исканията на Сърбия директно. Сърбия като държава и сърбите като народ. Това не е въпрос на интересите на Русия, които се налагат на държавата, е въпрос на руска помощ за Сърбия по нейно искане за решаване на този много сложен и много драматичен въпрос. Ето защо тези въпроси трябва, разбира се, да бъдат определени от самите сърби, а Русия винаги е на линия“, подчерта Захарова. В този случай, обясни тя, изявлението на Чепурин може да се тълкува като отговор на въпроса дали Русия ще може да играе по-активна роля в случай, че Сърбия се обърне към нея.", "date": "2018.06.16", "title": "Москва твърди: Не налагаме руските интереси на Сърбия"}
{"url": "https://www.faktor.bg/bg/articles/mariya-gabriel-vze-nay-prestizhnata-nagrada-na-italiya-za-varhovi-postizheniya-na-zhenite", "text": "Българският комисар по цифровата икономика и общество Мария Габриел стана носител на най-престижната награда на Италия за върхови постижения на жените \"Мариса Белисарио\", съобщи за медиите Представителството на ЕК в България.      Статуетката й беше връчена снощи от председателя на Европейския парламент Антонио Таяни на тържествена церемония в Рим, докато на стената вървяха кадри от професионалния път на българския еврокомисар в европейската политика.     Вече 30 години в памет на Мариса Белисарио - топ мениджър на Италия, едноименната фондация отличава със \"Златна ябълка\" заслугите и постиженията на жени в различни професии, управлението, науката, икономиката и социалните каузи както на национално, така и на европейско ниво. Тазгодишното издание на наградата е под егидата на президента на Италия Серджо Матарела.     Високото отличие се присъжда в няколко категории, като Изборната комисия е взела решение с единодушно гласуване да удостои комисар Мария Габриел с наградата в юбилейното 30-то издание в категория \"Награда на Европа\".     Приемайки наградата, Мария Габриел заяви, че за нея тя е символ на признание, но и отговорност. \"Силата на визията ми за цифровото бъдеще на Европа е кодирана в принципа, който следвам. Работя за цифрова политика, която да отчита интересите на европейските граждани, а човекът да остане управляващ технологиите. За няколко месеца постигнахме голям напредък в изграждането на цифровия единен пазар - регламента за защита на данните, пакета за киберсигурност, мерките за развитието на изкуствения интелект и суперкомпютрите, действията за насърчаване на цифровите умения, подкрепата за стартъпите, постигнатите споразумения относно европейския аудиовизуален сектор и спектъра за високоскоростен интернет и много други. Ето защо тази награда за мен е признание за усилията, които полагаме за силна цифрова Европа. Но тя е и отговорност да продължавам да работя с неотслабваща енергия за цифров единен пазар, който не остава никого изключен и ползите от който са за всички. Тази награда е и израз на потенциала на жените да бъдат начело на цифровата промяна и съм горда да бъда неин носител\", каза българският еврокомисар.      Наградата \"Мариса Белисарио\" се дава от 1989 година насам. През всички тези години с нея са отличавани жени визионери с високи постижения в своята област на професионално развитие. Сред тях са жени политици, учени, мениджъри, актриси, активистки за мир и равенство. В международен план се отличават имената на Мери Робинсън - първата жена президент на Ирландия, Мадлин Олбрайт - първата жена държавен секретар на САЩ, Рания ал Ясин - кралицата на Йордания. Източник: София", "date": "2018.06.16", "title": "Мария Габриел взе най-престижната награда на Италия за върхови постижения на жените"}
{"url": "https://www.faktor.bg/bg/articles/istorik-makedoniya-nesluchayno-podpisva-na-tova-myasto-tarsi-vrazkata-s-balgarskiya-vladetel-tsar-samuil", "text": "Промяната с новото име на Македония не бива да се драматизира толкова, защото не е важно толкова самото име, колкото влаганото в него съдържание. Това каза в интервю за предаването \"Събота 150\" на БНР първият български посланик в Скопие проф. Ангел Димитров. Той е и член на екипа от български историци, които трябва да работят с македонските им колеги в съвместната българо-македонска комисия съгласно договора за приятелство и добросъседство от август миналата година.   \"Трябва по-спокойно, но много внимателно да подхождаме към новата ситуация и да разделим това, което може да създава опасения от това, което промяната ще донесе като плюсове, като ползи и за региона, и в един по-широк европейски и евроатлантически контекст\", подчерта проф. Димитров. Той не изключи извършването на корекции и допълнения към договора между България и Македония за приятелство и добросъседство заради новото име. Запитан балансиран ли е резултатът от този договор и кой печели повече проф. Ангел Димитров посочи: \"За националистите и в двете страни балансът е нарушен винаги в полза на другия. Гърция печели много, въпреки недоволството на онези части от гръцкото общество, които не допускат въобще употребата на думата Македония от малкия северен съсед, както се казва, но печели едно отстраняване на претенциите към античността. Печели също така едно утвърждаване на границата. Печели правото си да иска промени в конституцията. Печели нещо, което е много важно в този договор, защото той в крайна сметка - и ние трябва да си даваме сметка затова - е подготвян 25 години - всичко това се натрупва като резултат, и си е извоювала правото договорът да бъде непроменим. Той да бъде, както се казва, договор за вечни времена. Знаем, че по-крайните, националистически настроени части от обществото в Република Македония, особено онези, които приеха, вживяха се в наличието на някаква дълбока връзка с античността, не искат да приемат никаква промяна. Всъщност това беше и олицетворено от поведението на президента Иванов и на ВМРО-ДПМНЕ, но за Република Македония това също може да бъде един много положителен компромис и това е отварянето на пътя към Европейския съюз и НАТО.\" В коментар по въпроса дали този път здравият разум на двата народа ще надделее над културата на омразата и противопоставянето Димитров отбеляза: \"Въпреки всичко аз смятам, че критичната маса хора, особено в Република Македония, би приела промяната. Надявам се това да се случи и в Гърция, защото в крайна сметка подписването на този договор, който има силна международна подкрепа - както виждате, най-известни имена се ангажираха да изразят подкрепата си за това, което се случва в работата на двамата премиери и на двамата министри на външните работи (не трябва да оставим настрана тази по-невидима част от работата, която те вършат) - може да доведе до един резултат, който да внесе усещане за по-добро бъдеще и по-голямо спокойствие в региона.\" Гърция отстрани голяма част от проблемите с този договор, които имаше в отношенията с Република Македония, и донякъде ги прехвърли малко на север, поясни още проф. Димитров: \"Защото отказвайки се от претенциите за дълбок античен корен в Скопие, се връщат към една изначална, но не съвсем нормална от наша гледна точка интерпретация на миналото за славянското начало, но обособено винаги със самостоятелен живот. Което исторически е доста неприятно за нас, тъй като освен, че е недоказуемо и претенциозно, носи в себе си възможност за някакъв друг вид претенции - претенции, които сме виждали дълги години от съществуването на днешната Република Македония като югославска република.\" Ангел Димитров обърна внимание и върху символиката на мястото, където се очаква да бъде подписан документът: \"Това означава, че се прави един реверанс именно към тази претенция за собствен живот в миналото, едно връщане към символиката, която носи Преспа, която носи островът \"Свети Ахил\", която носи връзката с българския владетел, българският цар Самуил...\"", "date": "2018.06.16", "title": "Историк: Македония неслучайно подписва на това място, търси връзката с  българския владетел цар Самуил"}
{"url": "https://www.faktor.bg/bg/articles/novini/balgariya/tsaryat-posreshta-rozhden-den-s-madridski-priyateli", "text": "Бившият монарх, който по-късно стана премиер на България – Симеон Сакскобурготски ще посрещне рождения си ден в Мадрид. Това обявиха от канцеларията във Врана. На 16 юни 2018 г.  Симеон II навършва 81 години. След като миналата година отпразнува своя 80-ти юбилей в София, сега по изричното настояване на негови дългогодишни приятели, които тогава не успяха да дойдат в България, Царят ще прекара рождения си ден в Испания с тях и със семейството си, уточняват от секретариата му.", "date": "2018.06.16", "title": "Царят посреща рожден ден с мадридски приятели"}
{"url": "https://www.faktor.bg/bg/articles/novini/balgariya/tsvetanov-priemaneto-na-makedoniya-v-nato-i-es-oznachava-sigurnost-za-balgariya-i-zapadnite-balkani", "text": "Правителствата на Гърция и Македония постигнаха консенсус и това е важно, за да има напредък, да вървим напред, Западните Балкани да са едно по-сигурно място. Това заяви по Дарик  политикът от ГЕРБ Цветан Цветанов, отговаряйки на въпроса, дали България ще приеме името \"Северна Македония\". Ако непрекъснато се връщаме към миналото, няма да има бъдеще, подчерта Цветанов. Според него подписаният договор за добросъседство между нашите две страни е допълнителна гаранция за това, че няма да се връщаме към миналото. Македония няма да има териториални претенции, убеден е Цветанов, като допълни, че Македония в НАТО и ЕС означава сигурност за Македония и за България и сигурност за Западните Балкани. Цветанов посочи, че не трябва страната ни да преразглежда договора за добросъседство с Македония в светлината на договореностите между Скопие и Атина за името Северна Македония. Отказът на Борисов да приеме Иванов е факт, защото премиерът е солидарен с европейската позиция по този въпрос, подчерта Цветанов.", "date": "2018.06.16", "title": "Цветанов: Приемането на Македония в НАТО и ЕС  означава сигурност за България и Западните Балкани"}
{"url": "https://www.faktor.bg/bg/articles/tramp-prezidentat-obama-zagubi-krim-razberete-tova", "text": "Говорейки пред журналисти на Северната поляна пред Белия дом, американският президент Доналд Тръмп Тръмп отново се обяви за връщане на Русия в Г-7.  Той обвини своя предшественик Барак Обама за отстраняването на Русия от групата, но не само за това.  \"Мисля, че Обама просто не харесваше Путин\", каза Тръмп и добави, че за  него е много по-добре \"да се разбираме с Русия, отколкото да не се разбираме\".  Президентът на САЩ дори обвини своя предшественик на поста за анексирането на Крим, което стана повод за изключването на Русия от Г-7. \"Путин просто не уважаваше Обама. Президентът Обама загуби Крим, разберете това\", посочи Тръмп.", "date": "2018.06.16", "title": "Тръмп: Президентът Обама загуби Крим, разберете това"}
{"url": "https://www.faktor.bg/bg/articles/balgarskata-armiya-predstavya-voenni-mashini-na-nvim-za-denya-na-bashtata", "text": "В Националния военноисторически музей  ще бъде отбелязан Денят на бащата, посветен на специалната връзка между таткото и детето. Това ще стане от 10:00 до 18:00 ч., като входът за музея ще е свободен и ще има много атракции, съобщиха от НВИМ.   За седма поредна година в началото на лятната ваканция децата и техните родители ще могат да се забавляват в музея, който ще се превърне в арена на увлекателни игри, детски смях, подаръци и веселие, посочиха от институцията. Специално за събитието Българската армия представя военни машини \"Мерцедес\", бойна бронирана машина \"Командо-Селект\", брониран боен джип \"Пясъчна котка\", високопроходима линейка, участвала в мисии, и учебна катапултна седалка. Всички желаещи ще могат да влязат в кабините на едни от най-атрактивните машини от външната експозиция на музея - вертолет Ми-24, самоходна минохвъргачка \"Тунджа\" и ракетен комплекс 2К 52 Фрог \"Луна-М\". В Деня на бащата са предвидени събития като програмиране на роботи и създаване на видеоигри, зона с виртуална реалност, конструктор за млади откриватели, сглобяване на къщички, приказки за парите, решаване на логически задачи и разнообразни интерактивни игри. Освен това децата ще могат да скачат на огромен матрак, сами ще си направят ключодържател или магнит от дърво, ще се снимат като военен пилот, ще рисуват дори върху вода, а в приказния град Щуроландия ще бъдат каквото си поискат - кмет, художник, готвач или журналист. Лятната читалня ще посрещне малки и големи с увлекателни четива, интригуващи истории и книжки за оцветяване. Изморилите се ще си отдъхнат в специално обособен ТВ кът, където децата ще се забавляват с любими детски филми. А любителите на природата ще си починат в скаутския лагер в двора на музея.", "date": "2018.06.16", "title": "Българската армия даде военни машини  на НВИМ за Деня на бащата"}
{"url": "https://www.faktor.bg/bg/articles/novini/balgariya/biser-petkov-okaza-se-che-e-trudno-da-se-otteglish-ot-ministerskiya-post-dori-kogato-go-iskash", "text": "Министърът на труда и социалната политика Бисер Петков сподели пред Дарик, че подал оставка в понеделник след разговор с премиера, защото смятал, че няма възможност да овладее разрастващия протест на майките на деца с увреждания.  Бойко Борисов му се обадил във вторник и му казал, че не приема оставката и той трябва да остане министър.  \"Оказа се, че е трудно да се оттеглиш от министерския пост дори когато го искаш\", сподели Петков. \"Подадох оставка в понеделник след разговор с премиера, на който присъстваше и финансовият министър, по разрастващия се протест на майки на деца с увреждания. Премиерът поиска обяснение защо след като за тази година средствата за политиката по интеграция на хората с увреждания в бюджета на министерството са нараснали с 80 млн. лв., има такъв протест и поиска от мен действия, с които да се реши проблемът.  Споделих, че затова е необходим и допълнителен ресурс. Коментирахме, че за 2018-а бюджетът на министерството за тази политика е 268 милиона, а точният ми израз беше, че вероятно трябва да се удвои \", каза Петков. Министърът посочи, че в пряк текст от премиера не му е искана оставката, но той преценил, че в тази ситуация е в невъзможност да овладее този протест и това била причината да подаде оставка. \"Оказа се, че е трудно да се оттеглиш от министерския пост дори когато го искаш\", каза Петков. Той сподели, че във вторник сутринта премиерът му се обадил и казал, че не приема оставката и Бисер Петков трябва да остане на работа и да се решат проблемите. \"Аз имах своето възражение, но вие разбирате, че една оставка, за да бъде приета, трябва да бъде приета от Народното събрание, а за да отиде в НС, трябва да бъде внесена от министър-председателя\", каза Петков и допълни, че той е депозирал оставката си при премиера писмено и по думите му тя остава \"актуална\". Протестът на родителите на деца с увреждания е срещу цялата система, каза министърът. По думите му те искат коренна промяна на системата, започвайки от медицинската оценка, преминавайки през правата, които се дават, органите, които правят оценка на потребностите, но концентрират своето искане в приемане на закон за личната помо", "date": "2018.06.16", "title": "Бисер Петков: Оказа се, че е трудно да се оттеглиш от министерския пост дори когато го искаш"}
{"url": "https://www.faktor.bg/bg/articles/foreign-policy-nobelova-nagrada-za-mir-za-tsipras-i-zaev", "text": "Двамата лидери, които заслужават Нобеловата награда за мир, не се срещнаха тази седмица в Сингапур. Вместо това те ще се срещнат в неделя по бреговете на ясно, сладководно езеро, граничещо с Гърция, Македония и Албания. Министър-председателите на Гърция Алексис Ципрас и на Македония Зоран Заев - страната, която ще бъде официално известна като Северна Македония - ще подпишат споразумение за разрешаване на горчивия десетилетен конфликт за името на Македония, коментира списание Foreign Policy, цитирано от \"Фокус\".  Всъщност споразумението прави много повече от това. То създава модел за справяне със сблъсъците на идентичност, които водят до конфликти не само на Балканите, но и по света. Яростно порицание на Русия и на нейните популистки приятели в Европа, споразумението напомня за навлизане на доверието в Европейския съюз и целия Западен проект за Балканите. Споразумението все още е изправено пред твърда опозиция от страна на националистите в двете страни, които нападнаха своите лидери като предатели. За да се избегне този резултат, е спешно Ципрас и Заев да получават не само подкрепа, но и световно признание. Гръцкото възражение срещу името на Македония - и гордостта на македонския отговор - се коренят в най-основните въпроси на идентичността. Никъде не е поставен по-остро въпрос, отколкото на Балканите. Борбата за националната идентичност продължава да влияе върху политиката в целия регион. Това, което прави македонския случай толкова тревожен, е постоянното предизвикателство пред самото съществуване на македонска идентичност от нейните три по-големи, по-силни съседки, Гърция, България и Сърбия. Докато номинално признават македонската държава, всяка една от тези страни развива теза, който я подкопава. България оспорва македонския език, Сърбия - независимата македонска православна църква и доминиращият наратив в Гърция твърди, че няма такова нещо като гръцка Македония.  Под предизвикателствата на идентичността стоят латентни териториални претенции и страхове. Ако се смята, че македонците нямат език, нямат църква, нямат истинска национална идентичност, някои могат да заключат, че нямат право и на национална държава. Освен наранената национална гордост, стремежите на Македония да се присъединят към НАТО и Европейския съюз бяха осуетени от Гърция, която наложи вето на присъединяването на страната към НАТО преди десетина години и също така използва членството си в ЕС, за да попречи на Македония да започне преговори за присъединяване към Съюза.  прави визията на Ципрас толкова необикновена. За разлика от почти всички негови предшественици Ципрас схваща ползата от премахването от Гърция на ненужна тежест в отношенията със съседната държава. Второ, Ципрас видя възможностите от пристигането на неговия реформистки колега в Скопие, Заев. Македонският премиер е отчаян да види страната си накрая да влезе в НАТО и да се присъедини към ЕС, да стабилизира и да привлече инвестиции. Както в повечето дългогодишни спорове, преговорите бяха сложни и се отнасяха до много повече, отколкото само името на страната. Трябваше да се съгласува деликатна последователност - включително национален референдум в Македония и гласуване в гръцкия парламент. За Москва и за популистите споразумението е удар. То възстановява НАТО и ЕС като жизненоважни организации, които все още мотивират уязвимите политически лидери да правят трудни компромиси. В действията и думите си Ципрас и Заев опровергаха твърденията, че наднационалните институции са без значение и че само национални държави имат такова. За тези на Балканите, които искат да преначертаят границите, споразумението също е сериозен удар. С присъединяването ѝ към НАТО границите на Македония са гарантирани. След като НАТО и ЕС се възстановят, най-голямата страна в региона, Сърбия, най-накрая може да реши окончателно да се съюзи със Запада. Споразумението доказва, че очевидно нерешими, спорни и силно емоционални въпроси могат да бъдат анализирани с добра воля и добра причина. Разбира се, нито едно от тези предимства няма да се осъществи, ако Заев и Ципрас успеят да провалят споразумението в Скопие или в Атина. Ето защо е от съществено значение светът да се изправи и да подкрепи усилията на двама истински миротворци, които са инвестирали време и политически риск, за да създадат сериозно и трайна споразумение за преодоляване на десетилетия дългия спор. В този случай изобщо не е твърде рано да се говори за Нобелова награда за мир.", "date": "2018.06.16", "title": "Foreign Policy:  Нобелова награда за мир за Ципрас и Заев"}
{"url": "https://www.faktor.bg/bg/articles/novini/balgariya/tochno-v-polunosht-zapochna-golyamoto-chistene-na-podleza-na-ndk", "text": "Точно в полунощ започна голямото чистенe на подлеза на НДК в София. Десетки машини и работници се строиха по протежението на бул. „Прага“ още преди 23 часа в очакване да минат последните машини на градския транспорт , за да започнат работа.   И започнаха.", "date": "2018.06.16", "title": "Точно в полунощ започна голямото чистенe на подлеза на НДК (ВИДЕО)"}
{"url": "https://www.faktor.bg/bg/articles/novini/balgariya/obilni-dazhdove-i-gramotevichni-buri-dnes", "text": "Първият ден от уикенда настъпи с предупреждения за обилни дъждове и гръмотевични бури. Оранжев код е в сила за пет области - Видин, Монтана, Враца, Ловеч и Габрово.   Жълт код е обявен за Плевен, Велико Търново, Русе, Търговище, Разград, Силистра, Шумен, Сливен, Стара Загора, Хасково, Кърджали, Пловдив, С   Над планините ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Ще духа до умерен вятър от изток-югоизток. Максималната температура на височина 1200 метра ще е около 19°, на 2000 метра – около 13°.   По Черноморието преди обяд ще е предимно слънчево. След обяд ще има временни увеличения на облачността и на отделни места ще превали и прегърми. Ще духа слаб до умерен североизточен вятър. Максималните температури ще са от 25° до 29°. Температурата на морската вода е от 23-25°. Вълнението на морето ще е 2 бала.", "date": "2018.06.16", "title": "Обилни дъждове и гръмотевични бури днес"}
{"url": "https://www.faktor.bg/bg/articles/novini/svyat/tramp-mozhe-da-se-sreshtne-s-putin-pokray-sreshtata-na-varha-na-nato-prez-yuli", "text": ". Американският президент Доналд Тръмп очаква да се срещне с руския си колега Владимир Путин през юли в Европа, пише американският вестник The Washington Post, цитиран от \"Фокус\". Изданието се позовава на високопоставени представители на американската администрация и на двама дипломати. „Тръмп, както се очаква, ще се срещне с руския президент следващия месец, когато ще бъде на посещение в Европа, за да вземе участие в срещата на върха на НАТО. В потвърждение на тези планове Тръмп е заявил на журналист в петък, че е напълно възможно, да се срещне с Путин това лято“, пише изданието и уточнява, че срещата на лидерите на страните от НАТО ще се проведе в Брюксел на 11и 12 юли. Според изданието „водещи сътрудници“ към Съвета за национална сигурност при президента са се „изказвали против подобна среща и са казали, че не разглеждат проявеният от Тръмп интерес към подобна среща като разпореждане за нейната организация“, разказва за вестника представител на администрацията.", "date": "2018.06.16", "title": "Тръмп може да се срещне с Путин покрай срещата на върха на НАТО през юли"}
{"url": "https://www.faktor.bg/bg/articles/alekis-tsipras-sporazumenieto-s-makedoniya-za-imeto-ne-priznava-makedonska-natsiya", "text": "Гръцкият министър-председател Алекис Ципрас заяви, че споразумението с Македония за името не признава македонска нация, а само правото на жителите на съседната страната на самоопределение, предава македонското електронно издание „МКД“, цитирано от \"Фокус\". „Ако настоявахме за име без превод, много скоро щяхме да срещнем проблеми. Всеки ще се съгласи с името Македония. Международната преса вчера написа, че Македония се е съгласила да промени името си в Северна Македония“, заяви Ципрас по време на телевизионно интервю.  „Няколко страни ни обвиняват, че сме дали името. Имам целия текст на споразумението, преведен от Министерството на външните работи, и не виждам, че даваме нищо, но го приемаме. Договорът признава правото на самоопределение на народите. Член 7 гласи, че когато използват името, те имат друго предвид, а не гръцкото наследство. Те имат право да го използват, защото живеят и в този регион. Но ние никога няма да ги наричаме македонци, а славяно-македонци. Досега са пътували до документи за пътуване, че са писали, че са македонци, но сега ще пътуват като македонци, граждани на Северна Македония“, уточни Ципрас.  Споразумението с Македония е от историческо значение за Гърция, а носи предимства и на икономическо ниво,  заяви той.  Алексис Ципрас коментира споразумението  и от икономическата му страна и обясни, че досегашният неуспех при откриването на решение е бил пречка за двете страни да създадат силни икономически връзки. „Договорът, до който стигнахме след 6 месеца тежки преговори с нашите северни съседи за решаване на дългогодишния спор за името е развръзка от историческо значение, успех от историческо значение за Гърция с разнообразни ползи и в икономическата сфера“, убеден е Ципрас. „Удължаването на този проблем, не само лишават нашата страна от възможности, но и лишават страната от възможности да създаде силни връзки на икономическо сътрудничество и съвместно развитие с нашата съседна страна“, подчерта той.", "date": "2018.06.16", "title": "Ципрас: Споразумението с Македония за името не признава македонска нация"}
{"url": "https://www.faktor.bg/bg/articles/zaev-kam-zaharieva-za-napredaka-v-pregovorite-s-gartsiya-prinos-ima-balgarskata-strana", "text": "Македонският премиер Зоран Заев изрази очакване след подписването на договора, в най-скоро време Скопие да получи покана за начало на преговори за членство в Евросъюза. След срещата с вицепремиера и външен министър Екатерина Захариева снощи в Струмица, Заев заяви, че за напредъка в преговорите с Гърция принос има българската страна, предаде БНР. Тя ще проведе няколко разговора днес в Скопие, след извънредната си среща снощи с македонския премиер Зоран Заев в родния му град Струмица.  Посещението съвпада с очакваното утре подписване на договора с Гърция за името на Македония и за стратегическо партньорство между двете страни.  Заев потвърди, че в договора е защитен и българският национален интерес и заяви, че не се притеснява от протестите. \"Протестите и недоволството, които има в двете страни, са демократично право.\" От своя страна Захариева изрази очакване до края на юни Скопие са получи дата за преговори за членство в ЕС: \"Да направим така, че на 26-и да имаме отваряне на процедурата след повече от15 години и започване на преговори с Република Македония\" Снощи пред парламента в Скопие отново имаше протести срещу предлаганото ново име Република Северна Македония. Протестиращите настояваха президентът Георге Иванов да наложи вето и поискаха оставката на премиера.", "date": "2018.06.16", "title": "Заев към Захариева: За напредъка в преговорите с Гърция принос има българската страна"}
{"url": "https://www.faktor.bg/bg/articles/novini/svyat/usa-today-kakva-e-tsyalata-vryava-okolo-makedoniya-da-se-varnem-pri-aleksandar-veliki", "text": "Гръцките законодатели обсъдиха вота на недоверие срещу правителството в петък заради споразумението за прекратяване на продължителния спор с Македония за името на тази страна, пише USA Today. Очаква се гръцкото правителство да оцелее след вота днес.  Извън парламента, неколкостотин души протестираха срещу споразумението, което ще преименува северната съседка на Гърция в Северна Македония в замяна на това Гърция да вдигне ветото си по присъединяването на Македония към НАТО и към Европейския съюз, цитира \"Фокус\". Каква е цялата врява около промяната на името на Македония? Да се върнем при Александър Велики. Гърците като миньора Георгиос Папавасилиу, на 54 г., който живее в северната част на гръцката област Македония, казват, че само хората, живеещи в неговата област, трябва да бъдат известни като македонци, защото са потомци на легендарния древен цар-войн. И въпреки че движението на населението на Балканите се извършва от хиляди години - оставяйки смесено етническо наследство днес - той казва, че хората в Република Македония са етнически славяни или албанци, но не и гърци. „Аз бих се съгласил само на име, което не включва думата Македония“, заяви той. „Иначе, ако също като Бивша югославска република Македония, Индия иска да бъде наречена Македония, те биха могли, тъй като Александър Велики също е достигнал и завладял Индия.“ Отвъд границата, в Скопие протестиращите се събираха пред парламента тази седмица, за да поискат референдум, защото се противопоставят и на промяната на името. Хората тук искат да бъдат известни като македонци, защото това е ключът към тяхното развито чувство за самосъзнание, като нация. Това е така, защото Бившата югославска република Македония (БЮРМ) е сравнително нова страна, една от седемте, формирана след разпадането на Югославия през 90-те години. „Тези нови страни се нуждаят от национализъм, за да изградят в известен смисъл собствената си национална история и собствената си национална уникалност“, сочи Анастасия Каракасиду, професор по антропология във американския Колеж „Уесли“.  „Държави като Гърция и България са преминали през своята национална идеологическа конструкция много по-рано и чувстват заплаха от тези нови страни“, допълни тя. Каракасиду вярва, че новото име, „Северна Македония“, е добро решение и за двете страни. „Името е различно и не е различно. Логично не е много различно. Но емоционално казано, това е различно за гръцкия народ“, допълва експертът. Това е различно и за тези в Скопие. „Не мисля, че това ще мине спокойно, тъй като това е много чувствителен и емоционален въпрос за повечето македонци“, заяви Филип Нелковски, 39-годишен бизнес консултант в Скопие. “Каквото и да е споразумението, то няма да сложи край на проблема със спора за името.“, убеден е той. Споразумението може да отнеме известно време и се очакват още повече протести от двете страни на границата. И освен това присъства и историческо недоверие. „Не мисля, че някой трябва или може да твърди, че е директен потомък на Александър Велики“, заяви Каракасиду, говорейки от дома на баба си в Солун в сърцето на гръцката Македония. „Тъй като Република Македония е сравнително нова нация, това е по-важно за тях, а гърците също трябва да преодолеят сантимента си към древните елини“. \"Мисля, че трябва да оставим Александър Велики сам“, заключва експертът.", "date": "2018.06.16", "title": "USA Today: Каква е цялата врява около промяната на името на Македония? Да се върнем при Александър Велики"}
{"url": "https://www.faktor.bg/bg/articles/krum-zarkov-otsadi-pravitelstvoto-ne-se-spravya-i-tryabva-da-si-hodi", "text": "Това правителство, дали има компетентност и способност да се справи с проблемите? Отговорът е – не! Правителството не се справя и трябва да си ходи. Това каза зам.-председателят на ПГ на „БСП за България” Крум Зарков в Нова ТВ. И от от пресцентъра на БСП веднага се заеха да изпращат мъдрите мисли на младичкия депутат по медиите. А те са вълнуващи за електкората... „Ние сме длъжни да заявим, че правителството търпи провал в една от ключовите сфери на компетентност – осигуряване на обществен ред и сигурност. Оттам насетне всяка политическа сила трябва да поеме своята отговорност и да се позиционира”, заяви депутатът по отношение на предстоящия вот на недоверие, който ще бъде искан от левицата.  Зарков обясни, че броят на депутатите от ПГ на „БСП за България” е достатъчен да се иска вот и те ще се възползват от тази възможност. Народният представител припомни обещанията на ГЕРБ преди изборите, които не бяха спазени - полицай във всяко село, назначаване на нови 6000 полицаи. Според Крум Зарков всеки един от инцидентите- от бягството на затворниците от затвора, многочисленото убийство около Нова година, до убийството на крупен бизнесмен в центъра на София, трябва да коства оставката на министъра на вътрешните работи.  „Взети заедно, са вече политическа отговорност на целия Министерски съвет”, каза той. По повод упреците, че няма невинен по отношение на състоянието на системата на МВР, Зарков заяви, че правителствата на Сергей Станишев и Пламен Орешарски са си отишли. „Сега трябва да дадем вот на сегашното правителство. Или се справят, или не и трябва да си ходят”, отсече Зарков. „Цяла година надзирателите на затворите и полицаите протестираха. Никой не ги чу. Никой не им даде това, от което се нуждаят. Диалогът е много труден”, каза още депутатът.", "date": "2018.06.16", "title": "Крум Зарков отсъди: Правителството не се справя и трябва да си ходи"}
