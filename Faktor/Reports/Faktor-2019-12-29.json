{"url": "https://faktor.bg/bg/articles/novini-balgariya-pernichani-protestirat-s-zhalti-zhiletki-zaradi-vodnata-kriza", "text": "Перничани излизат на шествие с жълти жилетки заради водната криза. Проявата ще започне в 12.30 часа, а организатор е инициативният комитет „Спаси Перник”. От 18 ноември градът и околните населени места, захранващи се от язовир „Студена” са на воден режим, а на 21 декември бе обявено и бедствено положение. Шествието ще тръгне от Съдебната палата и ще мине през центъра на града до площад „Кракра”, където ще бъдат огласени исканията на гражданите. Сред исканията на протестиращите са - оставки, съд и присъди на всички ръководни длъжностни лица, отговорни за хуманитарната криза и екологичната катастрофа, не на увеличението на водата, както и спешен избор на нов управител на „ВиК”. Настоява се също за присъединяването на алтернативни водоизточници за захранване на общината с вода, подмяна на водопреносната мрежа в града и безвъзмездна помощ от страна на държавата за справяне с кризата и преодоляване на негативните последици от нея. След шествието в 13.30 часа в централния пернишки храм „Св. Иван Рилски” ще бъде отслужен молебен за преодоляване на безводието.", "date": "2019.12.29", "title": "Перничани протестират с жълти жилетки заради водната криза"}
{"url": "https://faktor.bg/bg/articles/novini-balgariya-zhalt-kod-za-snegovalezh-za-osem-oblasti", "text": "В областите Ловеч, Габрово и Велико Търново за днес е в сила жълт код за очакван силен снеговалеж, съобщава страницата на НИМХ. Предупреждението е в сила и за районите на Русе, Търговище, Разград, Шумен и Силистра, където освен валежи от сняг се очаква и силен вятър. Облачността ще бъде предимно значителна и в Северна България и в планините ще вали сняг, където ще се образува и снежна покривка. Ще духа умерен северозападен, в Източна България до силен вятър. В Североизточна България и Балкана ще има условия за виелици и навявания.", "date": "2019.12.29", "title": "Жълт код за снеговалеж за осем области"}
{"url": "https://faktor.bg/bg/articles/novini-svyat-turtsiya-repatrira-dvama-holandski-dzhihadisti", "text": "Турското вътрешно министерство обяви, че е депортирало двама холандски граждани обратно в родината им, предаде БНР. Министерството обяви репатрирането в \"Туитър\", определяйки мъжете като \"чуждестранни терористични бойци\". От средата на ноември Анкара започна да връща в страните им задържани бойци на групировката \"Ислямска държава\". Сред тях са и граждани на други европейски страни, както и на Съединените щати. Турция започна депортацията на привърженици на ИДИЛ с обяснението, че \"не е хотел\" за членове на екстремистката групировка. Анкара обяви, че репатрирането им ще продължи, дори ако родните им страни са отнели гражданството им. Броят на репатрираните екстремисти достигна 112 души.", "date": "2019.12.29", "title": "Турция репатрира двама холандски джихадисти"}
{"url": "https://faktor.bg/bg/articles/novini-balgariya-novi-1100-agenti-na-darzhavna-sigurnost-osveti-komisiyata-po-dosietata-pred-2019-g", "text": "Комисията по досиетата е разкрила общо 1166 сътрудници на тоталитарните комунистически служби през изтичащата 2019 г. Това показват данните от двата отчетни доклада за дейността ѝ през годината, внесени в Народното събрание. Преди броени дни Комисията публикува на своята интернет страница доклада за второто полугодие и това позволява да се извлекат статистически данни за последните 12 месеца, съобщава  . 691 от сътрудниците на Държавна сигурност или разузнавателните служби на БНА са разкрити през първите шест месеца на годината, а 475 агенти – през второто полугодие. С тях общия брой на разкритите от Комисията по досиетата през последните 12 години откакто тя функционера сътрудници на тоталитарните служби, заемали или заемащи ръководни постове в държавата и обществото след 10 ноември 1989 г. до днес, възлиза на около 14 000 души. Иначе през изтичащата година  Комисията е установила общо принадлежността към тоталитарните служби на 1608 лица (982 през първите шест месеца и 626 през вторите шест месеца). Не са огласени публично данните за 593 души, по-голямата част от които са починали. Сред необявените има и лица, установени по искане на граждани при запознаване с материали, отнасящи се до родственици, а също така и при извършване на предварителни проверки и др. Общият брой на проверените лица през 2019 г. е 37 716 български граждани  (18 580 души през първото полугодие и 19 136 през второто). Сред проверените категории лица са такива, които са регистрирани за участие в избори, лица, заемали или заемащи публични длъжности и извършвали или извършващи публични дейности, проверки на лица в резултат на кадрови промени в различни държавни структури, лица, посочени от БНБ през 1997 г. като длъжници, лица, за които е направено предложение за награждаване, лица, за които се извършва проучване за надеждност съгласно Закона за защита на класифицираната информация и др.", "date": "2019.12.29", "title": "Нови 1100 агенти на Държавна сигурност освети Комисията по досиетата през 2019 г."}
{"url": "https://faktor.bg/bg/articles/novini-svyat-petima-dushi-byaha-namushkani-s-nozh-blizo-do-sinagoga-v-nyu-york", "text": "Най малко петима души бяха наръгани в къща близо до синагога в Монси, щата Ню Йорк. Според информацията имотът принадлежал на равин, а вътре имало празненство по повод Ханука. Все още се изясняват мотивите за нападението. Полицията издирва извършителя, който избягал след нападението, съобщава бТВ. От Jewish Public Affairs Council написаха в \"Туитър\", че единият от пострадалите е наръган шест пъти. Освен това се добавя, че извършителят е бил цветнокож, въпреки че е носел шал, за да прикрие лицето си.", "date": "2019.12.29", "title": "Петима души бяха намушкани с нож близо до синагога в Ню Йорк"}
{"url": "https://faktor.bg/bg/articles/novini-svyat-germanski-spasitelen-korab-s-migranti-pristiga-v-italiya", "text": "Германският спасителен кораб \"Алан Курди\", на чийто борд се намират 32 спасени в Средиземно море мигранти, получи разрешение да пусне котва в италианско пристанище в южната част на Сицилия, предаде ДПА. Говорител на германската хуманитарна организация \"Сий ай\", която ползва кораба, потвърди тази вечер, че мигрантите ще слязат на брега в пристанище Поцало още тази сутрин. Те бяха спасени от \"Алан Курди\" край бреговете на Либия. Всички спасени заявяват, че са либийски граждани. През изминалата година Италия и Малта неведнъж отказваха да разрешат на кораби със спасени мигранти да пуснат котва, освен ако други страни от ЕС не приемат да приемат някои от тях. Договарянето на подобни споразумения често е трудни, поради което мигрантите оставаха в морето с дни до сключването им, което често се постигаше с помощта на Европейската комисия, припомня ДПА. Подобни забавяния могат да се избегнат, ако ЕС успее да се споразумее за предвидим механизъм за разселване на мигрантите, подчерта в Туитър говорителят на \"Сий ай\", след като съобщи, че корабът е получил разрешение да пусне котва.", "date": "2019.12.29", "title": "Германски спасителен кораб с мигранти пристига в Италия"}
{"url": "https://faktor.bg/bg/articles/novini-svyat-edin-zaginal-i-nad-2500-evakuirani-na-o-fidzhi-zaradi-tsiklona-saray", "text": "Един човек загина на архипелага Фиджи, а един е обявен за безследно изчезнал в резултат на силните ветрове и проливните дъждове, съпътстващи преминаването на тропическия циклон Сарай, предаде Ройтерс. Центърът за борба с природните бедствия съобщи, че един човек се намира в интензивно отделение. Над 2500 души са настанени в 70 центъра за евакуация. Не се очаква тропическият циклон от втора категория да връхлети пряко островите Фиджи, но метеорологичната служба издаде предупреждения за бури и наводнения. В близост до центъра на циклона ветровете са с постоянна скорост от 110 км/ч и пориви до 150 км/ч. Циклонът се движи на изток с постоянна скорост от близо 10 км/ч и се очаква да достигне района на архипелага Тонга вдругиден. Метеорологичната служба на Тонга вече издаде предупреждение за проливни дъждове и опасност от внезапни наводнения.", "date": "2019.12.29", "title": "Един загинал и над 2500 евакуирани на о. Фиджи заради циклона Сарай"}
{"url": "https://faktor.bg/bg/articles/novini-svyat-samo-v-turtsiya-naselenieto-raste-navsyakade-na-balkanite-namalyava", "text": "Тенденция за спад на населението поставя своя отпечатък върху демографския облик на балканските държави, заплашвайки с дългосрочни социални и политически последици. Обратим ли е процесът и какви мерки прилагат правителствата на полуострова, за да повлияят на негативната статистика? Следва справка по държави. Албания Население: 2,88 милиона души, коефициент на плодовитост: 1,71 раждания на жена, темп на прираст: -0,06 процента* Докато албанците застаряват, емигрират и раждат все по-малко деца, албанските власти се опитват да подобрят демографската картина с парични стимули за новородените. През 2018 г. албанското правителство обяви нова социална програма, която влезе в сила от началото на 2019 г. и има за цел да насърчи албанските родители да имат повече деца чрез рязко увеличение на бонусите за бебета. За всяко новородено родителите получават помощ от държавата в размер между 40 хиляди албански леки (326 евро) за първо дете и 120 хиляди леки (980 евро) за трето дете. Бонусът се отпуска без оглед на икономическото състояние на родителите, като той може да бъде получен и от албанците в чужбина. През първите пет месеца на настоящата година от помощта се бяха възползвали родителите на 12 хиляди бебета, в т.ч. близо две хиляди родени зад граница. Реформата има за цел да противодейства на тенденцията на спад на раждаемостта в Албания. По данни на държавния статистически институт броят на новородените в страната е намалял от 82 хиляди през 1990 г. до 31 хиляди през 2017 г. Турция Население: 83,86 милиона души, коефициент на плодовитост: 2,05 раждания на жена (2016), темп на прираст: 1,32 процента Турският президент Реджеп Ердоган е добре известен с препоръките си към жените в Турция да раждат най-малко по три деца. Неговото правителство предлага бонуси за раждане от 300 турски лири (46 евро) при първо дете, 400 при второ (61 евро) и 600 лири (92 евро) при трето дете. Тази сума се превежда по сметка на майката и не е зависима от трудовия й статут. През последните осем седмици от бременността и първите осем седмици след раждането туркините получават месечна сума в размер на две трети от заплатите си от Турския осигурителен институт. За осигуряваните на минимална работна заплата жени сумата за този период възлиза на 6367 турски лири (979 евро). Отделно на майките еднократно се изплащат \"пари за мляко\", които през настоящата година са в размер на 180 лири (28 евро). Поради социалните особености в страната, където жените участват относително слабо в работната сила с дял от 34 процента, правителството полага усилия да насърчи завръщането на майките на работа и предвижда солидни материални стимули за това. Работещите майки се насърчават да се върнат на работа с месечна надбавка от 1300 турски лири (200 евро) до навършване на 24-месечна възраст на детето. За майките на деца с увреждания сумата възлиза на 1625 лири (250 евро) на месец. Тази помощ е целева за отглеждане на децата от лицензирани детегледачи, докато майките им работят. Гърция Население: 10,45 милиона души, коефициент на плодовитост: 1,35 раждания на жена (2017), темп на прираст: -0,46 процента Гърция има застаряващо население както повечето страни в Европа, но демографската картина стана особено неблагоприятна след началото на икономическата криза, която от една страна намали средния брой деца, които ражда една жена в Гърция, а от друга - над половин милион гърци, предимно млади хора, заминаха за чужбина в търсене на работа и по-осигурен живот. От 2011 г. страната има отрицателен прираст, а през 2017 г. ражданията са били около 88 хиляди, докато смъртните случаи - над 124 хиляди. Гръцкото правителство полага активни усилия за насърчаване на раждаемостта. По сега действащото законодателство майката има право на 17 седмици отпуск за раждане, като 8 от тях са преди раждането, а 9 - след него. След това има шест месеца специален отпуск \"за защита на майчинството\". Следва особен отпуск с продължителност от 30 месеца за кърмене и грижа за детето, през който един от двамата родители може да работи при намалено работно време. При желание и с уговорка с работодателя тази схема може да бъде заменена с пълен отпуск с продължителност от 3,5 месеца. Сред допълнителните мерки за насърчаване на раждаемостта, които бяха приети наскоро и ще влязат в сила от 1 януари, е еднократна помощ при раждане на дете от 2000 евро с много широк подоходен критерий, увеличаване на необлагаемия минимум с 1000 евро за всяко дете в семейството, намаляване на ДДС за детските стоки от 24 на 13 процента и др. Румъния Население: 19,30 милиона души, коефициент на плодовитост: 1,71 раждания на жена (2017 г.), темп на прираст: -0,73 процента Демографският проблем не е чужд и на Румъния. Според данни на Националния статистически институт през 2018 г. е регистрирана най-ниската раждаемост за последния половин век, а тенденциите към застаряване на населението и негативен демографски прираст продължават да се задълбочават през последните години. През юни 2019 г. депутатът Овидиу Раецки от тогава опозиционната, а в момента управляваща Национално-либерална партия, предложи пакет мерки за стимулиране на раждаемостта. Той насърчава частните компании с най-малко 30 служители да изградят детски ясли и градини за децата на служителите си. За тази цел се предвижда сумите, използвани за строежа и поддръжката на въпросните детски заведения, да бъдат освободени от годишен данък върху печалбата. Проектът предвижда също майките да получават ваучери на месечна стойност 150 евро за всяко дете на възраст до 3 години, които може да бъдат използвани за ясли, детски градини и други услуги, свързани с отглеждането на детето. Кметицата на Букурещ Габриела Фиря също се включи в кампанията за стимулиране на раждаемостта, като одобри през март проект за предоставяне на помощ от 2890 евро на жени, които се нуждаят от асистирана репродукция. Тя уточни, че до 1000 жени ще могат да се възползват от помощта, която ще се изплаща на три вноски. Проектът предвижда също отпускане на близо 420 евро за медицински разходи по време на бременност, които не се покриват от здравното осигуряване. Сърбия Население: 7,02 милиона души, коефициент на плодовитост: 1,44 раждания на жена, темп на прираст: -0,35 процента Сърбия бележи негативен прираст вече 25 години и всяка година губи средно около 35 000 жители, или по 107 на ден. През 2016 г. са родени най-малко бебета от 1900-ата година. По време на Балканските войни, на Първата и Втората световна война и по време на бомбардировките на НАТО през 1999 г. са раждани повече деца, отколкото днес, сочи статистиката. Всяко трето семейство няма деца, а броят на браковете постоянно намалява през последните 30 години. За да подобри естествения прираст, сръбското правителство прие мерки за стимулиране на раждаемостта. Първият опит за агитация с лозунги като \"Любов и бебе е всичко, което ни трябва\" претърпя пълен провал и неодобрение от страна на обществото. След това правителството прие нова демографска стратегия, която предвижда семействата да получават от държавата помощ за всяко новородено бебе. Така майките ще получават за първо дете еднократно 100 000 динара (851 евро), а за второ - по 10 000 динара (85 евро) месечно в продължение на две години. Третото дете ще носи на семейството 12 000 динара (102 евро) месечно в продължение на десет години, а родителите на четвърто дете ще получат общо 18 000 евро (153 евро) за десет години. Хърватия Население: 4,12 милиона души, коефициент на плодовитост: 1,5 раждания на жена, темп на прираст: -0,36 процента През 2017 г. в Хърватия са родени най-малко деца за последните сто години, сочат данните на Държавния статистически институт, а специалистите предупреждават, че изселването на млади хора е една от основните причини за намаляването на раждаемостта. Положителен прираст е регистриран за последен път през 1997 г. Разтревожени от тази тенденция, демографите от години призовават правителството да приеме решителни, а не козметични мерки. Майките в Хърватия получаваха детски надбавки за първите шест месеца след раждането. Правителството на Андрей Пленкович продължи надбавките на работещите майки с още шест месеца, докато тече отпускът им по майчинство, но най-много до 4000 куни (537 евро). Увеличени са и надбавките за безработните майки, но демографите предупреждават, че това не е достатъчно. Прогнозите сочат, че през следващите 30 години броят на жителите на Хърватия ще спадне от 4,2 милиона души на 3,4 милиона, което е спад с 18 процента. Демографите предлагат спешни мерки - пълна заплата за всичките 12 месеца отпуск по майчинство, професионален статут на приемните семейства и защита на работните места на жените. Управляващата партия Хърватска демократична общност е записала това в предизборната си програма. Само трябва да го приложи, настояват експертите. Северна Македония Население: 2,08 милиона души, коефициент на плодовитост: 1,53 раждания на жена (2016), темп на прираст: 0,02 процента Така наречената \"бяла чума\" - намаляването на населението - не пощади и македонците. Налице е и друга тревожна тенденция - в страната се раждат все по-малко етнически македонци, а броят на новородените деца от албанската, ромската и турската етническа общност се увеличава. Демографите предупреждават, че тази тенденция дългосрочно може да доведе до цялостна промяна на етническата структура на Северна Македония. Сред водещите фактори за настъпващите промени са високата раждаемост при албанците и ниската при македонците, продължаващата с години миграция на албанско население от Косово и Албания в Македония, както и засиленото изселване на македонци от страната. Албанците са втората по брой на населението етническа група, те съставляват малко над 25 процента от общия брой на населението. Северна Македония трябва да предприеме определени мерки и да предотврати изселването на населението, особено на младите хора, които са бъдещето на страната от всички аспекти, от образованието до раждаемостта, предупреждават експерти. * За съставянето на материала са използвани данни на Уърлд попюлейшън ривю, Световната банка и националните статистики на балканските страни. Когато не е посочено друго, данните са прогнозни за настоящата година.   БТА", "date": "2019.12.29", "title": "Само в Турция населението расте, навсякъде на Балканите намалява"}
{"url": "https://faktor.bg/bg/articles/novini-svyat-balgarka-izchezna-s-bebeto-si-ot-frenska-bolnitsa-izdirvat-ya", "text": "Френската полиция издирва млада българка, която навръх Коледа е избягала заедно с новородения си син от болницата в Монфермей, едно от бедните предградия на Париж. Юлияна е 30-годишна, родом от Търговище. Родила е момченце на 15 декември, съобщи Dariknews. Бебето е недоносено и се е наложило да бъде обгрижвано в болницата. От лечебното заведение новороденото е трябвало да бъде поето от френските социални служби, а майката да го съпроводи, но Юлияна изчезва на 25 декември, става ясно от полицейското съобщение, разпространено в социалната мрежа. Френското прессъобщение гласи, че жената има \"кавказки\" външен вид, с тъмна коса, облечена с черно манто и с черен сак в ръцете. От полицията допълват, че майката не представлява никаква заплаха за живота на бебето. Органите на реда публикуват снимки на новороденото и Юлияна с описание и упътване на кое полицейско управление да се обадят гражданите, които имат информация.", "date": "2019.12.29", "title": "Българка изчезна с бебето си от френска болница, издирват я"}
{"url": "https://faktor.bg/bg/articles/novini-balgariya-snyag-i-silen-vyatar-dnes", "text": "Сняг ще вали в Северна България и планините, в източните части на страната вятърът ще бъде силен североизточен. Минималните температури ще са между -3 и -2 градуса, а максималните между 0 и 5 градуса, съобщават от НИМХ. Обявен е код жълто за студове в 8 области - Ловеч, Габрово, Велико Търново, Русе, Разград, Търговище, Силистра и Шумен. Очаква се значителна облачност през следващото денонощие. Ще духа умерен северозападен, в Източна България до силен североизточен вятър. В Североизточна България и Предбалкана ще има условия за навявания. Атмосферното налягане е по-високо от средното за месеца и слабо ще се повиши. Вторият ден на Коледа идва със сняг Над Черноморието облачността ще е променлива. В северните райони дъждът ще се примесва със сняг. Ще духа умерен до силен североизточен вятър. Максималните температури ще бъдат 3 – 6 градуса, температурата на морската вода е 11 – 12 градуса. Вълнението на морето ще бъде 3-4 бала. Максималната температура на височина 1200 метра в планините ще е около -5, на 2000 метра -11 градуса.", "date": "2019.12.29", "title": "Сняг и силен вятър днес"}
{"url": "https://faktor.bg/bg/articles/obshtestvo-gripat-nastapva-vtorata-polovina-na-yanuari-pikat-se-ochakva-v-kraya-na-fevruari", "text": "„Тази година грипната епидемия в цяла Европа се забави, очаква се тя да се появи през втората половина на януари и началото на февруари“, каза за Радио „Фокус“ директорът на Центъра за заразни и паразитни болести проф. д-р Тодор Кантарджиев.  В момента са разпространени вирусните инфекции.  Две са основните причини за епидемичните разпространения на инфекциите през студените месеци, каза той. \"Първите грипни вируси ги доказахме поминалия петък в Бургас. Това беше H1N1, така наречен пандемичен, който по-необразованите свързват със свински грип. Той бе открит при две деца. Едното на 3 г., другото на 3 г. и няколко месеца. Те отдавна са здрави и изписани от болницата. Миналата седмица доказахме грипни вируси в София. Те бяха H3 в първа клиника на Инфекциозна болница при дете на 7 г. и дете на 13 г., които са добре към момента. Първите открити случаи показват, че референтната лаборатория на центъра работи, но не казваме, че има епидемично разпространение на грип“, обясни той. Проф. Кантарджиев посъветва да не се контактува с хора, които са видимо болни, да спазваме дистанция от метър и половина със събеседника си, както и да се ползват маски, които е добре да се сменят на два часа. Важно е и спазването на лична хигиена.  Срещу грип е добре да се снабдим с препаратите Оселтамивир и Занамивир.", "date": "2019.12.29", "title": "Грипът настъпва втората половина на януари, пикът се очаква в края на февруари"}
{"url": "https://faktor.bg/bg/articles/sofiyskite-advokati-izbirat-novo-rakovodstvo-prez-yanuari-iskat-novi-litsa-i-reforma-v-advokaturata", "text": "Еми Мариянска Една от широко обсъжданите теми в последно време, наред с темата за съдебната реформа, е негодуванието на гражданите към адвокатите. Болшинството българи губят доверие в своите защитници в съда. Причините за това са много и от различно естество. Оказва се, че недоволство има и сред самите адвокати. Те признават, че изпитват липса на уважение от страна на магистратите към тях, оплакват се от унизително поведение вътре в залите на съда от страна на съдии, цитират случаи на безогледно и безнаказано погазване на законите по конкретни дела; алармират за липсата на механизъм за противодействие на подобно отношение към тях. Не на последно място адвокатите признават, че това е в ущърб на клиентите им, че се усеща загубата на доверие в професионалните им умения от страна на клиентите и че по този начин оценяват като уронен имиджа им на професионалисти. Подобни изявления допълват картината на едно отдавнашно впечатление в обществото, че юристите воюват помежду си, а това не е добър атестат за нашето правораздаване. Не са малко адвокатите, които алармират, че заради това много скоро голяма част от тях ще останат без работа. Дори адвокати от провинцията са единодушни, че промяната трябва да тръгне от Софийска адвокатска колегия.  На Коледа изтече срокът за подаване на документите на кандидатите за председател на Софийската адвокатска колегия. Сред тях има хора от бивши и настоящи ръководства на колегията, което се приема нееднозначно от редовите й членове. Сред  претендентите  за поста председател на САК  е и една-единствена жена – адв. Райна Аврамова. Самите избори са насрочени за 25-и 26-и януари 2020-а година.   Трима столични адвокати кандидати да оглавят САК, първи обявиха платформите си през медиите. Това са Александър Машев,  Стефан Марчев и Пламен Джуров. Имената на други двама бяха обявени едва след изтичането на срока за подаване на документите. Става въпрос за  - председател на гражданската инициатива \"Адвокати за свободна България\", и адвокат  , който  е настоящ член на САК и нейно лице пред съдилищата и арбитражите в страната, както и пред Комисията за защита на конкуренцията.  Александър Машев и Стефан Марчев също са членове на настоящия съвет на САК, а  третият – Пламен Джуров, преди години е бил член на дисциплинарния съд. По мнението на столични юристи, обаче, независимо от личните им качества, това не било в синхрон с исканата промяна. Болшинството столични адвокати искат съвсем нов състав на ръководството на САК.  Първи кандидатурата си за председател на Софийския адвокатски съвет е внесъл  . Той е адвокат от 1992 г. и влезе във софийския съвет като част от екипа на председателя  Ивайло Данов. „Искаме да изградим баланс между действащи членове на съвета и нови млади хора със свежи идеи, между мъже и жени, между пеналисти и цивилисти, между самоосигуряващи се и адвокати от дружества“, каза Машев, с което подсказа на какъв принцип е създаден екипът му, като към това добави, че е поканил в него Пламен Ангелов от „Адвокати за промяна”, да се кандидатира за председател на Дисциплинарния съд, „както и други изявени колеги от тази организация“, разясни още Машев. В основата на платформата му, по неговите думи, стои „отстояването на интересите на адвокатите – пред държавните органи и пред съдебната власт”.  е адвокат от 2001 г., а от 2017 г., когато става член на съвета на САК. Негови приоритети, според обявеното, са предложения по важни за адвокатите въпроси като вътрешните правила за мерките за защита на личните данни на САК и искане от името на колегията Комисията за защита на личните данни за ограничаването на търсенето в сайта на Софийския градски съд. Марчев и съмишлениците му имат визия за една „модерна, компетентна, етична и организирана САК”, като  заявяват, че ще постигнат това, опирайки се на седем принципа – независима адвокатура, защитаваща основните човешки права и върховенството на правото, професионализъм, почтеност, участие на адвокати от всички поколения, единство, приемственост, ангажираност и отчетност.  е адвокат от 1993 г. с прекъсване от 5 години, когато е работил в държавната администрация. Бил е кандидат за председател на САК през 2010 г., както и член на дисциплинарния съд на колегията. Джуров обяви, че няма екип, защото ако бъде избран ще работи с всеки от колегите си там. Един от основните проблеми на адвокатурата според него бил свързан с достъпа до съдебните сгради и дела. По думите на Джуров е недопустимо адвокатите да минават по няколко пъти на ден проверка със скенер, да им се иска пълномощно за достъп до делата и пр. Джуров сочи за свой приоритет включването на столичната адвокатура в работата по законопроекти. „Само ние и Светият Синод не се променяме и още се пише на кочан. В САК трябва да влязат новите технологии“, заяви той. Сред кандидатите за председателското място публично се обяви и една жена, която за пръв път пред Faktor.bg споделя своите виждания:   „Софийска адвокатска колегия е създадена през 1897 година. Повече от 100 години след това в началото на 2000 година станах част от тази колегия и с гордост ежедневно нося нейния отличителен знак – значката на ревера си. С течение на годините, обаче, започнах да усещам все по осезаемо проблемите с които се сблъсква всеки един адвокат при упражняване на адвокатската професия. Между съдебните заседания, провежданите конференции, обучения и разговори с колеги, все повече се убеждавах че българската адвокатура има спешна нужда от реформи отвътре, и че тя трябва да тръгнат именно от софийската адвокатура. Това няма да се случи, ако в нея продължат да участват едни и същи лица, които се местят от орган в орган за двата възможни последователни мандати.  Това ни мотивира, мен и кандидатите в листата ми, да участваме на предстоящите избори на 25-26.01.2020 година за органи на столичната адвокатура. Тя е най-голямата в страната - обединява близо 7 600 адвокати. Екипът включва личности с адвокатски стаж между 5 и 31 години. Това са  колеги, доказани професионалисти в сферите си на работа. Имаме желание и готовност да обсъждаме открито и да водим диалог с всеки колега, който е срещнал проблем при упражняване на дейността си. Налага се активност на адвокатския съвет за изменения на нормативни актове, включително на  нашия устройствен закон, за защита и охрана на интересите ни пред органи и институции, за връщане доверието на колегите, че органите на адвокатурата работят за тях, а не за себе си. В последните около 10 години, не само аз, а и колегите забелязваме огромно  белязано от пасивността на органите й. Нещо повече – забелязваме мълчаливият им отказ да работят за нас, адвокатите. Погледнете програмата на сегашният адвокатски съвет, с която влезе в изборите през 2016-а година и нека всеки си направи равносметка какво положително за всички нас е свършено?... Малкото направено е било под упоритият натиск на колеги. Международни и национални конференции, семинари и обучения не могат да решат вътрешните ни проблеми, те трябва да са на първо място. В този смисъл не мога да упреквам колегите, потърсили обединение в създаването на организации под една или друга форма, защото подбудите им са зов за помощ и апел да бъдат чути и правилно разбрани. Искам да не се налага да „тикаме“ под различни форми от рода на протести, форуми и сигнали органите, или отделни техни членове да действат, защото това в крайна сметка им е работата.   Всичко това налага появата на нови лица в управлението на нашата столична адвокатура и смяна в модела й на управление. Аз и екипът ми имаме за цел да работим за спешно адекватно нормативно уреждане на упражняваната от всички ни дейност; за защита, а не за репресия срещу адвоката; за възстановяване имиджа ни в обществото на доверени лица на гражданите; за дигитализация в пълен обем в столичната адвокатура и комуникацията й със съда, прокуратурата, МВР и другите органи в държавата; за предлагане на решения на управленско ниво и пр.  Моят екип ще оповести пълната си програма през м. януари на специална пресконференция, на която ще поканим всеки един колега, а не подбрани адвокати или кантори. Готови сме да изслушаме всяка една идея и предложение, защото адвокатурата е на адвокатите – лобистките кръгове, вътрешните борби и интриги които тресат години наред столичната адвокатура повече не трябва да изместват свободния глас на всеки един адвокат. Нужен ни е обмислен избор. Избор, който не е воден от идеята за лична полза, престиж или власт. Иска ми се да направим единния си избор свободно, и нека бъдат избрани най-добрите.  Чрез вота си на тези избори трябва да потърсим обединението си под мотото:“Адвокатурата на адвокатите“, защото само когато сме единни, тогава можем да бъдем силни, за да защитаваме себе си и гражданите”, допълва адв. Райна Аврамова.", "date": "2019.12.29", "title": "Софийските адвокати  избират ново ръководство през януари,  искат нови лица и реформа в адвокатурата"}
{"url": "https://faktor.bg/bg/articles/obshtestvo-zakon-i-red-arestuvaha-direktora-na-gimnaziyata-v-ihtiman-zaradi-podkup", "text": "Директорът на професионалната гимназия в Ихтиман Димитър Бонев е арестуван в петък заради подкуп, съобщава \"24 часа\". Той е бивш кмет на Ихтиман, а от 2 г. е шеф на държавното училище. Задържан е от антимафиоти на ГДБОП пред сградата на бившето ТКЗС в града, която се стопанисва от фирма на братя бизнесмени, които развиват много дейности в града. След ареста Бонев е отведен в София. От МВР потвърдиха пред \"24 часа\" за операцията без подробности за самоличността на арестувания и за престъплението, за което е задържан.  Професионалнта гимназия, на която Бонев е директор, стопанисва земя, която се отдава под аренда. Точно заради такъв договор е поискан подкупа, твърдят местните.  От 1995 до 2003 година Бонев е кмет, избиран с подкрепата на различни партии.", "date": "2019.12.29", "title": "Арестуваха директора на гимназията в Ихтиман заради подкуп"}
{"url": "https://faktor.bg/bg/articles/sport-petar-stoychev-nominiran-za-pluvets-no1-v-otkriti-vodi-v-sveta", "text": "Петър Стойчев е сред номинираните за най-добър плувец в открити води за 2019 година от Световната асоциация по плуване в открити води. От организацията припомниха обширно успехите на световния и европейски шампион, съобщава bgswim.com Последният му голям успех беше планетарната титла в ледени води в Мурманск, извоювайки я на 42 години в началото на 2019-а. Петър Стойчев вече е бил избран за най-добър в света в най-мащабното гласуване на сайта на Световната асоциация по плуване в открити води за 2009 г. Догодина българинът ще бъде награден приза “Посейдон” за приноса му към развитието на маратонското плуване. Стойчев ще бъде почетен на церемонията в Ню Йорк, която ще се състои на 2 май", "date": "2019.12.29", "title": "Петър Стойчев номиниран за плувец №1 в открити води в света"}
{"url": "https://faktor.bg/bg/articles/sport-mesi-e-no-1-na-desetiletieto", "text": "Барселона. Лионел Меси е №1 в Топ 5 на европейските първенства за това десетилетие в три важни компонента - голове, асистенции и победи, посочиха от неговия клуб. Между 2010 и 2019 г. Барселона регистрира 289 победи, като в 260 от тях участва Меси. Това го нарежда на първо място по този показател сред играчите от Висшата лига (Англия), Ла Лига (Испания), Серия А (Италия), Бундеслигата (Германия) и Лига 1 (Франция). Следва го съотборникът му Серхио Бускетс (260), докато Жерар Пике е на петата позиция с 219. Между тях са Кристиано Роналдо (244), Томас Мюлер (228) и Бензема (също с 219). За изминалата декада Меси е отбелязал 369 шампионатни гола. От 34 съперника в Ла Лига в последните 10 сезона не се е разписвал единствено срещу Херес, като любимите му жертви са Севиля и Валенсия. Топ 6 в това подреждане допълват Кристиано Роналдо (335 гола), Единсон Кавани (223), Роберт Левандовски (221), Луис Суарес (210) и Серхио Агуеро (198). Ла Пулга обича не само да вкарва, но и да подава. Това лесно може да се види у класацията по асистенции, която е оглавявана именно от него със 136 такива. Негов подгласник е сънародникът му Анхел ди Мария (108), като тях ги следват Месут Йозил (106), Томас Мюлер (103), Роналдо (95) и Давид Силва (94). Барселона, също както и Меси, е на първо място по голове и победи в най-силните европейски първенства. Каталунците имат 1060 попадения и 289 победи от 2010 г. насам.", "date": "2019.12.29", "title": "Меси е № 1 на десетилетието"}
