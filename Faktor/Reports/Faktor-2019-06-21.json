{"url": "https://www.faktor.bg/bg/articles/aleksandar-marinov-dps-vkara-gerb-v-kapan", "text": "Предложението на ГЕРБ за 1 лв. субсидия за получен глас няма за цел да задуши финансово конкурентите . Това каза в обзорното предаване „Това е България“ на Радио „Фокус  политологът проф. Александър Маринов.  Според него управляващата партия и самият Бойко Борисов играят тази политическа игра с надеждата, че предложението им няма да мине, но ще остане в очите на хорат като борец за доброто на народа. По думите му ДПС е вкарало ГЕРБ в капан, калкулирайки поредното усложнение между управляващата партия и коалиционните им партньори. „Откриването на всякакви възможности за финансиране не е от полза само и главно на управляващите. Има много хора и фактори, които изобщо не симпатизират на ГЕРБ и които биха се ангажирали, независимо от рисковете, да финансират противниците на ГЕРБ. Не твърдя, че те разсъждават така дълбоко, но е погрешно да се смята, че понеже ГЕРБ са събрали някакви пари и са на власт, това работи само в тяхна полза“, коментира той.  Проф. Александър Маринов каза още, че темата за партиите и тяхното състояние е тема за демокрацията на обществото. Ако партиите са дискредитирани, няма как да очакваме либерална многопартийна демокрация, добави той. Според него това може и да е ход на Борисов в търсене на нов играч, като спомена Слави Трифонов за възможен вариант. Борисов осъзнава, че оскърбеният и низвергнат Цветан Цветанов може да е много опасен противник. Според политолога Цветанов се е подсигурил кадрово и информационно и има желание за реванш.  Наближават избори, които ще разбулят духовете, каза още той и предположи, че това ще е един от начините за реванш на Цветанов.", "date": "2019.06.21", "title": "А. Маринов:  ДПС вкара ГЕРБ в капан"}
{"url": "https://www.faktor.bg/bg/articles/makron-otpisa-kato-metod-za-izbirane-na-predsedatel-na-ek-sistemata-shpitsenkandidat", "text": "Френският президент Еманюел Макрон \"отписа\" днес като метод за избиране на председател на ЕК системата \"шпиценкандидат\", която изисква основните политически семейства в ЕС да изберат свой кандидат, предаде Франс прес, цитирана от БТА. \"Нито един от тримата кандидати, определени с тази процедура, не се очерта като консенсусна фигура. Удостоверихме невъзможността тримата да изпълняват функциите на председател на Комисията\", заяви Макрон след двудневната среща на върха на ЕС, която не успя да постигне съгласие по ключовите европейски постове. Председателят на Европейския съвет Доналд Туск \"установи, че няма категорично мнозинство, с блокиращи малцинства или повече (гласове) за кандидати, излъчени по системата шпиценкандидат, като цяло, така че системата не бе сметната за валидна\", каза той. С това кандидатите на Европейската народна партия Манфред Вебер, на социалистите Франс Тимерманс и на либералите Маргрете Вестагер - окончателно отпаднаха като претенденти за председател на ЕК. В отговор на журналистически въпрос френският президент каза: \"Председателят Туск ясно установи, че няма мнозинство за тримата кандидати и че логично ще са нужни други имена\". Макрон защити съпротивата си срещу избора на Вебер, който според него не отговаря на изискването към председателя на ЕК да притежава опит. \"Ако Манфред Вебер се беше представил пред европейския народ, няма проблем, но той се представи като водач на листа в Германия. Президентът отхвърли идеята, че договорките между европейските ръководители за ключовите постове не са много демократични. \"Държавните и правителствените ръководители са избрани демократично, те не са по-малко легитимни от европейските парламентаристи\", заяви той. Макрон каза, че му се иска до 30 юни европейските лидери да се споразумеят за екип, в който има баланс между мъже и жени и на географски принцип, както и компетентност на най-високо равнище в света, в който Европа трябва да има силен глас. Той обаче не назова име. Париж би искал за председател на ЕК французина Мишел Барние, който представлява ЕС в преговорите за Брекзит, отбелязва АФП.", "date": "2019.06.21", "title": "Макрон \"отписа\"  като метод за избиране на председател на ЕК системата \"шпиценкандидат\""}
{"url": "https://www.faktor.bg/bg/articles/otkrita-e-petitsiya-sreshtu-podmyanata-na-faktite-ot-komunisticheskiya-period-v-uchebnitsite-po-istoriya", "text": "Фондация „Истина и памет” започна петиция срещу подмяната на фактите и събитията от комунистическия режим и прехода към демокрация в новите учебници по история и цивилизации за 10-ти клас за учебната 2019/2020 г. Инициаторите са срещу манипулативното, подвеждащо и тенденциозното представяне на информацията, която ще получат учениците. Всеки, който не е съгласен с готвената манипулация, може да се подпише  .  Петицията е адресирана до министър-председателя Бойко Борисов и до министъра на образованието и науката Красимир Вълчев. Целта е да не се допусне подмяна на ключови за двата периода факти и събития, с които трябва обективно да бъдат запознати младите поколения на България. Текст на петицията: „Ние, подписалите тази петиция, категорично изразяваме своето несъгласие с опитите за премълчаване на ключови факти и събития от българската история в периода 1944-1989 г. и периода на прехода към демокрация след 1989 г., с манипулативното, подвеждащо или тенденциозното им представяне в новите учебници по история и цивилизации за 10-ти клас, които министърът на образованието и науката предстои да одобри. Настояваме за тяхното фундаментално преработване или спиране до създаването на учебници, които да бъдат одобрени след явно, а не формално обществено обсъждане под контрола на министъра.”", "date": "2019.06.21", "title": "Стартира петиция срещу манипулативните учебниците по история"}
{"url": "https://www.faktor.bg/bg/articles/novini/balgariya/zasluzhavate-komunistite-da-vi-pishat-uchebnitsite-po-istoriya-ne-vi-puka-za-prolyatata-krav-na-zhertvite", "text": "От няколко дни следя публикациите в различни медии във връзка с учебниците по история. Проф. Евелина Келбечева и Христо Христов сякаш се борят с вятърни мелници, опитвайки да наложат изучаването на комунистическите зверства между 1944-1989 г. Десетилетия работа по архиви с   в която живяхме отново се замита под килима, сакън тридесет години след промените да не започне поредно поколение да търси истината през този \"толкова велик период от българската история.\" Гледам тази битка на тези двама души, а в мен напира отчаянието за това, колко равнодушно общество се оказахме и какви поражения ни е нанесъл комунистическият режим. Въобще не смятам да обвинявам комунистите за поредното отлагане на историческите факти. Комунистическата /социалистическата партия/ борави с огромен ресурс от манипулатори, професори, доценти, че и асистенти, които както и да го погледнем нямат никаква вина, че си държат на своето. Те защитават дедите си, родителите си, защитават и престъпления, за които може да им бъде потърсена отговорност по съдебен път.  Проблемът е другаде! Как така се получи, че жертвите и техните деца изгубиха интерес към миналото си. Толкова ли не ви пука за пролятата кръв, че сте оставили на двама човека да ви водят битките за образованието на децата ви? Къде се спотайвате, ви питам? Къде?  Като ви видя какви европейци сте и как бистрите световната политика, като видя какъв демократичен комсомол се е настанил в главите ви, се сещам за дружинните в училище. Същите тия дружинни, които продължават да определят живота ви.   запомнете го, и не се сърдете на онези, които вече трийсе години ви пишат учебниците. Не е далече времето, в което очаквам да прочета в същите тия учебници, че комунистическите сатрапи са изпитвали дискомфорт, затривайки цвета на българската нация. Вече виждам тяхното разкаяние, че им се е наложило да убиват. \"Такова било времето,\" казват. Питам ви, докога ще се правите на десни, на зелени, на социалдемократи, на седесари, на всякакви други.... Толкова ли е трудно да разберете, че единствената кауза в живота ви е да зачетете паметта на мъртвите си родители. Не ви карам да хващате гората с пушка в ръка, а да подкрепите двама човека, на които им минава живота, да ви защитават каузата, от която не виждам да имате нужда. Вече виждам как пишете под моя текст, че трябва да се свали правителството и да дойде незнайно какво, за да се променят учебниците, но ще ви репликирам, че вие умеете да приватизирате, а когато става дума за родовата ви памет, незнайно защо трябваше Станишев да дойде на власт, за да ви отвори досиетата с цялото страдание на родителите ви. Май всичко е загубено... Ако и сега оставите друг да ви пише историята, по-добре да затваряме цирка и да не се мъчим повече с истина и лъжа.", "date": "2019.06.21", "title": "Заслужавате комунистите да ви пишат учебниците по история, не ви пука за пролятата кръв на жертвите"}
{"url": "https://www.faktor.bg/bg/articles/dve-momicheta-se-udaviha-v-reka-varbitsa-kray-momchilgrad", "text": "Две момичета на 15 и 16 години се удавиха във водите на река Върбица край Момчилград. Сигналът за трагичния инцидент е подаден към 13:20 ч., предаде БНР. Момичетата били ученички в Средното мюсюлманско училище в Момчилград. Отишли да се разхладят със свои съученички във вир на реката. Докато се къпели, се появила водна змия и децата се паникьосали. Хукнали да бягат, но се подхлъзнали на камъните, загубили равновесие и потънали във водата. Телата на двете деца бяха извадени от реката и отнесени за аутопсия. Засега няма улики за извършено престъпление.", "date": "2019.06.21", "title": "Две момичета се удавиха в река Върбица край Момчилград"}
{"url": "https://www.faktor.bg/bg/articles/dimitar-glavchev-1-5", "text": "Не съм много склонен да приема анонса \"Политически игри\". Ние сме последователни в нашето предложение за 1 лев субсидия за партиите.  Това заяви бившият председател на Народното събрание,   Димитър Главчев, депутат от ГЕРБ в студиото на \"Още от деня\" на БНТ.  Още през ноември 2016 г. лидерът на партията Борисов каза, че ще подкрепи резултатите от референдума. Това беше между първия и втория тур на изборите за президент и вицепрезидент. На този референдум гласуваха повече от 2 и половина милиона.  Първите три двойки са събрали по-малко гласове от гласувалите за референдума, каза той.  Всички партии казват, че 1 лв. е недостатъчен и трябва да се финансират. Тук идеята това да става от физически и юридически лица е възможна, при строго изсветляване, допълни Главчев.", "date": "2019.06.21", "title": "Главчев: В ГЕРБ сме последователни в предложението за 1 лев субсидия"}
{"url": "https://www.faktor.bg/bg/articles/volen-siderov-1-9", "text": "„Няма никакви проблеми в управляващата коалиция. Отношенията между мен Симеонов и Каракачанов не са най-интересното нещо на света и няма да попречат на управлението. От време на време отправям принципни критики, защото когато видя нещо нередно, го посочвам, тъй като всичко се отразява на цялото управление. Аз искам да минимизирам негативите, като им казвам „вземете се в ръце“. Нормално е, когато човек влезе в управлението, да се позабрави понякога. Когато съм посочвал нещо към Красимир и към Валери, то не е било лично“. Това заяви пред БНТ лидерът на „Атака“ Волен Сидеров.  „ГЕРБ си управляват много ясно с Обединените патриоти, а не с ДПС. Не ги засяга нашите отношение в малката коалиция. Още през 2012 г. „Атака“ е предложила субсидиите да се махнат и партиите да се издържат от членски внос и от частни дарения. Българите така или иначе вече не вярват на партиите, но чрез тях се изразява волята на хората. Не знам защо днес гласуването за партийните субсидии е отложено. Валери и Красимир днес са помолили Борисов да не се гласува в пленарната зала. Във вторник ще имаме коалиционен съвет, на който аз няма да присъствам, защото ще съм с парламентарна делегация с Цвета Караянчева в Русия. Ще ме замества Десислав Чуколов, но ще имаме присъствие“, каза още Сидеров. „Оказа се, че договорът с Македония не е достатъчно добре прецизиран. Ние бяхме джентълмени. Сега обаче предлагаме анекс за спиране със спекулациите с исторически личности. Ние искаме добри отношения и приятелство със Скопие, но трябва да държим и на нашите условия. “, коментира лидерът на „Атака“.", "date": "2019.06.21", "title": "Симеонов и Каракачанов не казали на Сидеров, че искат от премиера отлагане на гласуването за субсидиите"}
{"url": "https://www.faktor.bg/bg/articles/hristo-hristov", "text": "„Има ключови факти и събития, които отсъстват от учебниците по история за периода след 9-и септември 1944г. Например в нито един от тях – на „Булвест-2000“, „Домино“, „Анубис“ и „Просвета“ няма посочена цифра на убитите и безследно изчезнали в кървавия терор след 9-и септември 1944 г. Пише „много“, „хиляди“, а те са между 18 и 30 000 души\". Това каза пред БНТ журналистът Христо Христов.  \"Когато историк пише и подхожда с убеждението, че трябва да информира ученика и той да разбере за какво насилие става въпрос, да може да направи паралел с броя на жертвите преди 9-и септември. Комунистическата партия обявява 5600 жертви в периода 1923-1944 г.Тогава човек може да си направи извода колко пъти повече убити хора има след 1944 г. Само в единия от учебниците са маркирани трите фалита по време на тоталитарното управление на комунистическата партия. Целият раздел за икономиката от този период е фалшив, когато не са посочени тези фалити. Не може да обясниш как се е развивала една планова тоталитарна икономика по съветски образец, а да не знаеш за фалитите на Тодор Живков. За сметка на това учениците ще прочетат изречения от типа „Тодор Живков се грижи за благосъстоянието на българския народ“. Това е гавра с нашето общество. Използвам случая да се обърна към министър-председателя и да му кажа, че това, което обеща на репресираните българи в Арбанаси през 2017 г., няма да се получи. Бойко Борисов обща истината за комунистическия режим да влезе в учебниците по история\", коментира журналистът.  „Ретроградните сили в българската историография за 30 години не направиха така, че ние да знаем истината и да я изучаваме в учебниците. Ние правихме петиции, в които се подписаха президентът Росен Плевнелиев, 103 депутати и евродепутати най-накрая да можем да приемем нова учебна програма, в която комунистическият режим да се изучава в отделен раздел. Хората, които са подготвяли учебниците, са поднесли една огромна манипулация. Имахме среща с МОН. Министър Красимир Вълчев беше шокиран от някои постановки. Не може да обясниш този период и да търсиш Държавна сигурност между редовете. Той каза, че ще изиска от издателствата фрапиращите липси да бъдат нанесени и коригирани, преди той да направи каквото и да е действие за тяхното одобрение. 30 години след промените сме изправени пред огромен тест – дали българското общество е заспало и примиренческо настроено. Всички протести са за пари, а ние се борим за съхранението на истинския български дух, който през всичките векове се е борил за независимост и за свобода. В момента всички демократични партии спят и няма никаква реакция. Гражданското общество трябва да е малко по-силно и смело\", каза още Христо Христов.", "date": "2019.06.21", "title": "Христо Христов: Образователният министър беше шокиран как е представен режимът на Живков в новите учебници по история"}
{"url": "https://www.faktor.bg/bg/articles/sasht-poiskaha-svikvane-na-saveta-za-sigurnost-na-oon-zaradi-iran", "text": "САЩ поискаха свикване на закрито заседание на Съвета за сигурност на ООН за Иран в понеделник, 24 юни, предава TACC, като се позовава на медийни доклади. „Ще информираме СС на ООН за последните събития около Иран и ще предоставим допълнителни данни, получени в ход на разследването на неотдавнашните инциденти с танкерите“, се казва в писмо от постоянния представител на САЩ при ООН.  Припомняме, че по-рано днес държавният глава на САЩ Доналд Тръмп потвърди, че е одобрил нанасянето на 3 въздушни удара срещу Иран, но е отменил операцията 10 минути преди началото й.", "date": "2019.06.21", "title": "САЩ поискаха свикване на Съвета за сигурност на ООН заради Иран"}
{"url": "https://www.faktor.bg/bg/articles/rusiya-predupredi-grazhdanite-si-da-izbyagvat-gruziya", "text": "Руското министерство на външните работи изрази сериозна загриженост от влошаването на положението в Тбилиси и препоръча на гражданите на Руската федерация да се въздържат от пътуване до Грузия, съобщава РТ. Министерството отбелязва, че в резултат на действията на \"радикалната грузинска опозиция под антируски лозунги\" са пострадали руснаци, които участват в заседанието на Междупарламентарната асамблея на православието. Те също така допълват, че \"бунтовете\" в Тбилиси продължават. \"Във връзка с това руското външно министерство силно препоръчва на руските граждани, в интерес на личната им безопасност, да се въздържат от пътуване до Грузия\". По-рано се съобщава, че представители на опозиционните политически движения на Грузия и техните поддръжници възобновят протеста пред сградата на парламента в столицата. Те искат оставката на ръководителя на вътрешното министерство на страната Георги Гахария и провеждането на предсрочни парламентарни избори. Председателят на парламента на Грузия Ираклий Кобахидзе подаде оставка, след като около 240 души бяха наранени в протестите, съобщава БиБиСи. Протестиращите поискаха оставката на Кобахидзе, както и нови избори, а протестите станаха насилствени след появата на руски депутат. Полицията използва гумени куршуми и сълзотворен газ, докато протестиращите щурмуваха парламента в столицата Тбилиси. Напрежението с Русия е високо, 11 години след като Грузия и Русия воюваха за отцепническия регион Южна Осетия. Изявление за оставката на Кобахидзе е прочетено пред журналисти в Тбилиси на 21 юни от кмета на Тбилиси Каха Каладзе, генералния секретар на управляващата партия \"Грузински мечта\", след среща на ръководството на партията. Въпреки че Кобахидзе е в стаята за брифинги, докато изявлението се представя журналисти, той си тръгва без да коментира, съобщава \"Радио свободна Европа\". Американското посолство в Грузия съобщава, че разбира много добре хора, които се чувстват \"наранени\" от действията на Гаврилов, но призова всички страни \"да запазят спокойствие, да проявят сдържаност и да действат в рамките на конституцията\".", "date": "2019.06.21", "title": "Русия предупреди гражданите си да не пътуват до Грузия"}
{"url": "https://www.faktor.bg/bg/articles/tezhka-verizhna-katastrofa-s-dve-zhertvi-na-magistrala-trakiya", "text": "Тежка верижна катастрофа с две жертви на магистрала „Тракия\" . Инцидентът е станал в района на отбивката за Българово. По първоначални данни са се ударили 4-5 автомобила. Предстои оглед и изясняване на обстоятелствата, довели до инцидента. Временно е ограничено движението по магистралата в посока Бургас , то се осъществява само по скоростната лента, създава се организация за обходен маршрут през Карнобат по главния път.", "date": "2019.06.21", "title": "Тежка верижна катастрофа с две жертви на магистрала „Тракия\""}
{"url": "https://www.faktor.bg/bg/articles/temenuzhka-petkova-prodazhbata-na-chez-se-osashtestvyava-po-cheshkoto-zakonodatelstvo", "text": "Това е сделка, която се реализира по реда на чешкото законодателство и българската държава няма отношение към този процес. Това каза пред журналисти в парламента по повод продажбата на ЧЕЗ ресорният министър Теменужка Петкова. Министър Петкова участва в заседание на парламентарната комисия по енергетика, на която се обсъждат промени в Закона за енергетиката, регламентиращи либерализацията на пазара на природен газ. В заседанието участва заместник-директорът на Генерална дирекция \"Енергетика\" в ЕК Клаус Дитер Борхард.", "date": "2019.06.21", "title": "Теменужка Петкова: Продажбата на ЧЕЗ се осъществява по чешкото законодателство"}
{"url": "https://www.faktor.bg/bg/articles/kultura/art-faktor/250-sini-zvezdi-pred-narodniya-teatar", "text": "250 сини звезди с имената на актьори и технически персонал ще останат до есента пред входа на Народния театър „Иван Вазов“. „Решихме да направим този акт на уважение и признателност към всички, които работят в театъра“, заяви директорът Мариус Донкин. Директорът успокои минаващите, че спокойно може да минават по плочките със звездите, направени са от материал, който не се хлъзга или изтрива. През есента имената на звездите ще бъдат преоблечени от синьо във вишнево.", "date": "2019.06.21", "title": "250 сини звезди пред Народния театър"}
{"url": "https://www.faktor.bg/bg/articles/umira-li-diego-maradona", "text": "\"Лъжат, лъжат постоянно! Говорят, че съм имал Алцхаймер, а дори не знаят какво означава тази дума. Хората с Алцхаймер умират, а аз не умирам! Някои журналисти само искат да създадат шум и объркване около мен\", заяви Марадона във видео в профила си в Инстаграм, цитирано от Канал 3. Така легендата на световния футбол Диего Марадона разсея слуховете за влошеното си здраве.  По-рано през деня адвокатът му Матиас Морла също отрече информациите, като заяви, че наистина клиентът му е в болница и са му направени куп изследвания, но те са заради предстоящите му операции на рамото и коляното.  Според него, нямало никакви признаци за дегенеративното заболяване у Марадона.", "date": "2019.06.21", "title": "Умира ли Диего Марадона?"}
{"url": "https://www.faktor.bg/bg/articles/borisov-aantibalgarskata-retorika-v-sevelna-makedoniya-tryabva-da-spre", "text": "Българският премиер Бойко Борисов предупреди кандаидатката за членство в Европейския съюз Северна Македония да не използва „антибългарска риторика“ и да не представя българската история като своя и подчерта, че това „трябва да спре“, пише базираният в Брюксел европейски портал EurActiv. Медията отбелязва, че Скопие е понесло тежък удар, когато европейските министри не са постигнали консенсус за започване на присъединителни преговори на 18 юни, въпреки че Македония постигна исторически договор с Гърция за името на бившата югорепублика. Изданието припомня, че България е силен поддръжник на европейската интеграция на Западните Балкани, включително на своята югозападна съседка. Но публикациите в медиите през последните седмици са разкрили различните им интерпретации на новата история. „България, чиято държавност е създадена през VII век, смята, че бившата югославска република, която е известна под името Македония едва след края на Втората световна война, краде епизоди от българската средновековна и по-нова история“, обяснява порталът. В ексклузивно интервю за EURACTIV новият президент на Северна Македония Стево Пендаровски предупреди за нарастващия потенциал за напрежение с България, свързан главно с работата на съвместна комисия, която се занимава с общата история на двете страни. Медията припомня, че Скопие и София сключиха споразумение за добросъседски отношения и се споразумяха да създадат съвместна комисия, която да работи по спорни въпроси като история, език или етническа принадлежност. Медията посочва, че тази комисия е постигнала малък напредък, а опозицията в България критикува Борисов, че е прекалено мек със съседната страна. „Българите започнаха да се оплакват в Брюксел за работата на комисията, като се оплакват, че няма резултати ... Неформално, те казват, че ако няма резултати, „ще ви блокираме“, каза Пендаровски в интервюто. Помолен от EURACTIV да коментира липсата на консенсус за започване на присъединителни преговори със Северна Македония, Борисов заяви: „Те все още трябва да подобрят много неща. Не ме разбирайте погрешно, но докато спорят за Гоце Делчев, дали той е българин и македонец, докато това дребнотемие продължава, за героите, които са се борили както за България, така и за Македония, за земята, където са се родили и нашите най-добри песни са свързани с това. Докато това е тяхна тема и (българската) опозиция ме пита какво прави двустранната комисия, по-добре е те да пораснат. Не ме разбирайте погрешно“. „Гоце Делчев (1872-1903) е български революционер на територията на днешната Северна Македония, която по онова време все още е била част от Османската империя. В Северна Македония той също се възприема като национален герой и македонец“, пише брюкселското издание. Директорът на Северно-македонския институт за национална история и ръководител на екипа на страната му в двустранната комисия по история, език и етническа принадлежност Драги Георгиев наскоро каза, че Северна Македония никога няма да признае Гоце Делчев за българин, припомня EURACTIV, като посочва, че България приема такива изявления като екстремистки и нападателни. Президентът Пендаровски намекна и в интервюто, че признаването на Делчев като българин е червена линия, която Скопие може да не е готово да пресече. Борисов беше попитан дали отлагането на началото на преговорите за присъединяване със Северна Македония ще засили антиевропейските и антизападните сили в съседната страна. Той отговори: „Необходимо ни е време комисията (комисията по история, език и етническа принадлежност съгласно двустранното споразумение) да приключи работата си. Те [Скопие] могат да кажат, че \"България ни спира\" или \"България прави пречки\", но не мога да позволя това [да продължи]. България направи всичко и те се качиха на небето. Сега те трябва да правят компромиси в комисията. А антибългарската реторика трябва да спре“.", "date": "2019.06.21", "title": "Борисов: Антибългарската реторика в Северна Македония трябва да спре"}
{"url": "https://www.faktor.bg/bg/articles/es-predupredi-velikobritaniya-sdelkata-za-brekzit-nyama-da-se-pregovarya", "text": "Лидерите на страните от ЕС предупредиха днес, че който  и да стане следващ премиер на Великобритания постигната вече сделка за Брекзит няма да подлежи на преговори, предаде АФП.  Председателят на Европейския съвет Доналд Туск заяви пред репортери, че останалите 27 държави единодушно са се споразумели на срещата  си в Брюксел днес, че споразумението за развода няма да бъде отваряно за нови  дискусии. Позицията идва на фона на избори на наследник на  Тереза Мей на премиерския пост във Великобритания между бивш и настоящ външен  министър – Борис Джонсън и Джереми Хънт. Развръзката от надпреварата се очаква  в края на юли.", "date": "2019.06.21", "title": "ЕС предупреди Великобритания: Сделката за Брекзит няма да се преговаря!"}
{"url": "https://www.faktor.bg/bg/articles/parvanov-1-2", "text": "Разделението в БСП е видимо. Уви, конгресът не сближи позициите, защото той беше проведен силово.... Волята на председателя беше наложена силово. Това заявява президентът в периода 2002-2012 и създател на АБВ  Георги Първанов в интервю за \"24 часа\".  Борисов даде урок на левицата - той е силният, но приобщи СДС, земеделците, “Гергьовден” - отвори ветрилото, което е израз на друга политическа култура,категоричен е той. Антибългрският македонизъм се възражда в най-грубата му форма, но сами го заложихме с този договор, смята Първанов. \"За цар Самуил приетото е, че той е български владетел. Но никъде не са казали, че населението в Македония по това време има българско самосъзнание. Не искам да се връщам в праисторията, там няма какво толкова да спорим. За мен ключът към решението е да се приеме, че Илинденско-Преображенското въстание е българско по своя характер, защото населението има българско самосъзнание, защото такива са целите на вътрешната революционна организация, защото всички, в това число и дипломатите, са категорични, че доминиращата част от населението там са българи. Ако това се реши, назад в историята очевидно процесите носят български характер\", коментира бившият президент.", "date": "2019.06.21", "title": "Първанов: Волята на Корнелия Нинова беше наложена силово на Конгреса на БСП"}
{"url": "https://www.faktor.bg/bg/articles/aleksandar-sidi-1-1", "text": "\"Официалната причина за отлагането на гласуването за 1 лев партийна субсидия е докладът, който днес не пристигна в парламента. Но всъщност преди да се гласува такова решение трябва да има коалиционен съвет, тъй като според нас то е прибързано\". Това заяви пред Нова ТВ депутатът от Обединените патриоти Александър Сиди.  Той допълни, че съвет не е имало до края на тази седмица заради ангажименти на лидерите на управляващите партии. Сиди коментира, че с финансиране на партиите от бизнеса ще имат полза само големите формации, тъй като никоя фирма нямало да има интерес да плаща на по-малките заради лобизма, който не може да осигурят.  От Обединени патриоти се дразнят, че депутатите на ГЕРБ комуникират с тези от ДПС и обсъждат общи законови промени. Сиди разкри, че още в началото при подписването на общата програма патриотите направили предложение за намаляване на данъци, но тогава Бойко Борисов им казал, че не е възможно да се случи. Сега обаче, когато идеята идвала от ДПС, от ГЕРБ били съгласни. \"Ако искаха да управляват с ДПС, можеха да го направят преди две години, но сега имаме коалиционен договор, който сме длъжни да спазваме\", каза още депутатът от ВМРО.", "date": "2019.06.21", "title": "Александър Сиди разкри истинската причина депутатите да не гласуват субсидията от 1 лев"}
{"url": "https://www.faktor.bg/bg/articles/koy-kogo-kak-i-zashto", "text": "Дори последните избори показаха едно - само ГЕРБ може да бие ГЕРБ. Напъните на опозицията, опитите за нови играчи на терена - всичко това има доста спорен успех. Защо - това е друг въпрос. Изборният резултат е в основата на политическия живот. Победата пък е в основата на стабилното управление. Зад всичко това обаче стои много, много работа. Обиколки, компромиси, трудни решения, но и здрави мишци. Трябва да познаваш не само проблемите на хората, но и хората зад проблемите. Тежката работа не свършва с нощта на изборите. Тя едва тогава започва. И ако едни берат плодовете на този труд, то други запретват ръкави от следващия ден. За да има победа и на следващите избори. За да не се загубят позиции. За да не паднат коалиции. За да може управлението да има фундамент. Някои работят от кабинетите си, а други са сред хората. Някои хората ги посрещат с усмивка, а други - с освиркване. В края на юни ГЕРБ има от какво да се притеснява. И Борисов знае това. Разходките с джипа, инспектирането на обекти и безконечните стрийминги в социалната мрежа се изчерпаха бързо - като промоция на алкохол в Слънчев бряг. Впрочем, повечето българи сега отиват на почивка и новините просто ще останат фон. Ако изобщо намерят място в отпускарския график… Но за партиите това е времето за активна работа преди местния вот. За първи път обаче човекът, който правеше разликата, вероятно също ще е някъде на море. Билетът му подпечатаха свои. След 18 години доверие и лоялност някои успяха да се вклинят между първите двама в управляващата партия. Настана време, в което философите, теоретиците излязоха на преден план. А се оказа, че няма кой да върши работа. Оказа се, че вклиняването вероятно няма да е нищо повече от прът в колелата на най-добрата изборна машина в последните години.  Едни сочеха с пръст, но забравиха най-важното - когато един пръст сочи някого, три са обърнати към теб. Вчера Борисов май направи изказване, с което призна важността и ролята на едни и посече амбициите на други. И породи не един и два въпроса. Закъсняло признание ли направи вчера премиерът? Стана ли (му) ясно, че трудолюбието, лоялността и активната работа струват повече от думите? Кой опитва да всее разкол и защо? Защо преди опитите за вклиняване бяха “все едно с голо дупе таралеж да мачкаш”, а девет години по-късно успяха? Ще струва ли скъпо профилактиката на мотора на ГЕРБ? Днес човекът, който каза, че “няма да има лято” е пратен да си почива. А вече се говори, че липсата на организация за следващите избори надвисва като страшен проблем над управляващата партия… Признание ли бяха думите на Борисов или вратичка към оправдания при негативен резултат от изборите наесен? Разочарованието и липсата на действие ли ще препънат ГЕРБ? Ако “семейството”, “най-близкия” вече го няма - как и с кого ще се продължи напред? И най-важното - има ли връщане назад? Политици, журналисти, членове и симпатизанти - всички очакват тези отговори на 7 юли. Дали изказването на Борисов не бе анонс за първата неделя на идния месец? Предстои да видим.", "date": "2019.06.21", "title": "Кой-кого, как и защо?"}
{"url": "https://www.faktor.bg/bg/articles/novini/balgariya/sled-katsi-vaptsarov-sem-izklyuchi-ot-konkursa-za-shef-na-bnt-i-vechniya-kandidat-radoslav-glavchev", "text": "Съветът за електронни медии обяви кои са допуснатите за  изслушване кандидати за генерални директори на обществените радио и телевизия. До следващия етап от конкурса, на който кандидатите ще представят своите  концепции, са допуснати петима кандидати за генерален директор на Българското  национално радио (БНР) и шестима за Българската национална телевизия (БНТ).  Изслушването на концепциите на кандидатите за генерален  директор на БНР ще се проведе на 26 и 27 юни. Това са Светослав Костов, Митко  Димитров, Валери Тодоров, Даниела Манолова и сегашният генерален директор на  общественото радио Александър Велев. На предишния етап от конкурса заради  липсата на изисквания по закон трудов стаж отпадна Анета Милкова. Изборът на генерален директор на БНР се очаква на 28 юни. Решението за одобрените за изслушване кандидати  председателят на СЕМ София Владимирова мотивира така: \"Те притежават професионална, управленска и  организационна компетентност. В техните концепции намирам позициите, необходими  за избора на генерален директор на БНР\". С подобни мотиви СЕМ одобри и допускането до изслушване на 3  и 4 юли на шестимата кандидати за генерален директор на БНТ. Това са Сашо  Йовков, Никола Тодоров, Явор Симов, Сашо Диков, Емил Кошлуков и Стоил Рошкев.  Кандидатурата на Радослав Главчев бе отхвърлена, тъй като предложената от него концепция не отговаря на изискванията на СЕМ. Припомняме, че съветът изключи още един от кандидатите - Къци Вапцаров, който имал на свое име фирми, което било в разрез с правилата. Изборът на генерален директор на обществената телевизия ще  бъде на 5 юли.", "date": "2019.06.21", "title": "След Къци Вапцаров, СЕМ изключи от конкурса за шеф на БНТ и вечния кандидат Радослав Главчев"}
{"url": "https://www.faktor.bg/bg/articles/tramp-potvardi-informatsiyata-za-otmyanata-na-vazdushni-udari-sreshtu-iran-v-posledniya-moment", "text": "В рамките на среща с министър-председателя на Канада Джъстин Трюдо държавният глава на САЩ Доналд Тръмп потвърди, че е одобрил нанасянето на въздушни удари срещу Иран, но е отменил операцията минути преди началото й, съобщава американското издание The New York Times. Военни и дипломатически представители на САЩ са очаквали удари, каквито обаче не е имало. Решението за нанасянето им е предшествано от интензивни дискусии и дебати в Белия дом. В тях са участвали висши държавни служители на президента и лидерите на Конгреса. Длъжностни лица заявиха, че първоначално президентът е одобрил нападения срещу ирански цели, като радарни и ракетни батерии.  Операцията е била в ход в ранните си етапи, когато е дошла заповедта за отменянето й, разкри старши служител на администрацията. Ако бе задействана обаче, тя щеше да бъде третата кампания на Тръмп след двете му операции срещу Сирия – през 2017 г. и 2018 г. Не е ясно дали Тръмп е променил мнението си за ударите или администрацията е променила курса. Остава под въпрос и дали кампанията няма да бъде проведена в бъдеще. Белият дом и Пентагонът отказаха да коментират информацията.", "date": "2019.06.21", "title": "Тръмп потвърди за отмяната на 3 въздушни ударa срещу Иран в последния момент"}
{"url": "https://www.faktor.bg/bg/articles/zoran-zaev-borisov-i-balgariya-sa-nay-golemite-priyateli-na-makedoniya", "text": "Българският премиер Бойко Борисов изпрати послание за добросъседство. Той демонстрира многократно голямото приятелство към Македония в много важни моменти. Това заяви македонският премиер Зоран Заев. „България и Борисов са в авангарда на нашата борба за получаване на дата за започване на преговори за членство в Европейския съюз. Убеден съм, че неговите думи трябва да ни направят много по-внимателни и по-отдадени“, подчерта Заев.  Той припомни, че не трябва да се забравя, че имаме Договор за приятелство и това означава, че трябва да приемем, че част от нашата история е обща. „Ние поехме ангажимент, че ще работим за бъдещето. Ще затворим всички открити въпроси, които са останали от миналото. Убеден съм, че ще намерим решение на този въпрос, който в момента се дебатира в обществото“, категоричен е Заев по повод спора дали Гоце Делчев е българин.", "date": "2019.06.21", "title": "Зоран Заев: Борисов и България са най-големите приятели на Македония"}
{"url": "https://www.faktor.bg/bg/articles/stanislav-stanilov", "text": "Днес видях Сидеров да говори с Каракачанов. Това съобщив в предаването „Лице в лице” на Би Ти Ви като голяма новина депутатът от \"Атака\" проф.Станислав Станилов по повод реплика на водещата, че двамата не си говорят. Има коалиционно споразумение между партиите в \"Обединени патриоти, което никой не е нарушавал, заяви той.  Патриотичната коалиция не е счупена. Тя е създадена, за да участва в управлението на страната и да бъде опозиция този мандат. Когато става въпрос за коалиционно споразумение - нарушение няма. Имаме различни мнения по много въпроси, но винаги решаваме всичко заедно, обясни професорът. \"Коалиционният съвет ще реши позицията на \"Атака\" по въпроса за субсидиите\", допълни още Станилов. Много пъти сме предлагали да се намалят партийните субсидии. Ако лишим партиите от субсидии ще ги лишим от конституционно право. Държавата трябва да осигурява партиите както е записано в Конституцията. Ако се махнат субсидиите няма да има партиен живот, каза депутатът от „Атака”. С 1 лев партийна субсидия и един вестник не може да се издаде По закон партийните телевизии не могат да получават пари като другите, за това ни е нужно и от финансиране, каза още той. Ние от \"Атака\" искаме анекс към договора за добросъседство със Северна Македония. Гоце Делчев не само е българин, а е бил офицер от българската армия\", завърши проф. Станислав Станилов.", "date": "2019.06.21", "title": "Станислав Станилов с новина: Видях Сидеров да говори с Каракачанов"}
{"url": "https://www.faktor.bg/bg/articles/yunker-i-borisov-privetstvat-vazhniya-etap-koyto-be-dostignat-za-gazoviya-hab-balkan", "text": "Председателят на Европейската комисия Жан-Клод Юнкер и министър-председателят на България Бойко Борисов приветстват важния етап, който бе достигнат за газовия хъб „Балкан”. Това съобщиха от правителствената информационна служба. Днес на второ четене в Комисията по енергетика на Народното събрание бяха приети изменения в Закона за енергетиката, които сега предвиждат програма за реализация на определени годишни количества газ на борсата от страна на обществения доставчик и крайните клиенти, водеща до безпрецедентно отваряне на българския газов пазар. Предложеният пакет от мерки ще доведе до така необходимата промяна в конюнктурата на пазара на природен газ в България. Резултатът ще бъдат значителни стъпки към формиране на ликвидна среда и либерализиран пазар на природен газ не само за България, но също така и за региона. Те са в унисон с усилията на Европейската комисия и на българското правителство за създаване на единен пазар на природен газ. Председателят на ЕК Юнкер заяви: „Искаме енергията да се насочи към България и към цяла Европа. Приветствам това положително развитие, което ще доведе до отваряне на газовия пазар с ползи за потребителите на газ в България и в Югоизточна Европа. Моята комисия остава ангажирана в подкрепата си към България в изпълнението на плановете й за регионален газов хъб - ние сме на едно мнение по този въпрос с българското правителство.“ „Горд съм да кажа, че чрез въвеждането на програма за предлагане на определени количества газ за свободна търговия и непрекъсната работа по проекта газов хъб „Балкан”, България демонстрира своята ангажираност да играе водеща роля за отворен газов пазар в Югоизточна Европа. Успешното сътрудничество с Европейската комисия и целенасочените усилия на българското правителство направиха възможно въвеждането на значителни промени в пазара на природен газ в България, което, несъмнено, ще доведе до съществени ползи за всички”, заяви министър-председателят Борисов. След като бъде потвърдена от окончателния Закон за енергетиката и със създаването на газовата борса, програмата за предлагане на определени количества газ за свободна търговия се очаква да има положителни ефекти в посока конкурентоспособност за целия газов пазар в региона. По-голямата конкуренция ще доведе до по-голям избор и по-ниски цени и ще увеличи сигурността на доставките за бита и за предприятията. Ето защо Европейската комисия подкрепи пазарните реформи и мерки за увеличаване на ликвидността, включително чрез газовия хъб „Балкан” в България. Газовата борса ще помогне България и регионът да се възползват в пълна степен от последните процеси в развитието на сектора във връзка с увеличаването на износа на втечнен природен газ. Това ще засили конкуренцията и ще даде повече възможности за развитието на икономиката в България и в региона. Проектът за газов хъб „Балкан” се основава на идеята, че значителни количества газ от различни източници ще постъпват във физическа точка във Варненския регион, от където ще се осъществява по-нататъшният пренос и търговия чрез газов хъб в България. Европейската комисия подкрепя финансово проекта за газов хъб „Балкан” и е инвестирала безвъзмездна помощ (грант) в размер на 920 хиляди евро по линия на „Механизма за свързване на Европа” (\"Connecting Europe Facility\"/CEF) за предпроектно проучване, който грант покрива 50% от разходите за него. Целта на предпроектното проучване е да се направи подробна оценка на търговската и техническа жизнеустойчивост на проекта, да се определи точният бизнес модел, да се оценят рисковете за проекта, да се финализира регулаторната рамка и да се структурира финансирането на проекта. Проектът за газовия хъб „Балкан” включва допълнителна инфраструктура с цел да се достави нов газ за Централна/Западна, Югоизточна и Източна Европа, за да се увеличи сигурността на доставките чрез осигуряване на достъп до допълнителни източници на газ. В тази връзка от изключителна важност е бързото изграждане на междусистемната газова връзка между България и Гърция (IGB) и газопроводите със Сърбия и с Румъния. Комисията „Юнкер” се ангажира с всички цели на Енергийния съюз, включително енергийната сигурност и в създаването на добре диверсифициран и конкурентен газов пазар. Нашата стратегия за диверсификация се разгръща около приоритети като газовия хъб „Балкан”, реализацията на Южния газов коридор, изграждането на хъб за втечнен газ на Средиземноморието и чрез разширяването на достъпа до втечнен природен газ и на газохранилища, за което Европейската комисия прие стратегия през февруари 2016 година. Нашето предпочитание е силно регионално сътрудничество и то дава конкретни резултати: в изпълнение са ключови обекти на газовата инфраструктура в Балтийския регион. Финансово подкрепихме изграждането на газовите междусистемни връзки между Полша и Литва и Балтийския газов интерконектор между Финландия и Естония. Одобрихме държавна помощ за терминала за втечнен природен газ в Клайпеда, Литва и активно подпомагаме създаването на нов северен коридор, свързващ Норвегия и Полша през територията на Дания.", "date": "2019.06.21", "title": "Юнкер за хъб \"Балкан\": Искаме енергията да се насочи към България и към цяла Европа"}
{"url": "https://www.faktor.bg/bg/articles/ivet-lalova-specheli-byaganiyata-i-na-200-m-v-bursa", "text": "Само за 24 часа Ивет Лалова спечели бяганията на 100 и 200 метра по време на лекоатлетическия турнир за Суперкупата на Турция в град Бурса. След като в сряда Ивет се наложи в късия спринт за отбора на ЕНКА, снощи тя отново беше най-бърза и на 200 м. Ивет финишира за 23.62 секунди. Следващият старт на Лалова ще бъде в Диамантената лига в САЩ – турнир „Префонтейн Класик“, който тази година ще се проведе не в Юджийн, а в Станфорд, на 30 юни, съобщава bgathletic.com. ", "date": "2019.06.21", "title": "Ивет Лалова спечели бяганията и на  200 м. в Бурса"}
{"url": "https://www.faktor.bg/bg/articles/tvarditsa-posreshta-july-morning", "text": "За втора година Община Твърдица предлага на жителите и гостите на балканското градче посрещане на „July Morning”. Мястото на рок купона е Потопената църква в местността „Запалня“ край язовир „Жребчево“, а началото е от 21 часа на 30 юни.  Тази година в посрещането на първото юлско утро ще си включат българските рок банди „Атлас“, „Конкурент“, „Обратен ефект“ и „Епизод“.  Организаторите на „July Morning” канят всички жители и гости на Твърдица на едно истинско рок изживяване. Традицията „July Morning” е свързана с хипи движението от 60-те години, а България е единствената страна, в която тя е  запазена и до днес. Посрещането на първия изгрев на месец юли е своеобразен символ на новото начало и надеждата за по-добро бъдеще.  Традицията се ражда  във Варна през 1986 г. като протест срещу комунистическата власт, който се изразява в символиката на култовото парче на британската група „Uriah Heep” -  „July Morning”, издадена в техния трети албум през 1971 г. Посрещането на изгрева се възприема като своеобразен символ на ново начало и надежда за по-добро бъдеще.  След падането на комунистическия режим младите хора променят смисъла на посрещането на първото юлско слънце и се отдалечават от хипарската идея или „старите хипари”. Именно основателите на движението решават да започнат да празнуват „ивнинга”, като се събират в черноморското село Варвара на 30 юни. С годините традицията на „July Morning” придобива все по-голяма популярност сред младите хора, които чества посрещането на пъвото юлско утро най-вече на брега на Черно море. В някои населени места хората се събират и по поречията на реки и големи водни басейни.", "date": "2019.06.21", "title": "Твърдица посреща „July Morning”"}
{"url": "https://www.faktor.bg/bg/articles/ikonomika/donchev-nad-5-pati-e-razlikata-v-bvp-na-glava-ot-naselenieto-v-otdelni-oblasti-na-stranata", "text": "Повече от пет пъти е разликата в брутния вътрешен продукт на глава от населението на отделни области на страната, а при общините тя е още по-голяма. Това каза вицепремиерът Томислав Дончев на форум, посветен на бизнеса и развитието на регионите: \"Имайки предвид изключително сериозните вътрешно-регионални развития, това е проблем. Свръхцентрализацията е един от белезите на слабо развита държава. Нали знаете кой е другият - много строги закони, които не се спазват. Абсолютна илюзия е, че публичното финансиране изливано, наливано в по-слабо развитите райони, е панацеята и ще реши проблема. Ние не бива да правим проекти и инициативи, които ще имат нужда в следващото десетилетие отново да бъдат обект на публично финансиране, а трябва да търсим такива, които обръщат тенденциите\". От Националното сдружение на общините настояха част от подоходния данък да остава в общинските администрации за инвестиции в местната инфраструктура. Кметът на Враца Калин Каменов коментира за \"Хоризонт\": \"Трябва да бъде дадена тази финансова независимост на нас, общините, да може средствата, които акумулираме от данъка, да могат да се използват за облагородяване и възстановяване на местната инфраструктура, защото няма как да искаме в икономическите зони, в промишлените зони да има бизнес, когато там няма път. Няма инвеститор, няма фирма, която да иска да произвежда, която да иска да създава на място, където може да вкара суровината за производството на своята продукция или пък впоследствие да може да изкара тази продукция до пазара\". Фокус на дискусията са ефектите на големия бизнес върху икономическото развитие на регионите, влиянието, което той оказва върху развитието на малкия бизнес, и значението му за социалното развитие и качеството на живот в малките населени места. Форумът обсъжда както икономически аспекти, така и социални инициативи и въпроси, свързани с развитието на обществото. На него ще бъдат представени добри практики и решения в няколко от регионите в страната и проекти в подкрепа на развитието на  местните общности.", "date": "2019.06.21", "title": "Дончев: Над 5 пъти е разликата в БВП на глава от населението в отделни области на страната"}
{"url": "https://www.faktor.bg/bg/articles/ivan-ivanov-sledim-sdelkata-mezhdu-chez-i-evrohold-ako-tryabva-kevr-shte-nalozhi-kriterii", "text": "\"Следим какво се случва със сделката между ЧЕЗ и „Еврохолд“. Това каза пред журналисти председателят на Комисията за енергийно и водно регулиране КЕВР доц. Иван Иванов. На въпрос дали КЕВР има ресурс да провери „Еврохолд“, доц. Иванов поясни, че Регулаторът ще изпълни закона. „Ние ще изпълним закона. Искам да кажа, че по отношение на „Инерком“ изобщо проверката не стигна до КЕВР, тъй като сделката беше забранена от Комисията за защита на конкуренцията. Впоследствие се влезе в съдебна фаза, така че няма към нас никаква възможност да се произнесем. Следим какво се случва със сделката между ЧЕЗ и „Еврохолд“, каза още доц. Иванов. По думите му критерии за оценка все още няма.  „Апелът, който беше отправен към институциите да ни предоставят критерии не беше осъществен“, допълни той. Доц. Иванов допълни, че ако се стигне до КЕВР регулаторът сам ще се постарае да създаде обективните критерии. „Не искахме ние да го правим, за да има така да се каже външна воля кои да бъдат критериите. Надявам се действително, когато се стигне до тази проверка, да бъдем подпомогнати при изробатване на критериите“, допълни още доц. Иванов.", "date": "2019.06.21", "title": "Иван Иванов: Следим сделката между ЧЕЗ и „Еврохолд“, ако трябва, КЕВР ще наложи критерии"}
{"url": "https://www.faktor.bg/bg/articles/ikonomika/turizam/angelkova-poiska-zatvaryane-na-kashta-za-gosti-v-sv-vlas-sled-signal-na-roditel", "text": "Изненадваща проверка на инспектори от Министерството на туризма установи потресаващи нередности в къща за гости „Арт Хотел“ в Св. Влас. Днес в 13 ч. министър  Николина Ангелкова и представители на Комисията за защита на потребителите бяха на място във въпросния обект по сигнал на родител, чието дете е било със съучениците си там на почивка. „След като получихме сигнал вчера по горещия ни телефон за бедстващи деца от Карнобат в този хотел, веднага изпратихме инспектори от министерството на внезапна проверка“, каза Ангелкова. Експертът Красимир Шалев от ведомството и неговите колеги вчера са констатирали, че басейнът, който се намира в двора на къщата, е бил изключително мръсен. Отпадъци е имало - както в трапезарията, където се хранят децата, така и в помещението, което е обособено като кухня. Освен това касите на вратите в десетте стаи, с които разполага къщата за гости, са били начупени.", "date": "2019.06.21", "title": "Ангелкова поиска затваряне на къща за гости в Св. Влас след сигнал на родител"}
{"url": "https://www.faktor.bg/bg/articles/petkova-darzhavata-nyama-otnoshenie-sam-pokupkata-na-chez", "text": "При сделката за ЧЕЗ няма да бъде направено нищо, което да постави под риск енергийната сигурност на страната и българските потребители. Това каза пред журналисти министърът на енергетиката Теменужка Петкова, предаде „Фокус“. На въпрос дали е имала срещи с новия купувач на ЧЕЗ „Еврохолд“ и дали е по-голям оптимист, министър Петкова посочи, че не е имала срещи с „Инерком“, не е имала срещи и с новия купувач на активите на ЧЕЗ в България. \"Както винаги съм пояснявала, това е сделка, която се реализира по реда на чешкото законодателство. Чешката държава провежда тези процедури. За нас е важно да бъде гарантирана сигурността на електроенергийната система на страната. Това е нашият водещ принцип. Поради тази причина нашето национално законодателство е предвидило определени критерии, по които трябва да бъдат проверени тези потенциални желаещи да закупят активите на всяко едно електроразпределително дружество“, допълни Петкова. Във връзка с появила се информация за липса на опит в бранша на новия купувач на ЧЕЗ, тя уточни, че всеки един от органите в България, които трябва да се произнесат, ще кажат своето мнение. На въпрос дали се обмислят промени, с които хората с по-ниски доходи да заплащат по-ниска тарифа ток, Петкова отговори: „Либерализацията на пазара по отношение на бита означава това“, каза тя. По думите й либерализацията не е еднократен акт. „Това означава, че цената за регулирания пазар и бита постепенно ще включва определен елемент от свободния пазар. Това ще стане плавно, последователно. Срокът, в който това се извършва в другите държави-членки е бил между 3 и 5 години“, допълни тя. Попитана дали се обмисля бедните потребители да плащат по-ниска цена на тока, тя уточни, че това са временни мерки. „Те ще се подпомагат с други нефинансови мерки“, уточни още министърът на енергетиката. По думите й енергийната ефективност е по-устойчива и дългосрочна.", "date": "2019.06.21", "title": "Петкова: Държавата няма отношение съм покупката на ЧЕЗ"}
{"url": "https://www.faktor.bg/bg/articles/chez-izleze-s-ofitsialna-pozitsiya-za-dogovora-s-evrohold", "text": "ЧЕЗ Груп подписа договор за продажба на българските си активи с \"Еврохолд АД\", която е най-голямата публично търгувана компания в България и основен играч в Централна и Югоизточна Европа. Това се казва в официалната позиция на компанията с централен офис в Прага. \"Еврохолд планира да финансира придобиването и рефинансирането на съществуващи заеми от български компании на ЧЕЗ Груп отчасти със собствени ресурси отчасти със заеми от водещи световни банки\", посочват от ЧЕЗ. Продажбата включва всичките седем български дружества на ЧЕЗ Груп (ЧЕЗ България, ЧЕЗ Електро България, ЧЕЗ Разпределение, ЧЕЗ Трейд България, ЧЕЗ ИКТ България, Проект за свободна енергия Орешец и Бара Груп). Сделката подлежи на одобрение от Българската комисия за защита на конкуренцията (КЗК) и Българската комисия за енергийно и водно управление (КЕВР). Международният арбитраж, който ЧЕЗ предприе срещу България през юли 2016 г., не е засегнат от продажбата и ще продължи да се поддържа от ЧЕЗ. ЧЕЗ навлезе на българския пазар през 2004 г., като закупи две трети дял в три дистрибуторски компании. През 2007 г. разпределението е отделено от електроснабдяването (\"отделяне\") и е създадена ЧЕЗ Разпределение България АД. В момента ЧЕЗ Разпределение доставя електроенергия на приблизително 3 милиона клиенти. През 2018 г. ЧЕЗ Електро България и ЧЕЗ Трейд България продадоха 10.5 TWh електроенергия на крайни клиенти. Еврохолд България АД е основен играч в Централна, Източна и Югоизточна Европа и някои страни от бившия Съветски съюз. В същото време Еврохолд е най-голямата публично търгувана компания в България и акциите й се търгуват на Българската и Варшавската фондови борси. Дъщерните дружества на Еврохолд са активни в застраховането, лизинга, продажбите на автомобили, управлението на активи и инвестиционните услуги в 12 европейски страни. Еврохолд притежава Euroins Insurance Group (EIG), която оперира на европейските пазари и притежава дъщерни дружества в България, Румъния, Северна Македония, Украйна, Грузия, Беларус и Чехия.", "date": "2019.06.21", "title": "ЧЕЗ излезе с официална позиция за договора с \"Еврохолд\""}
{"url": "https://www.faktor.bg/bg/articles/fandakova-varna-plana-za-borisovata-gradina", "text": "Столичният кмет Йорданка Фандъкова излезе със свое становище относно проекта за Подробен устройствен план на Борисовата градина, съобщиха от общината. Според нея планът трябва да се преработи съгласно приетите предложения, след което да се проведе процедура по ново обществено обсъждане. Публикуваме цялото становище на кмета на София:   Парк \"Княз Борисовата градина“ е знаково място за София, любимо на поколения софиянци. Изграждането на парка започва в годините след Освобождението, като за него са се грижили градинари, чиито имена и до днес остават в историята на градинското и парково изкуство, като Даниел Неф и Йосиф Фрай. 130 години след изработването на първия устройствен план на градината от Даниел Неф, започваме обсъждането на настоящия проект за Подробен устройствен план, чиято основна цел е да съхрани и опази историческия вид на Борисовата градина, която е сред най-големите богатства на София. През 2014 г. Столичният общински съвет реши изработването на проекта за Подробен устройствен план на Борисовата градина да се възложи след провеждане на публичен конкурс. За провеждането на конкурса бяха определени следните основни принципи: 1. Да не се допуска ново строителство на сгради в парка. 2. Намесата в резерватната част да е само за реставрационни или консервационни дейности; 3. С механизмите на плана да се прецизира така, че да бъде решен проблемът със съществуващите обекти - частна собственост в полза на общественото им ползване. Заданието на плана показва ясната политическа воля за запазване на парка и законовото спиране на всякакви инвестиционни намерения от страна на собственици на частни обекти, придобити в периода 1997 – 2005 г. Замените и продажбите на държавни и общински имоти на територията на парка във времето на прехода са тежко наследство, с което трябва да се справим по законов ред, така че да гарантираме целостта на парка и да го освободим от несвойствени дейности. През 2017 г. по моя заповед са проверени всички терени на територията на парка, които се стопанисват от дружеството \"Софийски имоти“ и сключените договори за наем за прекратени. С доклад до Столичния общински съвет предлагам 4-те терена (\"Кръглото кафене – Кривите огледала“, \"Велописта“, \"Детски кът – Водното каналче“ и \"Трите дансинга“) да бъдат върнати за управление на Столична община. Въз основана на анализ на собствеността се установяват неточности в кадастралните регистри, които са използвани от проектанта. Поради тази причина възлагам изготвяне на правен анализ на собствеността, който да изследва съществуващите актове за общинска и за държавна собственост и те да бъдат отразени коректно в подробния устройствен план. За имотите, които са маркирани като \"неустановена собственост“ в проекта, Столична община разполага с актове за общинска собственост. Конкурсът за разработване на проекта за ПУП на Борисова градина беше спечелен от дружеството \"Ковачев архитекти“, което предложи най-консервативният вариант за запазване на парка. Изработването на плана от арх. Ковачев и неговия екип започна през 2016 г. , а проектът е предаден за разглеждане и обсъждане през 2019 г. В настоящето становище изразявам своите предложения по представения за обществено обсъждане проект, които настоявам да бъдат включени в окончателния вариант на плана: Да не се възстановява сградата на Климатичното училище по архивни данни, каквото е предложението в проекта. Теренът да бъде запазен като част от зелената система на Борисовата градина. Конната база и базата на \"Спортна София“ да се запазят на местата, на които са, като не съм съгласна с предложението да се местят на нови терени в парка. Конната база от години е място, на което децата на София се запознават с конния спорт, а много деца със специални потребности идват тук със своите родители. Да не се допуска никакво ново строителство на сгради за създаване на \"Музей за зелена памет“ на мястото на автокъща \"Капитолия“. За осигуряване на достъпа до парка, без да се допуска движение на автомобили в него, подкрепям предложението за изграждане на подземен паркинг под съществуващия в момента терен на автокъщата. Да се разгледа възможността за възстановяване на атракциона \"Кривите огледала“ в съществуващата в момента малка сграда на терена на автокъща \"Капитолия“. Автокъща \"Капитолия“ да бъде премахната от Борисовата градина. Да не се допуска застрояване в имота на съществуващия преди години ресторант \"Тенекиите“. Да не се допуска създаването на нови паркови оси при Обелиска и от стадион \"Юнак“ към Розариума. В специфичните правила и норми да се опишат ясно допустимите дейности за реконструкция и ремонт на съществуващите спортни съоръжения. Те трябва да бъдат запазени като обществена база за спорт, като не се допуска увеличаване на съществуващата застроена площ. Да се преосмисли подлезът при Строителния техникум и да се предложи вариант за широко и безопасно пешеходно преминаване на ниво терен между Борисовата градина и градската територия. Вкарването на пешеходното движение в подлез ще затрудни придвижването на пешеходците. Да се подобри структурата на веломрежата в парка на местата на връзка с околните територии. Политиката на Столична община да поощрява велосипедното движение изисква да се отдели особено внимание на възможността за безпрепятствен и удобен велосипеден достъп от съседните територии, като се гарантира безопасността на пешеходците. Да се изследва възможността на мястото на предвидените с плана пасарелки с ограничен до техническия им минимум размер да се предвидят по-широки и съвременни преминавания с подходящи наклони, за да се осигури както преминаване на пешеходци и велосипеди, така и пространствена връзка на територията на Борисовата градина с околните квартали. Не подкрепям предложението в проекта за изграждане на атракционна железница на част на участък от съществуващата жп линия. Да се прецени възможността за разширяване на обхвата на плана, като се присъедини и територията около река Аджибарица, граничеща с парка, която попада в плана на жилищния комплекс Дианабад. Считам за целесъобразно планът да се преработи съгласно приетите предложения, след което да се проведе процедура по ново обществено обсъждане.", "date": "2019.06.21", "title": "Фандъкова върна плана за Борисовата градина"}
{"url": "https://www.faktor.bg/bg/articles/obshtestvo/ucheni-izgubiha-17-000-portfeyla-po-sveta", "text": "Честността често е изследвана от психолози и икономисти, но рядко в реалния живот и никога в 40 страни по света, където екип от учени тества хиляди хора, на които е предаден \"изгубен\" портфейл, съобщават Асошиейтед прес и Франс прес, позовавайки се на публикация в сп. \"Сайънс\". Резултатите от експеримента на стойност 600 000 долара показват, че хората са по-склонни да върнат изгубен портфейл, ако в него има пари. Колкото по-голяма е сумата, толкова по-съзнателно подхождат индивидите, предаде БТА. До това изненадващо заключение са стигнали специалисти от университетите на Цюрих, Швейцария и на Мичиган и Юта, САЩ, които за целите на проучването са \"изгубили\" над 17 000 портфейла в 355 града в 40 страни. Проследявайки колко често хората се свързват с предполагаемия собственик на изгубената вещ, изследователите са установили следното: ако портфейлът съдържа пари - еквивалент на 13 долара в местна валута, средно 51 процента от индивидите го връщат срещу 40 процента за портфейл без пари. Тази тенденция е наблюдавана в почти всяка страна, въпреки че действителните стойности варират. Учените са \"вдигнали залога\" до еквивалента на 94 долара в САЩ, Великобритания и Полша. Резултатът - върнати са били средно 72 процента от изгубените портфейли, съдържащи по-голяма сума, срещу 61 процента за тези с 13 долара и 46 процента за празните. \"Данните сочат, че хората са склонни да проявяват загриженост за чуждото благо и неприязън към мисълта да се проявят като крадци\", обяснява Ален Кон от изследователския екип от университета на Мичиган. Изгубените \"портфейли\" всъщност са били прозрачни визитници, за да могат хората да виждат наличните пари, без да ги отварят. Тринадесет сътрудници на изследователите, преструващи се, че току-що са намерили вещите, са ги предавали в банки, театри, музеи и други културни учреждения, пощенски офиси, хотели, полицейски управления. Ключовият въпрос е бил дали лицето, на което е предаден портфейлът, ще се свърже с предполагаемия собственик, използвайки данните от прилежащите визитки. Визитките оставят впечатлението, че собственикът на изгубения портфейл е местен човек. За по-голяма убедителност съдържанието на портфейла включва и списък с покупки. В част от мнимите портфейли са били поставени и ключове. Изследователите са установили, че те по-често биват връщаните от портфейлите без ключ. Учените са стигнали до извода, че мисълта за другите играе роля, тъй като за разлика от парите, ключът е важен за собственика си. Ефектът на включените пари е отчетен в 38 от 40-те страни с изключение на Мексико и Перу. Честотата на връщане на изгубения портфейл варира. В Швейцария -  процентът достига 74 на сто за портфейл без пари и 79 на сто за портфейл с пари, докато цифрите за Китай са съответно 7 на сто и 22 на сто, а за САЩ - 39 на сто и 57 на сто. В дъното освен Китай са Мароко, Перу и Казахстан. След първенеца по честност Швейцария се нареждат скандинавските страни.", "date": "2019.06.21", "title": "Учени \"изгубиха\" 17 000 портфейла по света"}
{"url": "https://www.faktor.bg/bg/articles/obshtestvo/zakon-i-red/apelativniyat-sad-prekrati-deloto-sreshtu-biserov-i-osadi-konpi-da-mu-plati-nad-50-000-leva", "text": "Софийският апелативен съд прекрати делото за конфискация срещу Христо Бисеров и семейството му, след като прие, че гласуваните от парламента спешни законодателни промени, с които изрично се регламентира, че гражданската конфискация не е обвързана с наказателното дело, противоречат на правото на Европейския съюз. Председателят на САС Даниела Дончева е председател на състава и докладчик по делото срещу Бисеров, съпругата му Мария и доведения му син Ивайло Главинков. В определението си тя пише, че промяната в Закона за противодействие на корупцията и отнемане на незаконно придобитото имущество (ЗПКОНПИ) (според която дори подсъдимият да е оправдан за престъпление или делото срещу него да е прекратено, това не е пречка за производството по конфискация) от 3 януари 2019 г. ясно и недвусмислено противоречи на Директива 2014/42/ЕС за обезпечаване и конфискация на средства и облаги от престъпна дейност в Европейския съюз, съобщава Лекс. Затова съдът е решил да приложи директно директивата, която има преимущество пред националното право, а в нея се казва, че „конфискация означава окончателно отнемане на имущество, постановено от съд във връзка с престъпление“. В случая с Бисеров пък престъпление няма, тъй като беше оправдан за данъчни и валутни престъпления, а обвиненията в пране на пари отпаднаха още преди края на делото. В определението на съда се казва, че приетата от депутатите разпоредба не транспонира правилно Директивата, нито съответства на духа, принципите и минималните стандарти, заложени в нея. До спешните промени в закона за конфискация се стигна след тълкувателно решение по дело №4/2016 г. на Гражданската колегия на Върховния касационен съд (ВКС), с него върховните съдии най-общо приеха, че конфискацията е недопустима след прекратяване на наказателното производство. И в мнозинството си също се позоваха на Директива 2014/42/ЕС. След тълкувателното решение на ВКС, Софийският градски съд (СГС) се съобрази с него и прекрати делото за конфискация на имущество за близо 2 млн. лева срещу Бисерови. За да не бъдат прекратени още около 20 такива дела, депутатите спешно промениха закона, но според тълкуването на апелативния съд по делото на Бисеров, това няма никакво значение. Освен това, апелативният съд осъжда КПКОНПИ да плати на Бисерови и разноски за 51 900 лева, които първата инстанция е отказала.", "date": "2019.06.21", "title": "Апелативният съд прекрати делото срещу Бисеров и осъди КОНПИ да му плати над 50 000 лева"}
{"url": "https://www.faktor.bg/bg/articles/kogato-si-otide-i-poslednoto-pokolenie-zakarmeno-s-komunisticheski-etnonatsionalizam", "text": "Има-няма, току изплува македонската тема и почваме да страдаме. Този път Гоце Делчев: ама наш ли бил, или техен… И се изреждат гневни говорители от министър до професор да бранят националната кауза – цитирайки неизменния пример за гърците, които успели добре да защитят собствеността си над античната история. Не съм специалист, но ми се вижда очевидно, че Гоце Делчев е етнически българин, който се превръща в основополагащ македонски национален символ. Споровете около персоната му показват неспособността ни да правим разлика между етнос и нация – както ние, така и комшиите, впрочем. Затова македонците не смеят да си признаят общия етнически корен с нашия - боят се, че така ще изчезне самата им национална идентичност. Етносът е обективна даденост - език, обичаи, вярвания. Нацията е политически проект, който обединява различни етноси, зависи от историческия процес, от международното признание и т.н. У нас продължават да не признават македонската нация, каквото и да значи това. Ами има я, а дали е успешна или не, е друг въпрос – тези неща си проличават по време на исторически изпитания. Впрочем отношението ни към съществуването на българско малцинство в Северна Македония е силно двусмислено – не настояваме да му бъдат признати съответните права, както правим например с това в Сърбия, защото сме убедени, че всичките славогласни македонци са българи. И ако бъдат признати едните, значи другите вече няма да са. Този род проблеми лекува само времето. Комисията по историческите и образователни въпроси по моему беше мъдър ход за разсрочване на конфликтите. Които ще се решат само когато си отиде и моето поколение, закърмено с комунистически етнонационализъм. В състояние на демокрация и отворени граници цялата тази тематика позагуби остротата си. Спорове като този за Гоце по света днес са повече забавни, отколкото драматични. Грузинец ли е Сталин? Итало-корсиканец ли е Наполеон? Германски франк ли е Карл Велики? Приятно е да спориш, да проявяваш компетентности, но от това не следва една страна да нахлуе в съседната. Удивително е обаче как си представяме европейската интеграция ние тук, в България. След като ни „тъпкаха“ с отваряне на глави и мониторинги, дойде сгода да си отмъстим - да тъпчем и ние. Безсилни сме пред политическия натиск на Франция, не смеем да отправяме ултиматуми към Турция, дори със съседна Сърбия предпочитаме да не се залавяме, че тя си има много приятели в ЕС. Ще си го изкараме, значи, на подръчната ни Македония. И вижте само как тече евро-мисловния ни процес. Не поставяме искания в сферата на търговските отношения, не настояваме за пътища, не искаме съвместни инвестиции и трансгранични проекти. Заплашваме да ги накажем с блокиране на присъединителния процес задето, виждаш ли... искат да честват Гоце на датата, на която собствените наши комунисти им били дали костите му през 1946. Забележете колко е тънко: сърдим се, че ние сме направили нещо, което те са оценили, но ние вече сме осъдили... Аз пък мисля, че няма нищо по-хубаво от това да бъдем заедно в НАТО, а дай боже до десетина години и в ЕС (реалистичния срок, според мен). Като почнат да идват техните студенти в нашите библиотеки, а нашите - в техните, ще стане ясно и за Гоце, и за Самуил. Не, обща истина няма да има надявам се; в сферата на хуманитарното знание говорим за диалог, за уважение към другия. А дали пък няма и грешки, които ние трябва да признаем, например за окупацията на подарените от Хитлер земи? Дали не трябва да смекчим малко надменното си непризнаване на македонскиот язик и наместо това да почнем една системна политика на сближаване на двете езикови норми, на въвеждане на техни изразителни думи, на факултативно преподаване на македонски? Наместо пътища на сближаване, днес виждаме все по-често едно бабаитско перчене, където за жалост вече няма разлика между национал-популисти и мейнстрийм. За церемониалната политика едно честване се оказва по-важно от една ЖП линия и в това ще ви убеждават с драматични морализаторски аргументи. Вярно, че днес сме в такъв период – политиците се опитват да ни внушат, че са нужни, защото ни бранят от всевъзможни врагове, които сами си измислят. А медиите, които се чудят как да продават стоката си, подклаждат драматизма на битките. Но пък вие не се хващайте!", "date": "2019.06.21", "title": "Когато си отиде и последното поколение, закърмено с комунистически етнонационализъм"}
{"url": "https://www.faktor.bg/bg/articles/osadiha-trima-za-grabezh-i-ubiystvo", "text": "Окончателно, с решение на Върховен касационен съд, са били осъдени, по повдигнатите от Окръжна прокуратура - Ловеч обвинения, трима извършители на грабеж, придружен с убийство на възрастен мъж в с. Български извор, Община Тетевен. Това съобщават от Апелативната прокуратура във Велико Търново. Р.Б. е осъден на 25 години лишаване от свобода при строг режим. Наказанията на другите двама - Б. Г. и на М. Е., са по 13 години затвор при строг режим. Подсъдимите са осъдени да заплатят солидарно на съпругата и дъщерята на убития общо 33 400 лева имуществени вреди и 300 000 лева за неимуществени вреди. Обвинителният акт е внесен в съда от Окръжна прокуратура - Ловеч, като делото от първоинстанционния съд е разгледано по реда на съкратено съдебно следствие. Тримата извършители са признати за виновни за това, че на 19 декември 2016 г. в с. Български извор, в съучастие, чрез взлом, влезли в дома на И. М. и отнели сумата от 25 000 лева и златни накити, всичко на обща стойност 33 440 лева. Грабежът е бил придружен с убийството на 80-годишния мъж, осъществено от подсъдимия Р. Б. при опасен рецидив. След разглеждане на делото от три съдебни инстанции, извършителите са признати за виновни и са осъдени по повдигнатите им от прокуратурата обвинения. По искане на прокуратура спрямо тримата са взети мерки за неотклонение \"задържане под стража\".", "date": "2019.06.21", "title": "Осъдиха трима за грабеж и убийство в Български извор"}
{"url": "https://www.faktor.bg/bg/articles/pusnaha-ot-aresta-bivshiya-shef-na-dabch", "text": "Бившият шеф на Държавната агенция за българите в чужбина (ДАБЧ) Петър Харалампиев излезе от ареста срещу парична гаранция от 100 000 лева. Решението за освобождаването на Харалампиев е на Апелативния спецсъд, който прецени, че трябва да се измени мярката му за неотклонение от задържане под стража в парична гаранция. В края на октомври 2018 година Харалампиев бе арестуван след разследване на корупционна схема за незаконно издаване на удостоверение за българско гражданство. След броени дни срокът за задържане изтича и Харалампиев няма как да бъде държан повече в ареста, а напредък в обвинението срещу него очевидно няма. Той престоя 8 месеца зад решетките. С много висок и бодър дух съм, защото това, което не ме убива, ме прави по-силен. Аз вярвам в справедливостта, тя ще възтържествува, защото аз съм човек с достойнство, с отговорност и с огромна неизмерна любов към всички българи в България и в целия свят. Животът продължава, борбата за България и българското продължава, само напред и нагоре, заяви Петър Харалампиев на излизане от ареста.", "date": "2019.06.21", "title": "Срещу 100 000 лв. пуснаха от ареста бившия шеф на ДАБЧ"}
{"url": "https://www.faktor.bg/bg/articles/kiril-ananiev-predstavya-novata-metodika-za-zaplati-pred-shefovete-na-bolnitsi", "text": "Здравният министър Кирил Ананиев ще разкаже пред директорите на болниците в страната новата методика за образуване на разходите за персонал и работни заплати, съобщиха от Министерството на здравеопазването. Това ще стане по време на обиколка из болниците в страната през следващата седмица. Новата методика е разработена от Министерството на здравеопазването. Според информацията, Ананиев ще провери на място как се разпределят и разходват допълнителните пари, предоставени от Министерския съвет, Министерството на здравеопазването и НЗОК. Парите са насочени през последните месеци към лечебните заведения за извършена медицинска дейност. Очакванията на МЗ са да бъдат насочени приоритетно за разходи за персонал в лечебните заведения. На 28 юни т.г. Ананиев ще бъде гост на Годишната среща на Националното сдружение на общините. Там се очаква да бъде обсъдено състоянието на общинските болници в страната, проблемите, пред които са изправени и възможните решения за оказването на по-качествена здравна грижа за населението.", "date": "2019.06.21", "title": "Кирил Ананиев представя новата методика за заплати пред шефовете на болници"}
{"url": "https://www.faktor.bg/bg/articles/novini/svyat/borisov-partiyata-pobedila-na-evropeyskite-izbori-tryabva-da-izlachi-predsedatel-na-ek", "text": "„Всички партии признават, че техният водещ кандидат не може да събере необходимата подкрепа, за да бъде гласуван в парламента. Цялата схема с водещите кандидати не можа да проработи. Шансовете на всички са еднакво малки към днешна дата“, заяви днес премиерът Бойко Борисов в Брюксел, където участва в заседанието на Европейския съвет. Премиерът отбеляза, че държавните и правителствените ръководители предстои да се съберат отново в края на месеца.  „На тото не трябва да играем, несериозно е. Факт е, че никой от тримата водещи кандидати не получава мнозинство“, каза още Борисов в коментар на думите на френския президент Еманюел Макрон би подкрепил германската канцлерка Ангела Меркел за шеф на ЕК. Премиерът беше категоричен, че партията, победила на европейските избори, трябва да излъчи председател на Европейската комисия. „И моето мнение, и на Виктор Орбан беше, че партията, която е победила на европейските избори, трябва да излъчи председател на ЕК. Цялата схема с водещите кандидати в момента не можа да проработи“, каза Борисов. На въпрос за шансовете на бившата българска еврокомисарка Кристалина Георгиева да оглави ЕК Борисов отговори, че не може повече да коментира тези теми. „В неделя другата седмица отново ще говорим на тези теми. Шансовете на всички са еднакво малки към днешна дата“, отбеляза той.", "date": "2019.06.21", "title": "Борисов: Партията, победила на европейските избори, трябва да излъчи председател на ЕК"}
{"url": "https://www.faktor.bg/bg/articles/novini/svyat/rusnatsite-poluchavat-nay-lesno-vizi-za-gartsiya-italiya-balgariya-i-harvatiya", "text": "Руските туроператори обявиха страните от ЕС, в които руснаците могат най-лесно и бързо да получат визи, предаде РБК. Това са Гърция, Италия, България и Хърватия, съобщи днес Асоциацията на туроператорите в Русия (АТОР). Според нея проблеми за руснаците може да възникнат при оформяне на визи за Германия, тъй като при първо посещение в страната са необходими повече документи. Процедурата е по-усложнена и за визи за Чехия, Финландия и Австрия.", "date": "2019.06.21", "title": "Руснаците получават най-лесно визи за Гърция, Италия, България и Хърватия"}
{"url": "https://www.faktor.bg/bg/articles/gruziya-rusiya-e-vrag-i-okupator", "text": "Грузинската президентка Саломе Зурабишвили нарече Русия \"враг и окупатор\" и заяви, че руска пета колона стои зад размириците, които според нея може да разделят страната, предаде Ройтерс. Зурабишвили направи това изявление снощи, след като в грузинската столица Тбилиси се разиграха сцени на насилие. Полицията използва сълзотворен газ и гумени куршуми, за да попречи на тълпите да щурмуват сградата на парламента, предава БТА. Демонстрантите протестираха срещу посещението на руски депутат. Руското влияние остава политически чувствителна тема в Грузия. През 2008 г.м малката страна води и загуби кратка война срещу Русия. Оттогава Москва и Тбилиси нямат дипломатически отношения, а руската страна призна независимостта на две отцепнически грузински републики - Южна Осетия и Абхазия, където са разположени руски войски. Зурабишвили прекъсна днес посещението си в Беларус, както каза, за да бъде заедно с грузинския народ в напрегнатата ситуация, предаде ТАСС. На среща с беларуския президент Александър Лукашенко тя му благодари, че е отделил време да се срещне с нея и му пожела успешно провеждане на Европейските игри. Тръгвам си неочаквано, подчерта грузинската президентка и призна, че е искала да гледа Игрите, в които участват и спортисти от нейната страна. Грузинската президентка пристигна в Минск вчера. Предвиждаше се тя да се срещне с премиера, президента и председателя на беларуския парламент. Радикалната част от грузинската опозиция използва участието на руската делегация в Общото събрание на Международната асамблея на православието, организирано в Тбилиси, за да организира безредици, заяви руският заместник-министър на външните работи Григорий Карасин, цитиран от ТАСС. Някои радикални грузински политици правят всичко, за да попречат на нормализиране на отношенията между Москва и Тбилиси, подчерта той. Русия обаче ще продължи методичната си и спокойна работа за изграждане и активизиране на отношенията с Грузия, добави дипломатът. Председателят на грузинския парламент Иракли Кобахидзе прекъсна посещението си в Азербайджан и напусна Баку. Планираше се по време на започналата вчера официална визита той да се срещне с президента Илхам Алиев, с премиера Новруз Мамедов и да участва в 53-ата Генерална асамблея на Парламентарната асамблея на Черноморското икономическо сътрудничество (ПАЧИС).", "date": "2019.06.21", "title": "Грузия: Руска пета колона стои зад размириците"}
{"url": "https://www.faktor.bg/bg/articles/novini/balgariya/gerb-predlaga-globata-za-kuche-bez-namordnik-da-skochi-desetokratno", "text": "\"От ГЕРБ предлагат промени в Закона за ветеринарно-медицинска дейност, с които се увеличават 10 пъти глобите за разхождане на кучета без каишка и намордник\", съобщи депутатът от ГЕРБ Десислава Атанасова. Тя уточни, че в действащия закон санкцията за куче без намордник е 100 лева. Предлагаме за куче без повод, което е над 5 килограма, санкцията да бъде 300 лева, а за агресивно куче без намордник увеличаваме десетократно санкцията – от 100 на 1000 лева, съобщи депутатът от ГЕРБ, като посочи, че промените предвиждат и увеличаване на санкцията за разхождане на кучета на детски площадки или забранени от общините за това места. Атанасова отбеляза, че контролът за спазването на този закон е отговорност на общините.  \"Може би и общественото внимание трябва да бъде насочено натам как се спазват разпоредбите\", добави тя. \"В последните седмици станахме свидетели на много нападения от кучета, завършили включително и със смърт на човек. Смятаме, че това е дебат, от който обществото ни има нужда. Добре е в този дебат да се чуе мнението на неправителствени организации и експерти. Изглежда, че темата трябва да бъде в дневния ред на обществото. Очаквам другата седмица преди заседанието на ресорната комисия всички заинтересовани страни да изпратят становища\", заяви Атанасова. Десислава Атанасова разясни, че със законовите промени няма да се налагат глоби на собственици, ако разхождат кучета в обособените за това алеи, ако охраняват стада и т.н.  \"Опитали сме се да предвидим всички изключения, но дебатът е отворен. Очакваме редица становища от неправителствени организации и граждани, така че да изработим един подходящ за нашите условия текст\", каза още тя.", "date": "2019.06.21", "title": "ГЕРБ предлага глобата за куче без намордник да скочи десетократно"}
{"url": "https://www.faktor.bg/bg/articles/novini/balgariya/osven-tova-apelativniyat-sad-osazhda-kpkonpi-da-plati-na-biserovi-i-raznoski-za-51-900-leva-koito-parvata-instantsiya-e-otkazala", "text": "Регистрирани случаи на морбили в България към 17 юни са 933. Това каза министърът на здравеопазването Кирил Ананиев по време на парламентарния контрол. Най-засегнати са децата във възрастовите групи 0-1 г. - 140 случая, 1-4 г. - 287 случая и 5-9 г. - 275 случая, посочи министър Ананиев. В Министерство на здравеопазването е създаден Национален координационен съвет за контрол на морбили, за анализ на обстановката, оценка на етапното изпълнение на мерките, предложения за предприемане на нови мерки и др., припомни той. За изпълнението на профилактичните имунизационни мерки са осигурени мобилни кабинети за обхващане на подлежащите лица в областите София-град и Благоевград, а в Софийска област е разкрит временен имунизационен кабинет. В страната са осигурени достатъчни количества ваксина срещу морбили за обхващане на подлежащите деца. Здравните медиатори по места оказват съдействие в издирването на неимунизираните, разясняване на нуждата от своевременно търсене на медицинска помощ при заболяване и повишаване на информираността на населението. През първите 5 месеца на 2019 г. са издирени и обхванати с ваксина срещу морбили, паротит и рубеола 68 559 деца във всички области на страната. Към настоящия момент заболяването е регистрирано в единадесет области. С най-висока заболяемост на 100 хил. население е Софийска област - 296 случая, област Кюстендил - 105 случая, Благоевград - 172 случая и София-град - 305 случая. Останалите засегнати области са Бургас, Велико Търново, Монтана, Пазарджик, Перник, Пловдив и Русе, където са регистрирани единични случаи или малки епидемични взривове, като в Бургас, Велико Търново, Пловдив, Русе и Перник от последния регистриран случай е изтекъл повече от един инкубационен период, без да се регистрира нов случай. През последния месец няма нови засегнати административни райони на страната. Към момента се отчита тенденция на задържане на развитието на епидемичния процес.", "date": "2019.06.21", "title": "Над 900 случая на заразени с морбили у нас"}
{"url": "https://www.faktor.bg/bg/articles/novini/balgariya/zapochna-deloto-za-otnemane-na-nezakonno-imushtestvo-ot-osaden-ot-grupata-kilarite", "text": "Делото за отнемане на имущество за 3,6 милиона лева на осъдения до живот Георги Вълев от групата за поръчкови убийства „Килърите“ започна в негово отсъствие. Делото е по иск на комисията „Антикорупция“ и се води във Великотърновския окръжен съд. Късното призоваване на Вълев е осуетило организирането на охраната по неговото довеждане от затвора в Плевен. Това е трети опит на държавата да отнеме имущество на Георги Вълев. Искът на Антикорупционната комисия е за 41 имота и парични средства за 3 611 169 лева. Защитникът на Вълев, варненският адвокат Боян Жеков, оспори допустимостта на иска: „Георги Вълев има законни доходи, с които е придобил всичките си имущества. Никаква връзка няма с тази престъпна дейност, за която има влезли в сила присъди“. От Антикорупционната комисия не пожелаха да говорят с журналисти, но в съдебна зала регионалният председател Николай Колев посочи, че са спорни фактите на каква стойност е придобитото от Георги Вълев имущество от престъпна дейност. Вълев има осъдителна присъда за лихварство и за подбудителство към убийство заради желанието му да придобие 53,24 % от акциите на ДЗИ Банк за 234 милиона лева, припомни Колев. Съдът изслуша строително-техническа експертиза на запорираните имоти, за които се иска конфискация в полза на държавата. В следващо съдебно заседание ще бъде представена счетоводно-икономическа експертиза.", "date": "2019.06.21", "title": "Започна делото за отнемане на незаконно имущество от осъден от групата \"Килърите\""}
{"url": "https://www.faktor.bg/bg/articles/novini/balgariya/t-bikov-kam-bsp-zapochnete-promyana-ne-e-losho-edna-partiya-dori-na-130-godini-da-se-promenya", "text": "\"Започнете промяна, не е лошо една партия, дори на 130 години, да се променя. Нашата работа е да пазим държавата от вас, защото в момента не сте в състояние да провеждате адекватна политика. Няма да изпълняваме вашата програма, защото, печелейки изборите, сме ѝ се противопоставили\", заяви от името на ПГ на ГЕРБ Тома Биков в декларация.  Той добави, че БСП има проблеми и трябва да ги реши преди да даде заявка да управлява.  По-рано в декларация във връзка с партийните субсидии лидерът на БСП Корнелия Нинова заяви, че българите са употребени в политическата игра на Бойко Борисов и процедурата е победила справянето с бедността и неравенството. В отговор Биков подчерта, че ГЕРБ няма да промени поведението си и намерението да управлява страната нормално и стабилно. \"Бяхме обвинени, че сме подменили дебата за субсидиите - поддържаме предложението за 1 лв., направено от нас още преди две седмици, имахме готовност да го гласуваме и през цялото време БСП ни убеждаваха как трябва да се мине към диалог, да обясним на гражданите рисковете от това действие, припомни той. Днес, когато проявяваме склонност за диалог, вслушваме се в различните мнения, ни казват, че сме направили този дебат с пълното съзнание, че субсидията няма да падне и виждаме, че социалистите са \"за\" намаляването ѝ\", коментира Биков.  Той подчерта, че БСП са тези, които нямат нито едно предложение по тази тема, не казват колко лева трябва да получават за глас политическите партии. \"Позицията на БСП е нека да преговаряме, да се пазарим, да обсъдим и две години го обсъждаме, склонни сме да продължим с обсъждането, но не приемаме да ни обвинявате, че по някакъв начин правим някакви театри тук\", категоричен е депутатът. По обвиненията, че управляващите са заробили отново хората с държавен дълг, той коментира:  \"Тук се късат ризи за един държавен дълг, за който всички експерти твърдят, че е перфектен заради ниската лихва. И тези, които ще ни освободят от това \"робство\", което води до най-ниския дълг в ЕС, ще са председателят на БСП, омбудсманът на БСП и самата БСП\". По въпроса с исканото от ДПС намаляване на ДДС за някои стоки, съветът на ГЕРБ е, когато предлагат по-ниски данъци, да кажат, че искат да подпомогнат бизнеса - с издателска дейност, производство и др.  \"Ако искате да се борите с неравенството, посочете мерки, които борят бедността. Само вие смятате, че намаляването на ДДС, на данъците подпомага нуждаещите се, в политиката данъчното намаляване служи за стимулиране на бизнеса\", посъветва Тома Биков колегите си от Движението.", "date": "2019.06.21", "title": "Т. Биков към БСП: Започнете промяна, не е лошо една партия, дори на 130 години, да се променя"}
{"url": "https://www.faktor.bg/bg/articles/spored-kremal-protestite-v-tbilisi-bili-rusofobska-provokatsiya", "text": "Пресскекретарят на руския президент Дмитрий Песков определи протестите в Тбилиси, които започнаха в четвъртък, като русофобска провокация, която предизвика безпокойство в Москва, предава ТАСС. „Всичко, което се случи вчера в Грузия, не е нищо по-различно от русофобска провокация. Разбира се, фактът, че имаше агресивни прояви спрямо граждани на Русия не може да не предизвика нашето крайно безпокойство“, заяви той пред журналистите. Песков добави, че „имало опасения за непосредствената лична безопасност (на членовете на делегацията от Русия) и на фона на провеждането на международно междупарламентарно мероприятие това изисква категорично осъждане“. „Подобни прояви на русофобия предизвикват сериозното ни безпокойство. Нека не забравяме, че Грузия е страна, която редовно е посещавана от голямо количество туристи от Русия. Това е крайно сериозен въпрос“, резюмира той.", "date": "2019.06.21", "title": "В Кремъл притеснени от грузинските протести, били русофобски"}
{"url": "https://www.faktor.bg/bg/articles/makedonskiyat-prezident-gotse-delchev-e-balgarin", "text": "Гоце Делчев се е определял като българин и това е безспорен исторически факт. Това каза македонският президент Стево Пендаровски в интервю, което ще бъде излъчено тази вечер по местна телевизия, съобщава БГНЕС. „Има два неоспорими исторически факта и това трябва да бъде като компромисен вариант за личността и делото на големия революционер, който създаде напрежение в отношенията между Скопие и София и който заплашва да създаде отново нови противоречия между двете държави”, каза Пендаровски. В интервюто пред телевизия “Алсат“, той заяви, че исторически неоспорим е фактът, че Гоце Делчев се е определял като българин. Според Пендаровски, в същото време няма нито един исторически факт, че се е борел за Велика България или Санстефанска България. „Гоце Делчев се е борел за автономия на Македония, за независима държава, та дори в края на живота си прави завещание неговите кости да почиват в независима македонска държава. С една дума, както казват някои политици: истината и само истината - така да бъде. Безспорна историческа истина е, че той се е определял като българин. Безспорна историческа истина е фактът, че се е борел за македонска държава. Ето я формулировката, дайте да я подпишем и да не създаваме проблеми там, където не трябва да има. Ние като държава не може да преглътнем тезата, че през 1944 г. сме се събудили една сутрин като македонци. Дайте оттук нататък да разговаряме, защото този политически подход няма да ни доведе до никъде“, казва още Пендаровски.", "date": "2019.06.21", "title": "Македонският президент: Гоце Делчев е българин, но се е борел за автономия на Македония"}
{"url": "https://www.faktor.bg/bg/articles/ivan-sotirov-ah-kolko-sa-chestni-nashite-partii", "text": "Бившият депутат от СДС Иван Сотиров коментира във Фейсбук темата с партийните субсидии и предложението формациите да се спонсорират от бизнеса. В девет констатации Сотиров на практика описва порочните практики, които съществуват днес и навярно ще продължат с пълна сила в бъдеще заради вече създадените олигархични кръгове, които са оградили системни политически партии. Вижте пълния текст, който бившият \"син\" народен представител публикува:  \"Ах, колко са честни нашите партии! Да не би някой да си мисли, че системните партии се финансират от обръчите от фирми, които печелят държавните и общински обществени поръчки! Нееее, това са гадни слухове!Да не би някой да си мисли, че съмнителни лица дават на системните партии стотици хиляди на ръка! Нееее, те получават само дребни дарения от физически лица! Да не би някой да си мисли, че системните партии няма да смеят да декларират реалните суми, които получават от олигарсите, дори и да паднат тавана за дарения и забраната юридически лица да даряват партии! Нееее, в България олигарси няма, а партиите декларират всичко! Да не би някой да си мисли, че системните партии са се превърнали в субсидирани от държавата ЕООД-та на лидерите си! Нееее, те ще станат ЕООД-та, ако паднат субсидиите!  Да не би някой да си мисли, че многохилядните армии от партийни активисти и служители в партийните апарати са назначени на държавни и общински служби! Нееее, това е невъзможно! Да не би някой да си мисли, че партийната номенклатура ползва за сметка на държавата служебни коли и жени! Нееее, те не са такива хора! Да не би някой да си мисли, че медиите канят основно политици от системните парти, защото са собственост и се издържат с пари от реклама на свързани с тези партии бизнесмени, или защото получават пари от държавата за реклама на европрограми! Нееее, медиите и народа обичат тези политици!  Да не би някой да си мисли, че системните партии плачат за субсиди, за да си мислим, че са бедни и нямат милиони в черни каси! Нееее, при нашите партии всичко е на светло! Да не би някой да си мисли, че партиите плачат за субсидии, защото не им стигат пари за да купуват гласове или защото са алчни! Нееее, това са измислици!\"", "date": "2019.06.21", "title": "Ах, колко са честни нашите партии!"}
{"url": "https://www.faktor.bg/bg/articles/obvinyavat-evgeni-krusev-za-919-000-leva", "text": "Бившият заместник кмет на София Евгени Крусев отива на съд. Според обвинението, той е нарушил Закона за обществените поръчки и така е ощетил Столичната община с над 919 000 лева. Крусев е променил договора с „Джи Пи Груп“ за ремонта на трамвайните линии по улиците „Алабин” и „Граф Игнатиев”. В част от същата отсечка били сложени обикновени релси, а не предвидените по договора, а самите релси били платени два пъти, с два протокола. Крусев е с мярка за неотклонение „Подписка“ и му е наложена забрана да напуска страната.", "date": "2019.06.21", "title": "Обвиняват Евгени Крусев за 919 000 лева"}
{"url": "https://www.faktor.bg/bg/articles/sadiya-pengezov-poluchi-1-godina-uslovno-za-zaloupotrebi-s-vlast", "text": "Темида призна за виновен съдията от Софийския апелативен съд Веселин Пенгезов. Той бе осъден на 1 година условно с 3-годишен изпитателен срок заради злоупотреба с власт. Присъдата му беше прочетена от съдия Снежина Колева в Софийски градски съд. Пенгезов е осъден за това, че като председател на Военно-апелативния съд през 2008-2009 г. не възложил обществена поръчка, заради което настъпили тежки вреди за съда. Било е спряно финансиране по Оперативна програма \"Административен капацитет\".  Заедно с Пенгезов подсъдими са и други шестима, които бяха обявени за виновни за това, че представили неверни данни пред ОПАК, за да получат пари по европроект. Магистратите не ги осъдиха заради изтекла давност на престъпленията. Заедно с Пенгезов подсъдими са и други шестима, които бяха обявени за виновни за това, че представили неверни данни пред ОПАК, за да получат пари по европроект. Магистратите не ги осъдиха заради изтекла давност на престъпленията.", "date": "2019.06.21", "title": "Съдия Пенгезов получи 1 година условно за залоупотреба с власт"}
{"url": "https://www.faktor.bg/bg/articles/politika/hlyab-i-pasti/korneliya-ninova-li-e-muzata-na-sayuza-na-pisatelite", "text": "..Ушли года, как люди в черном списке, пее Висоцки в същата песен….  Годините си минават, само желанието на някои да правят черни списъци е вечно, ако сте забелязали. Те иначе са за демокрацията и свободата, каквато я е разбирал др. Сталин: „Жить стало лучше, товарищи! Жить стало веселее.” „Всеки човек трябва да бъде свободен. Стига да има потребност от свободата. Както и да притежава усещането за нея. И да знае какво да я прави”. Така чудесно пък започва статия във в. „Дума”. Уви, от следващите редове оставаме с впечатлението, че в органа на социалистите нямат никаква нужда от свободата, както отдавна демонстрира и самата партия.  Тя не спира да се кълне в Кремъл, дори там да живее малък Хитлер без мустачки, да демонстрира, че подкрепя диктатори, че има генетична нужда да  слага  БКП го правеше виртуозно във всяко едно отношение, като най-брутална беше с творческите съюзи. Те са така смачкани, че и до днес повечето не могат да надигнат глава и доказателствата са пред очите ни.    Цитираната статия в „Дума” се опитва да защити незащитимото-правото на Съюза на българските писатели да заклейми книгата на един от своите членове, защото си е позволил да наше истината, да нарече путинска Русия „агрресор” в разказ за Крим. В книга, която от СБП сами са представили, но явно са забравили да  прочетат предварително. И изреваха като ранена в сърцето пантера, когато някой се е сетил да я разлисти.  Болката е, че този т.нар. творчески съюз е замесен с някой, който нарича Путин „агресор”.  „Темата за свободата и творчеството отново възбуди духовете около премиерата на книгата на Светослав Нахум \"Бягство от Крим\". Едва ли авторът си е представял, че такава реклама ще съпътства неговата творба, а самият той ще се превърне в \"мъченик\"”, пише  в „Дума” Боян Бойчев . От Factor.bg първи ви разказахме тази позорна история и ви представихме интервю със Светослав Нахум.  Очаквахме, че нечия  Колко глупаво и наивно подхождаме понякога към писателите, че и към социалистите. Дали се засрами някой в СБП или БСП, в чийто Национален Съвет се мъдри председателят на писателския съюз Боян Ангелов ?  Тези буквички явно са абревиатура на едно и също, само ги разместват според случая. Сакън, ще се засрамят, те това дори като понятие не  познават думата срам. … Според вестника на българските социалисти на 17 април книгата е представена в галерия книжарница София прес, а „като основен съорганизатор на проявата е посочен Съюзът на българските писатели - заради факта, че самото помещение е собственост на СБП. Но не е никак логично авторът на творбата да използва този факт, за да придаде тежест на основната си теза - Русия е агресор, окупирал част от чужда държава.” Това било теза на автора, „господа съдебни заседатели”… Тук ми идват думите на класика: „Боже, колко мъка има по тоя свят, Боже!” Та милинките социалисти, ако можеха, щяха  да защитават и   Ако споменатия геносе беше другар на Кремъл, разбира се. Е, по онова време той е бил точно такъв, та на другарите не им е за първи път. Но сега напират нови борци… Какви хубави думи щяха да напишат за това събитие днешните волни социалистически пера, ако можеха да се пробват. Щяха да изтъкнат вероятно, че в Австрия са си чиста проба германци, самият фюрер е германец от Австрия, а тезата на някои нещастни автори, че тя е окупирана е гнусна лъжа на империалистите, повели мръсна война срещу комунистите/социалистите/ и националсоциалистите, освободители на трудещото се човечество. Широко поле имат за такъв род творчество и през новия век, без съмнение…  Единствената разлика е, че тогава СБП още не е бил в техни ръце. Но като са го пипнали един път, явно са го удушили и са го превърнали в  матрьошка, която пада и ляга по заповед Унизително е да гледаш какви хора оглавяват редица творчески съюзи, но да не бързаме Въпросният автор на в. Дума” ни уверява, че неговата  собствена гледна точка е друга. Той смята, че „Русия не е агресор и че Крим, който е населен предимно от етнически руснаци, е присъединен напълно законно по силата на организирания референдум към Руската федерация.  Това дори не се нуждае от коментар… Ако на някой подобен русофил му хрумнеше да надникне в руските опозиционни медии щеше да прочете или види как реват въпросните етнически руснаци от режима на Путин и нечовешкия начин на живот, който им е наложен. В това число и атамана на кримските казаци,  който има два медала за заслуги към присъединяването на Крим. Както вече сме писали: „Крадливите приятели на руския президент му взели бизнеса, както и този на всичките си по-заможни помагачи. След протеста, който организирал го затворили. „Руснакът в Украйна спокойно можеше да прави бизнес и да печели, сега всичко отива при шайката на единоросите”, реве атаманът,  Ала нашите русофили не са никакви русофили, те не смятат за руснаци опозиционерите в Русия, мили са им само тираните. Те не си падат също по „Ана Каренина”,  „Идиот”,  „Бесове”, „Майстора и Маргарита”, „К Чадаеву”, по преследваните и тормозени до смърт от Сталин Шостакович, Прокофиев,  те си падат по Бащата на народите, по  Путин, по Кадиров, по агресорите, по насилниците. Чудя се какво точно ще правят, когато настоящият стопанин на Кремъл падне, защото настроенията срещу него в Русия се усилват с всеки изминат ден. Председател на организацията, наричаща себе си СБП. И тогава ли тези хора няма да отговарят, апропо?    Реших да науча нещо за този велик български поет, чието творчество поради невежество и простотия съм пропуснал, та се разрових. Трябва да е такъв, щом оглавява Съюза писателите, мислех си аз.   Научих от едно издание, че е работил е като главен редактор в столични издания, не е обяснено точно кои, в Министерството на културата, което е тревожно, в Комитета за телевизия и радио. Завършил е аспирантура в Института за философски изследвания при БАН със защитен докторат. Главен редактор е на сп. \"Читалище\". Бил е зам.-председател на Съюза на народните читалища. От 1998 живее и работи в Швейцария, където завършва валдорфска педагогика и социална психология с признат докторат, преподава и в областта на  А също и на социалната и педагогическата психология. Автор е на множество книги. Също не са споменати.  Главният редактор е на сп. \"Читалище\" и зам. председател на Съюза на народните читалища е направил наистина гигантска крачка, превръщайки се във виден гьотеанец, застъпващ тезата, че в Крим е имало истински референдум, като отстоява това и на литературното бойно поле..  Лично аз не си спомням Гьоте да е призовавал да се „горят” книги, но може и да бъркам.Та този почти ренесансов енциклопедист, не Гьоте, получава и голяма литературна награда, разбира се… Днес често-често се позовавам на в. „Дума”, няма как. Ето какво пише социалистическото издание на 22 март т.г.. „Поетът Боян Ангелов е първият носител на новоучредената Национална награда за литература \"Христо Смирненски\". Тя му бе връчена от Корнелия Нинова на стилна церемония в зала \"Галерия\" на хотел \"Анел\".  Сега си давам сметка, че Корнелия  играе важна роля в творческия живот на СБП, бих казал фундаментална. Явно тя е музата на тази организация. Което ми напомня, че музите са наричани в античността „бурни“ (от гр. θουριδες, фуридес), което е със съвсем същия корен като фурии. Та музите в този прочит се приближават до ериниите, отмъстителките, родени са от кръвта на скопения Уран. А това обяснява всичко.", "date": "2019.06.21", "title": "Корнелия Нинова ли е музата на Съюза на писателите?"}
{"url": "https://www.faktor.bg/bg/articles/novini/svyat/blizo-700-hil-evropeytsi-s-razresheniya-da-ostanat-vav-velikobritaniya-sled-brekzit", "text": "Близо 700 000 души са получили разрешение да останат във Великобритания след Брекзит, съобщиха от Министерството на вътрешните работи на Обединеното кралство, предава електронното издание на „Дейли мейл“. Около 166 900 души са се обърнали към правителствената схема за уреждане на европейски граждани през май, за да осигурят статута си след Брекзит, сочи статистиката. Към 31 май общият брой на заявленията, откакто схемата беше открита, е 788 200, като 668 000 от тях са одобрени, според съобщение на Министерството на вътрешните работи. От тях 66% са получили установен статут и 34% са получили предварително установен статут. Министърът на вътрешните работи Саджид Джавид заяви пред парламента на 10 юни, че броят им е нараснал до над 800 000, а почти 700 000 души са успели. Както за гражданите на ЕС, схемата е отворена за граждани на Исландия, Лихтенщайн и Норвегия, които са в Европейското икономическо пространство (ЕИП), но не са членки на ЕС, както и тези от Швейцария. На успелите кандидати се предоставя имиграционен статут, потвърждаващ правото им да продължат да живеят и работят във Великобритания за неопределено време. Хората, които са живели непрекъснато в страната в продължение на пет години, могат да получат установен статут. Хората с по-малко от пет години пребиваване могат да придобият предварително установен статут, който по-късно може да бъде преобразуван в установен статут.", "date": "2019.06.21", "title": "Близо 700 хил. европейци с разрешения да останат във Великобритания след Брекзит"}
{"url": "https://www.faktor.bg/bg/articles/gen-atanas-atanasov-demokratichna-balgariya-ne-poluchava-subsidii", "text": "Намаляването на партийната субсидия на 1 лв. е див популизъм на управляващите, изказа мнение пред БНР ген. Атанас Атанасов – председател на ДСБ и съпредседател на „Демократична България“. „Тече един процес от няколко месеца, чиято цел е да се извая образа на Бойко Борисов като основен борец с корупцията, което е абсолютен нонсенс. Но с тази мощна частна медийна машина, която е ангажирана да работи за властта, много добре финансирана със средства от европейски фондове и по друг начин – чрез реклами, в същия момент – ще спрем държавното финансиране … по какъв начин се издържа цялата тази медийна машина – това пак е част от корупционните схеми. Голям сегмент от финансовите средства, които се придобиват чрез корупционни схеми, се влагат в медийната машина, за да може такъв тип планове да бъдат обслужвани“, обясни ген. Атанасов. Това е популизъм, с който отклоняват общественото внимание, смята той и добави: „Довели са нещата дотам тези, които са в парламента, че хората не искат да чуват за партиите и използват това ниско доверие, което е тяхна заслуга, за да отнемат възможността на други политически субекти да съществуват“. Ген. Атанас Атанасов отново повтори тезата си за „коалиция ГЕРБ – ДПС и коалицията Борисов – сараите и Ахмед Доган“. „Днес може да има някакъв театър, разбира се. Но взаимно се подкрепят, както за много други неща – не само в парламента, но и във всичките им действия в публичното пространство. Има сделка между Борисов и Доган още от 2014 г. Това върви постоянно и се обслужва едно задкулисие, което на практика черпи интереси от тази политическа коалиция. Това се прави, за да се „увековечат“, да бъдат ликвидирани другите политически субекти, защото те контролират бизнеса съвместно“. Според него е необходимо обществено обсъждане по темата и в него да се включат политолози, социолози и хора, които наблюдават политическите процеси. „Демократична България“ не получава субсидии, посочи ген. Атанасов и подчерта, че функционирането на една политическа сила без държавно субсидиране е изключително тежък процес: „Дарители, физически лица, срещи, убеждаване на хора да ни подкрепят, и то в тази среда, в която функционира днес държавата с т.нар. институции, момент, в който, ако някой направи дарение на извънпарламентарна сила – моментално го „налазват“ всякаквите т.нар. институции да го проверяват“.", "date": "2019.06.21", "title": "Ген. Атанас Атанасов: „Демократична България“ не получава субсидии"}
{"url": "https://www.faktor.bg/bg/articles/novini/svyat/-deyli-meyl-evropeyskiyat-sayuz-izpadna-v-bezizhoditsa", "text": "Европейският съюз изпадна в безизходица за това кой да замени Жан-Клод Юнкер като председател на Европейската комисия, пише в. \"Дейли телеграф\". Френският президент Еманюел Макрон и германският  канцлер Ангела Меркел са разделени по въпроса за следващия ръководител на ЕК. Меркел настоява Манфред Вебер от Европейската народна партия да бъде назначен за председател на комисията съгласно принципа, че водещият кандидат на политическата група, спечелила най-голям дял от гласовете на изборите за Европейски парламент, е в облагодетелствана позиция за поста на ръководител на ЕК. Макрон е най-влиятелният лидер в ЕС, който се противопоставя на системата на водещия кандидат и иска да бъде затвърдено правото на лидерите от общността да избират председателя на ЕК, отбелязва изданието. Лидерите от ЕС са против ново отлагане на Брекзит и биха се съгласили на такова само в случай на втори референдум или общи избори във Великобритания, пише в. \"Индипендънт\", спирайки се върху друг акцент от първия ден на европейската среща на върха. Ирландският министър-председател Лио Варадкар каза, че лидерите от ЕС са \"загубили търпение\" към Великобритания и не искат да позволяват ново удължаване на Брекзит след крайния срок, който изтича на 31 октомври. По думите на министър-председателя  в Дълбин му в европейските столици има огромна враждебност към ново отлагане на Брекзит. Според него евентуално удължаване може да бъде дадено само за да се позволи произвеждане на общи избори или втори референдум за Брекзит. Други лидери от общността при пристигането си за започналата вчера среща на върха на ЕС в Брюксел също използваха възможността, за да предупредят, че договореното от британската министър-председателка Тереза Мей споразумение за Брекзит няма да бъде предоговаряно. Попитан за надпреварата за нов лидер на британската Консервативна партия на мястото на Мей, люксембургският премиер Ксавие Бетел каза: Това е избор на консерваторите, не е мой избор. Нито Брекзит беше мой избор. Ако те изберат Борис Джонсън, той ще трябва да работи с нас въз основа на споразумението, което сме постигнали с Мей. Холандският премиер Марк Рюте пък заяви по повод позициите за Брекзит на кандидатите за лидер на консерваторите: По време на кампанията за избор на нов лидер на Консервативната партия техните позиции, изглежда, се променят толкова много, че ми е трудно да преценя точно.", "date": "2019.06.21", "title": "\"Дейли мейл\": Европейският съюз изпадна в безизходица"}
{"url": "https://www.faktor.bg/bg/articles/novini/svyat/gratskata-politsiya-svalya-nomerata-na-nepravilno-parkiranite-avtomobili", "text": "За неправилно паркиране гръцката полиция масово сваля номерата на автомобилите. Акцията се провежда в цялата страна и ще продължи до края на туристическия сезон, предупреждават гръцките полицаи. Глоби се налагат, както на коли с гръцка регистрация, така и с чуждестранни номера. Чужденците получават номерата на колата след плащане на глобата в размер от 40 до 80 евро, докато гърците остават без кола за три месеца. Властите съветват нарушителите задължително за подписват наказателния фиш, независимо дали са съгласни с глобата или не, защото само при подписан фиш имат право на обжалване. Увеличени са полицейските екипи по контрол на трафика. Налагат се високи глоби за всякакъв вид нарушения. Зачестиха случаите на арест на чужденци, които качват на стоп нелегални имигранти.Полицията предупреждава - в колата да пътуват само хора, които познавате.", "date": "2019.06.21", "title": "Гръцката полиция сваля номерата на неправилно паркираните автомобили"}
{"url": "https://www.faktor.bg/bg/articles/novini/svyat/favoritite-za-shef-na-ek-byaha-otstraneni", "text": "Фаворитите за поста, най-вече Манфред Вебер бяха отстранени. Ще има нова среща на върха по темата на 30 юни. В Брюксел решенията, особено трудните, се превръщат често във валс в три части, тоест нужни са три срещи на върха, за да бъдат приети тези решения, отбелязва в. \"Монд\". Очевидно разпределянето на ключовите постове в ЕС сега също се подчинява на това правило. Още на 28 май, два дни след европейските избори, Ангела Меркел и Еманюел Макрон, както и социалистическите лидери застанаха твърдо зад позициите си. Меркел и социалистите бранеха своите кандидати за председателския пост на ЕС - Манфред Вебер и Франс Тимерманс, докато Макрон не спомена име, но даде да се разбере, че датчанката Маргрете Вестагер и еврокомисарят и преговарящ за Брекзит Мишел Барние ще са добри кандидати. Вечерята вчера в Брюксел на европейските лидери позволи да се елиминират имена на кандидати. След нея председателят на Европейския съвет Доналд Туск констатира, че няма мнозинство за нито един от водещите кандидати, нито в Европейския съвет, нито в Европейския парламент. Същото изявление направи и Меркел, която по този начин негласно изостави кандидата на европейската десница за председател на ЕК, сънародника ѝ Манфред Вебер. Макрон дори стигна по-далеч и заяви, че три имена на водещите кандидати са били отстранени, като акцентира, че е станало ясно, че няма мнозинство за Вебер. От изказването на Макрон излиза, че останалите претенденти Тимерманс и Вестагер също са били отстранени. Колко ли време ще трябва на десницата да прежали своя кандидат Вебер, пише по този повод в. \"Фигаро\". Френските издания отбелязват, че на срещата на върха е било предложено разпределение на четирите поста на върха на ЕС. Европейската народна партия, която е най-голямата група в ЕП, има претенции върху председателството на ЕК, но ще ѝ трябва друг кандидат, либералите искат председателството на Европейския съвет, а социалистите - поста на дипломат номер едно на ЕС и подялбата на поста на председател на ЕП със зелените за две години и половина. Сега остава намирането на подходящи имена за тези постове. Либералният премиер на Люксембург Ксавие Бетел каза, че не е кандидат. Белгиецът Шарл Мишел, споменаван за председател на Европейския съвет, не направи изявление. Освен това трябва да се вземе предвид и изискването за географски баланс и равнопоставеност по полов признак. Туск вече пое ангажимента на два от постовете да има жени. Френските издания констатират и друг провал в първия ден от срещата на върха. След пет часа на трудни дискусии не беше постигнат консенсус за въглеродния неутралитет на ЕС. Идеята беше да се фиксира годината 2050, до която съюзът да стане така да се каже въглеродно неутрален, но този опит беше блокиран от шепа страни от Източна Европа, водени от Полша. Големи потребители на изкопаемите горива, те отказват да се ангажират без конкретни гаранции за финансирането на техния енергиен преход.", "date": "2019.06.21", "title": "Фаворитите за шеф на ЕК бяха отстранени"}
{"url": "https://www.faktor.bg/bg/articles/4-8-po-rihter-razlyulyaha-frantsiya", "text": "Земетресение с магнитуд 4,8 е регистрирано във Франция, предадоха световните агенции, цитирани от БГНЕС. Епицентърът на земния трус се намира на 47 км южно от град Анже с население 169 хиляди души и на 77 км източно от Нант. Дълбочината му е 8 км. Трусът е станал в 07.50 часа местно време. Граждани коментират, че са почувствали земетресението силно. То е усетено на 270 км южно от епицентъра. За момента няма данни за разрушения.", "date": "2019.06.21", "title": "Трус от 4,8 по Рихтер разлюля Франция"}
{"url": "https://www.faktor.bg/bg/articles/borisov-shte-otstoyavam-tova-koeto-sme-kazali-1-lv-partiyna-subsidiya", "text": "\"Всички партии в ЕП признават, че техният водещ кандидат не може да събере необходимата подкрепа, за да бъде гласуван в парламента. Цялата схема с водещите кандидати не можа да проработи. Шансовете на всички са еднакво малки към днешна дата\". Това заяви министър-председателят Бойко Борисов в Брюксел, където участва в заседанието на Европейския съвет, съобщиха от пресцентъра на Министерския съвет. Премиерът отбеляза, че държавните и правителствените ръководители предстои да се съберат отново в края на месеца. „На тото не трябва да играем, несериозно е“, каза още Борисов. Той беше категоричен, че партията, победила на европейските избори, трябва да излъчи председател на Европейската комисия. „Ревност в предложенията, кой колко пари да похарчи в държавата, за да станат безплатни колкото може повече неща - всички партии имат подобни предложения. По-малко са предложенията как да съберем повече приходи в държавата. А това правим ние, в правителството – как да привлечем повече инвеститори, как да се вдигне брутният вътрешен продукт“, отбеляза министър-председателят Борисов, попитан от медиите за партийните субсидии. „Поискал съм статистика за целия преход и когато ви дам графиката, ще видите, кои години буквално са загубени за България по време на прехода и сега, в последните години как е“, добави Борисов. Той уточни, че ще се проведе коалиционен съвет, на който темата ще бъде обсъдена. „Ще отстоявам това, което сме казали – 1 лв. Ако партиите в Народното събрание вземат друго решение, това е демокрацията“, каза още премиерът. Министър-председателят Борисов отговори и на въпрос за преговорите със САЩ. „В момента военно министерство получи оферта от Съединените щати, обсъждат я, водят финални преговори и тъй като тези пари ги няма в бюджета, стигнем ли до подписване на договор, ще влезем в парламента, ще актуализираме бюджета съответно, ще се дадат тези пари от резерва, който имаме“, изтъкна премиерът.", "date": "2019.06.21", "title": "Борисов: Поискал съм статистика за целия преход, за буквално загубените години за България"}
{"url": "https://www.faktor.bg/bg/articles/novini/svyat/es-zaplashi-turtsiya-sas-strogi-merki-zaradi-sondazhite-za-priroden-gaz-kray-bregovete-na-kipar", "text": "\"Европейският съюз може да предприеме строги мерки срещу Турция заради незаконните ѝ действия в изключителната икономическа зона на Кипър\", заяви председателят на Европейската комисия Жан-Клод Юнкер. \"Това, което прави Турция, е неприемливо. На срещата на върха бе отправено искане ЕК да предприеме мерки възможно най-скоро. И тя ще го направи. И те съвсем няма да са меки\", каза Юнкер.  Кипър призова ЕС да се намеси, след като Турция започна тази седмица да прави сондажи за природен газ на около 60 км от неговия бряг. Евролидерите заявиха вчера, че действията на Анкара ще имат негативно влияние върху отношенията между ЕС и Турция, отбеляза ДПА, цитирана от БТА.", "date": "2019.06.21", "title": "ЕС заплаши Турция със строги мерки заради сондажите за природен газ край бреговете на Кипър"}
{"url": "https://www.faktor.bg/bg/articles/rusiya-podgotvya-zakon-za-zashtita-na-ruski-voenni-pametnitsi-i-simvoli-v-chuzhbina", "text": "Министерството на отбраната на Русия е подготвило законопроект, предвиждащ наказателна отговорност за унищожаване или повреждане на паметници на руски военни, включително в чужбина. Текстът е публикуван в портала regulation.gov.ru, където е предоставен за обществено обсъждане. Обхватът му е такъв, че в България например с него Русия би преследвала извършителите на подобни деяния не само срещу паметници на Червената армия, но и такива от Руско-турската война от 1878-79 г., военни гробища, музеи и всичко, което е определено - включително с решение на местни власти - за обект на воинската слава през вековете или нейни символи като паметника \"Альоша\" в Пловдив. В мотивите към законопроекта обаче достатъчно ясно е указано, че целта му е предимно защита именно на паметниците, издигнати след Втората световна война. Става дума за допълнение към член 243 от Наказателния кодекс, който иначе урежда унищожаване или повреждане на обекти на културното и историческо наследство на народите на Русия, природни комплекси, защитени от държавата обекти или културни ценности, включени в специален регистър. Военните предлагат допълнителна алинея \"Унищожаване или повреждане на символи на воинската слава на Русия\", в която изрично се посочва, че обхватът ѝ ще е и за обекти извън гореизброеното и регистъра. Ако бъде одобрен в сегашния вид, на негово основание ще се налагат глоби до 3 млн. рубли (42 000 евро) и присъди за принудителен труд до 4 години или лишаване от свобода за същия срок. В случай че деянието е от група лица, които предварително са се наговорили, мотивирани са от ненавист или враждебност или използват сила, наказанието става между 2 и 5 милиона рубли (28-70 000 евро) глоба и затвор до 5 години. Министерството предлага и да се забрани достъп до страната на всички, които са причастни към унищожаване, повреждане или оскверняване на паметници. На такива лица ще бъдат блокирани активите в Русия и ще им се забрани да извършват каквито и да е сделки със собственост и инвестиции. При внасянето на предложението е записано, че се очаква то да бъде одобрено и да влезе в сила до декември 2019 г. В него се изброява и за какви обекти става дума: - воински погребения и други места на погребване на загинали при защитата на Отечеството, - паметници, стели, обелиски и други мемориални съоръжения и обекти, увековечаващи паметта на загиналите при защитата на Отечеството, - посветените на изтъкнати военачалници и на дни на воинската слава и паметни за Русия дати, свързани със защитата на Отечеството, - мемориални музеи и паметни знаци на места на бойни действия - отделни територии, оформени като и исторически свързани с подвизи на загиналите при защита на Отечеството, включително извън пределите на Руската федерация. \"Законопроектът има за цел да бъде предупреждение по повод зачестилите случаи на унищожаване или повреждане на символи на воинската слава на Руската федерация, включително извън пределите ѝ\", се казва в законопроекта. Според авторите му \"това са престъпления с особена опасност за обществото, тъй като нанасят вреда не само на съществуващо имущество, на обществения ред и нравствеността, но и са насочени към изкривяване хода на историческите събития, способства за формирането на изкривено обществено съзнание и настроения, омаловажават ролята на въоръжените сили на Русия за поддържането на международния мир и сигурност, отричат решенията на Международния военен трибунал в частта му за осъждане завоевателната политика на фашизма и фактите за престъпленията на фашизма на окупираните територии\". За защита на обекти зад граница министерството предлага и допълване на член 244 от Наказателния кодекс, който иначе третира случаи на \"поругаване телата на умрели или местата, където са погребани\" \"Предвид разпространяването на указаната отговорност за обектите, намиращи се извън пределите на Руската федерация, държавата признава интереса на Руската федерация от тяхната охрана и криминализирането на съответните деяния, извършени отвъд границите на Руската федерация, в съответствие с член 12 от Наказателния кодекс.\" Член 12 определя, че руски граждани или чужденци, извършили зад граница престъпление \"против интересите, защитавани с настоящия Кодекс\", подлежат на наказателна отговорност, ако по извършеното от тях престъпление няма решение на съда на чуждата държава. Преди седмица с 45 срещу 30 гласа парламентът на Латвия подкрепи предложение да бъде обсъдена инициатива на над 10 000 души за премахване на Паметника на освободителите в Рига, издигнат през 1985 г. като символ на победата над нацизма. Решението от 13 юни е инициативата за контролирано взривяване или демонтиране от специализирана фирма да бъде предадена на парламентарна комисия за подготовка на законопроект.", "date": "2019.06.21", "title": "Русия подготвя закон за защита на руски военни паметници и символи в чужбина"}
{"url": "https://www.faktor.bg/bg/articles/novini/balgariya/remontite-po-magistrala-hemus-priklyuchvat-do-10-yuli", "text": "Ремонтите по \"варненската\" част на магистрала \"Хемус\" трябва да приключат до 10-и юли. Това каза за Радио Варна началникът на Областното пътно управление Румен Илиев.  До края на юни ще бъде пуснато движението и в двете посоки между пътен възел \"Повеляново\" и разклона за Слънчево. В момента там върви ремонт на 9,5 км в посока Варна. Всеки момент ще започне преасфалтиране на следващите 6,5 км - от разклона за Повеляново до естакада \"Девня\". Движението ще се извършва двупосочно в платното Варна-София. Този ремонт трябва да приключи до 10 юли. Непрекъснато се коси и се режат храсти от двете страни на трасето от Варна до разклона за село Невша, където е границата с ОПУ-Шумен, увери Илиев. \"Екипите работят всеки ден. Започват от Варна и когато стигнат до Невша, веднага се връщат и започват отново, защото при тези дъждове тревата расте за 2 седмици\", обясни той. Готов е ремонтът на пътя от Варна за Бургас. В 50-те километра, които са на варненска територия, за направени общо 2200 кв. м кърпежи. Преасфалтирани са и дупките по пътя за Добрич.", "date": "2019.06.21", "title": "Ремонтите по магистрала \"Хемус\" приключват до 10 юли"}
{"url": "https://www.faktor.bg/bg/articles/represiranite-zashto-v-novite-uchebnitsi-lipsva-informatsiya-che-komunisticheskiyat-rezhim-e-osaden-i-obyaven-za-prestapen", "text": "\"Съюз на репресираните от комунизма – памет“ излезе с декларация, адресирана до министъра на образованието и науката Красимир Вълчев по повод манипулациите за комунистическия режим, допуснати в някои от новите учебници за 10-ти клас. Уважаеми г-н Вълчев, С тревога и неудовлетвореност се обръщаме към Вас, във връзка с новите учебници по история и цивилизация за десети клас. Надявахме се, че новата учебна програма, за която българските медии съобщиха, най-после ще бъде гарант за нов, справедлив и верен прочит на историята на България след 9.09.1944 г. Оказа се, че новите учебници са пълни не само с неточности, но и с фактологически грешки, с пренебрежително замитане на истината от авторите на учебниците! Кога и как младите хора, господин Министър,  ще узнаят за истинската същност на този мракобесен режим, унищожил над 100 млн. човешки живота в целия свят?! Как утре те ще подредят живота си, когато трябва да решат за кого да дадат гласа си?! Нима България отново ще бъде на опашката от бившите страни в Източния блок по отричането на тази тоталитарна и пагубна система за човешкото общество?! В новите учебници липсва характеристиката на модела на комунизма, липсват факти, които биха определили категорично отношението към този период от развитието на българската държава. Не са откроени икономическите акценти на комунизма – базата, на която той почива, недъзите му и най-вече неговият икономически фалит, три пъти за 45 години! Никъде ясно и недвусмислено не е написано какви дългове ни остави този толкова прехвален строй. Ние, като организация която свято пази паметта на избитите от т.нaр. народна власт изразяваме крайното си недоволство от неверните цифри, по отношение на избитите без съд и присъда, от жертвите на Народния съд, от въдворените в концентрационни лагери, а не в „трудово-възпитателни лагери“, както е записано в учебниците! Защо в учебниците не присъства нито едно име, с изключение това на Георги Марков, но и той е коментиран двусмислено, което е дълбоко свързано с борбата срещу погазването на човешките права и политическия терор, осъществяван и непосредствено свързан с режима на Тодор Живков! Липсват оценки на борбата на нашия народ срещу комунистическите престъпления, насилственото отнемане на земята! Невярно са представени, да не кажем почти никак, асимилаторските стремежи на управляващата комунистическа партия по отношение на турския етнос, или т. н. „възродителен процес“! Особено сме неудовлетворени от липсата на информация за стремежа и борбата на демократично мислещите хора за заклеймяването на комунистическия режим като такъв, процесите на декомунизация, колкото и трудни да бяха те до сега! Нали един ден потомците ще питат защо нашите деди, свидетели на този строй, не са направили всичко, за да няма опити да бъде повторен?! Как е възможно в учебник по история и цивилизации да не е записано, че: 41-то Народно събрание приема решение за подкрепа на: Резолюция1481/2006 г. от Парламентарната асамблея на Съвета на Европа за необходимостта от международно осъждане на престъпленията на тоталитарните комунистически режими; Подкрепя Резолюцията на Европейския парламент от 02.04.2009 г. „Европейската съвест и тоталитаризма“; Подкрепя Резолюцията на Парламентарната Асамблея на Организацията за сигурност и сътрудничество в Европа от 03.07.2009 г. „Ново обединение на разделена Европа“; Обявява 23 август за Ден на памет за престъпленията на националсоциалистическите, комунистическите и другите тоталитарни режими! През 2000 г. Народното събрание прие решение, с което обяви комунистическия режим за престъпен! Защо липсва информация за това?! Комунистическият режим отдавна е заклеймен и осъден от международни институции, учени и политици! Липсата на коректност, вярност към фактите и стила на управление от това време са основните недостатъци в учебниците на почти всички издателства. „Съюз на репресираните от комунизма – памет“", "date": "2019.06.21", "title": "Съюзът на репресираните: Кога и как младите хора ще узнаят за политическия терор, извършен от режима на Тодор Живков?"}
{"url": "https://www.faktor.bg/bg/articles/obshtestvo/zakon-i-red/svidetel-dyankov-okazval-natisk-varhu-mavrodiev-za-uskoryavane-na-privatizatsiyata-na-evn", "text": "Бившият финансов министър Симеон Дянков e оказвал натиск върху бившия шеф на комисията за финансов надзор Стоян Мавродиев за ускоряване на процеса по приватизация на EVN. Това заяви експерт от комисията пред съда.  По думите му самият Мавродиев му е споделял, че многократно Дянков му е звънял и настоявал документацията по сделката да се придвижи в кратки срокове.  \"При една от срещите в КФН от инвестиционния посредник Булброкърс са искали книжата да бъдат приети, въпреки че са били некоректно попълнени\", посочи шефът на дирекцията по надзорна дейност към КФН по онова време Валентин Ганевски.  Липсвала е конкретна цена и методът за провеждане на сделката. В съдебната зала стана ясно още, че дружеството Булброкърс е санкционирано с 3 акта за административни нарушения през 2012 година. Това е станало след проверка на експерти от КФН. На влизане в съда бизнесменът Иво Прокопиев отказа да коментира новото обвинение срещу него за препродажбата на Каолин.", "date": "2019.06.21", "title": "Свидетел: Дянков оказвал натиск върху Мавродиев за ускоряване на приватизацията на EVN"}
{"url": "https://www.faktor.bg/bg/articles/nastapva-astronomicheskoto-lyato", "text": "Астрономическото лято настъпва днес у нас в 18.54 часа, когато е и лятното слънцестоене, се посочва в астрономическия календар за 2019 година. Днешният ден е най-дългият ден в годината. Слънцето изгрява днес в 5.49 часа и залязва в 21.08 часа. Продължителността на деня е 15 часа и 19 минути. През лятото на територията на по-голямата част от България най-високите средни дневни температури са през юли, а по Черноморието и в планините - през август. Лятото е един от четирите сезона в умерения пояс, заедно с есента, зимата и пролетта. Летният сезон започва с лятното слънцестоене - около 21 юни в Северното полукълбо и около 22 декември в Южното полукълбо, и завършва с есенното равноденствие - около 23 септември в Северното полукълбо и около 22 март в Южното полукълбо.", "date": "2019.06.21", "title": "Настъпва астрономическото лято"}
{"url": "https://www.faktor.bg/bg/articles/bentat-na-kamchiya-tryabva-da-bade-premahnat-do-sedmitsa", "text": "Предстои издаване на наказателно постановление за премахване на бента. Това каза пред Нова телевизия Миглена Иванова от РИОСВ-Варна по повод случая, при който на устието на река Камчия единият ръкав на реката се оказа блокиран с бетонови панели, след като багер е заринал и е прекратил съществуването на този канал. Ще има извършено предписание за премахване на издадената дига, за да може да се възстанови биологичното разбообразие в района, заяви Иванова. Предписанието е дадено до 28 юни да бъде премахната тази новоизградена дига, уточни тя. По закон глобата за това нарушение е от 1000 до 10 000 лева, а при неизпълнение на предписанието – от 2000 до 20 000 лева, поясни още Миглена Иванова.", "date": "2019.06.21", "title": "Бентът на Камчия трябва да бъде премахнат до седмица"}
{"url": "https://www.faktor.bg/bg/articles/fondatsiya-ostrov-belene-kategorichno-vazrazyavame-za-manipulativnata-informatsiya-za-kontslagera-belene-v-novite-uchebnitsi", "text": "Сайтът    публикува декларация на фондация „Остров Белене” с председател Михаил Маринов за новите учебници по История и цивилизация за 10-ти клас, за новата учебна година. Неправителствената организация, която се грижи за мястото на бившия лагер и посещенията в него от три години, както и работи за  превръщането му в Мемориал на жертвите на комунистическия режим, първа публикува позицията си на своята страница във Фейсбук: Ние от Фондация „Остров Белене” остро критикуваме поднесената по манипулативен начин, изкривена и премълчана истина за периода на престъпното тоталитарно управление на българската комунистическа партия. Имахме надежда, че в обещаните нови учебници за нашите средношколци тази история ще бъде поднесена безпристрастно и честно, а се оказва, че отново се прави опит за замитане и забравяне на истината за един режим, отговорен за смъртта на над 30 000 наши сънародници непосредствено след 1944 година и за гоненията на още над 300 000 българи, дръзнали да оспорят кървавите методи на управление на БКП. Категорично не сме съгласни с начина по който се поднася информацията за съществуването на лагера „Белене”. Той беше най-големият, най-секретният и най-дълго просъществувал от всички над 25 подобни места в цялата страна. Той беше машина за смазване на човешки съдби, машина за унижения, издевателства, гаври и убийства. През него преминаха над 17 000 невинни българи и мнозина от тях завинаги оставиха костите си там, край брега на река Дунав или в безименни масови гробове. Изключително грозно е да се правят асоциации със сегашния съществуващ затвор в Белене, който е за осъдени криминални лица. Втори обект на лагера „Белене” беше създаден за политически неудобни на комунистическата партия наши сънародници. Там лежаха дори и хора без присъди, политически дейци, военни и офицери, индустриалци, земеделци, анархисти, учители, писатели, дипломати, свещеници и хиляди други невинни, но в никакъв случай криминално осъдени. Истината за съществуването на лагерната система в България трябва да се знае и помни и затова ние от Фондация „Остров Белене” целогодишно посрещаме и придружаваме всеки един, който реши да посети останките от лагера на остров Персин. За наша радост младите хора, които имат желание да научат истината за неговото съществуване с всяка изминала година стават все повече и те идват както от България и от почти всички европейски страни, така и от САЩ и Канада. Призоваваме МОН, отговорните институции, българските граждани, историци и учители да бъде преразгледан и спрян този учебен материал. Той представлява грозна и изкривена манипулация и в никакъв случай не дава ясна представа за 45-годишния период на управление на БКП.", "date": "2019.06.21", "title": "Фондация „Остров Белене”: Категорично възразяваме срещу манипулативната информация за концлагера „Белене” в новите учебници"}
{"url": "https://www.faktor.bg/bg/articles/tramp-razporedil-udari-po-iran-no-posle-otteglil-zapovedta-si", "text": "Президентът на САЩ Доналд Тръмп е одобрил военни удари срещу Иран в отговор на свалянето на американски разузнавателен дрон, струващ 130 милиона долара, но после внезапно се е отказал от решението си, пише американското издание \"Ню Йорк таймс\". Първоначално Тръмп одобрил ударите по такива обекти като радар и ракетни батареи, посочва вестникът, като се позовава на високопоставени представители в американската администрация. Ударите е трябвало да бъдат нанесени преди изгрев слънце днес, за да се намали рискът за иранските военни или за цивилните. Самолети са били вдигнати във въздуха, а кораби са заели позиция, но така и не се стигнало до изстрелване на ракети, защото дошло разпореждане за отказ от атаката, казва висш представител на американската администрация. Засега не е ясно дали ще има в бъдеще удари по цели в Иран, тъй като не става ясно кое е породило отмяната на разпореждането. Не е ясно дали Тръмп е променил мнението си или администрацията е изразила безпокойство относно логистиката или стратегията. Ако до изпълнение на разпореждането се беше стигнало, това щеше да бъде третата подобна заповед на Тръмп за удари по цели в Близкия изток след ударите, нанесени в Сирия през 2017 г. и 2018 г., отбелязва изданието, цитирано от БТА.", "date": "2019.06.21", "title": "Тръмп внезапно отмени разпоредените за днес удари по Иран"}
{"url": "https://www.faktor.bg/bg/articles/novini/balgariya/m-manolova-chuvam-che-nyakakvi-partii-shteli-da-me-nominirat-ne-sam-na-tezgyaha", "text": "\"Непрекъснато ме питат дали ще се кандидатирам за нещо си, чувам, че някакви партии щели да ме номинират - не съм на тезгяха! Когато реша, ще съобщя, но засега нямам решение\", коментира идеята на БСП-София Мая Манолова да бъде номинирана за кмет на столицата и уклончивият отговор на лидера и Корнелия Нинова дали би подкрепила нейната кандидатура. Манолова беше категорична, че партийната субсидия трябва да бъде 1 лев, но че не трябва да се допуска финансиране на партиите от бизнеса. \"Ще трябва в бюлетината към името на партията да се дописват имената на вериги бензиностанции или аптеки, за да знаят избирателите за кого точно става дума\", иронизира идеята Манолова. Тя припомни, че в САЩ кампаниите се финансират като се поощряват малки дарения от възможно най-голям брой симпатизанти, а за предизборни срещи се плащат билети. \"Представяте ли си как българските граждани плащат 50 лева, за да чуят някой политик\", попита Манолова. Според нея, финансирането от бизнеса ще опорочи до крайност българския политически живот и е \"нож в сърцето на демокрацията\".", "date": "2019.06.21", "title": "М. Манолова към БСП: Чувам, че някакви партии щели да ме номинират, не съм на тезгяха"}
{"url": "https://www.faktor.bg/bg/articles/ivaylo-kalfin-predsedatelyat-na-ek-tryabva-da-ima-opit-v-izpalnitelnata-vlast", "text": "За председател на Европейската комисия трябва да се търсят хора с опит в изпълнителната власт в своите държави, заяви в сутрешния блок на БНТ бившият външен министър Ивайло Калфин. Той изрази мнението, че е нормално на този етап лидерите на ЕС да не постигнат консенсус за това кой да заеме високите постове в европейските институции. Всички важни постове в предишния мандат са били водени от представители на ЕНП, без тя да има такова голямо представителство, така че е очаквано сега тя да загуби тези си позиции, заяви Калфин. С оглед на това според Ивайло Калфин кандидатът на ЕНП за председател на ЕК Манфред Вебер не е най-подходящият. Ако искат да имат председател на ЕК, представителите на ЕНП трябва да имат друг вариант освен него, допълни Калфин. Ако Борис Джонсън стане председател на консервативната партия във Великобритания - и респективно - премиер, може да се очакват „ръбести камъни“ при преговорите за Брекзит.", "date": "2019.06.21", "title": "Ивайло Калфин: Очакват се \"ръбести камъни\" за ЕС, ако изберат Борис Джонсън"}
{"url": "https://www.faktor.bg/bg/articles/novini/svyat/lyubomir-kyuchukov-enp-shte-se-opita-da-predlozhi-drug-kandidat-za-predsedatel-na-ek", "text": "„ЕНП ще се опита да предложи от своите редици евентуален друг кандидат за председател на ЕК, защото сегашният – Манфред Вебер, няма подкрепа\", прогнозира пред БНР Любомир Кючуков – директор на Института за икономика и международни отношения. „Очаквано беше, че Съветът не може да излезе с окончателно решение по номинациите. Това е дълъг и тежък процес на преговори. Второ – ситуацията в конкретния случай след изборите за ЕП го прави още по-труден, предвид обстоятелството, че вече не е възможно управление на голяма коалиция. Вече са необходими гласовете на евродепутати поне на още 2 групи – Зелените и доскорошните Либерали. Всичко това при една базисна хипотеза, че ЕНП ще спази заявлението си, че няма да търси сътрудничество с трите партийни групи в ЕП, стоящи по-надясно от нея“, коментира той. Кючуков посочи какви са очакванията според предварителните информации: „Либералите да получат председателското място в Европейския съвет. ПЕС ще запази върховният представител за външна политика и сигурност. За председателя на ЕП има изгледи 5-годишният мандат да бъде разделен на две, като социалистите получат едната половина от него, а втората – ще бъде дадена на Зелените. След това евентуално разпределение на партийно ниво, на преден план вече излизат държавите, т.е. съгласуването на конкретните предложения. Тук от ключово значение ще бъде до каква степен Германия и Франция ще успеят да постигнат това съгласие, което да бъде приемливо и на партийно ниво за левицата и за Зелените“. \"Тук не става дума за позиции, а за политики, за посоката, в която ЕС ще върви през следващите 5 години\", коментира Кючуков.  Според него, Кристалина Георгиева няма сериозни възможности за висок пост в ЕС.", "date": "2019.06.21", "title": "Любомир Кючуков: ЕНП ще се опита да предложи друг кандидат за председател на ЕК"}
{"url": "https://www.faktor.bg/bg/articles/novini/svyat/sasht-sprya-grazhdanskite-si-poleti-v-iranskoto-vazdushno-prostranstvo", "text": "Вашингтон забрани американските граждански полети в контролираното от Техеран въздушно пространство над Персийския залив и Оманския залив \"до второ нареждане\", съобщи АФП, цитирана от БНТ.  Забраната идва в контекста на инцдинет с американски дрон, който беше свален от Иран. Той беше поредният от серията случаи на напрежение в района на Персийския залив, включително нападения срещу шест петролни танкера. Ограниченията се дължат на \"повишените военни действия и засиленото политическо напрежение в региона, което представлява неволен риск за операциите на американското гражданско въздухоплаване и създава възможност за грешни изчисления или погрешно идентифициране\", заяви Федералната авиационна администрация на САЩ.  \"Рискът за американската гражданска авиация се създава от изстреляната ракета \"зема-въздух\" по американски безпилотен самолет”, се казва в изявлението.", "date": "2019.06.21", "title": "САЩ спря гражданските си полети в иранското въздушно пространство"}
{"url": "https://www.faktor.bg/bg/articles/novini/balgariya/deputatite-otlozhiha-glasuvaneto-na-novite-po-niski-parlamentarni-subsidii", "text": "Депутатите отложиха окончателното приемане на нова по-ниска субсидия за парламентарните партии. Причината - бюджетната комисия не е внесла доклад по промените в Закона за държавния бюджет. Промените предвиждаха намаляване на партийната субсидия от 11 лева на 1 лев на глас от 1 юли. Така реално тази година партиите ще вземат субсидия от 6 лева на получен глас, тъй като вече партиите са получили половината от предвидената сума. Отделно текстовете предвиждаха и промяна на начина на финансиране на партиите като разрешиха дарения от фирми и отмениха ограничението за дарение от физическите лица. Срещу последните промени се обявиха както от БСП, така и от ДПС. Отлагане още вчера поиска и лидерът на НФСБ Валери Симеонов.", "date": "2019.06.21", "title": "Депутатите отложиха гласуването на новите по-ниски парламентарни субсидии"}
{"url": "https://www.faktor.bg/bg/articles/novini/svyat/makron-ako-merkel-beshe-kandidat-za-predsedatel-na-ek-shtyah-da-ya-podkrepya", "text": "Президентът на Франция Еманюел Макрон заяви, че е щял да подкрепи кандидатурата на канцлера на Германия Ангела Меркел за поста председател на Европейската комисия, ако тя се бе кандидатирала.  \"Нямам нищо против кандидатура от Германия. Казвал съм го и не се шегувам - ако канцлерът бе кандидат, щях да я подкрепя, защото смятам, че тя разполага с качествата и уменията да бъде много добър председател на комисията\", каза Макрон, цитиран от Ройтерс. \"Но тя не желае това и аз изпитвам дълбоко уважение към решението ѝ\", добави той.  Френският държавен глава води кампания за блокиране на кандидата на Меркел, Манфред Вебер, който е заместник-председател на баварската партия Християнсоциален съюз.  Меркел изрази безпокойство заради липсата на ясно мнозинство - както сред лидерите на ЕС, така и в Европейския парламент - за Вебер, предаде ДПА. \"Ясно е, че това ни изправя пред предизвикателства\", заяви тя след преговорите с европейските си колеги.  Меркел подчерта колко е важно да се постигне споразумение с евродепутатите за ръководните постове. \"При никакви обстоятелства не искаме криза с парламента\", каза тя.", "date": "2019.06.21", "title": "Макрон: Ако Меркел беше кандидат за председател на ЕК, щях да я подкрепя"}
{"url": "https://www.faktor.bg/bg/articles/karakachanov-pregovorniyat-ekip-za-f-16-predstavya-dostoynstvoto-na-balgariya", "text": "По време на парламентарния контрол депутатът от БСП Георги Вергиев се обърна към министъра на отбраната Красимир Каракачанов какъв е съставът на българската делегация, която води преговорите със САЩ за доставка на изтребителите Ф-16 блок 70 за България. Каракачанов заяви, че е създаден екип за общ контрол и финализиране на преговорите от Министерствата на отбраната, на външните работи, на икономиката и на финансите, като от 7 до 9 май представители на всички цитирани министерства са провели поредица от консултации. Преговорите се проведоха на две нива – политическо и експертно. Преговорните екипи са изготвили доклади за срещите, уточни военният министър. Не приемам отношението относно компетентността на преговарящите екипи. Това са високо ценени експерти във ведомствата, в които работят и от които са оторизирани да водят преговорния процес, подчерта Каракачанов. Не поставям под съмнение компетентността на хората. Вие обаче преговаряте с една нация, която държи на достойнство си. Смятате ли, че този екип успя да спази всички параметри и направи всичко възможно това, което беше гласувано в парламента, да се спази, попита Георги Вергиев. Хората от преговорните екипи свършиха работата. Те представят достойнството на България. Принципът на преговорите е реципрочност. Така, както са подадени от страна на САЩ преговарящите, няма как да отиде министър-председателят на преговаря с тях. Мога да ви уверя, че екипите си свършиха работата, друг е въпросът какво ще произлезе от преговорите, тъй като те продължават, каза още Красимир Каракачанов.", "date": "2019.06.21", "title": "Каракачанов: Няма как премиерът Борисов да преговаря със САЩ за изтребителите"}
{"url": "https://www.faktor.bg/bg/articles/daniela-daritkova-razkri-zashto-nyamashe-glasuvane-za-subsidiite", "text": "Когато Бюджетна комисия внесе доклада за намаляването на партийните субсидии, ще може да се включи точката в следващите пленарни заседания. Това сподели пред журналисти председателят на ПГ на ГЕРБ д-р Даниела Дариткова. ,,Няма доклад, внесен от Бюджетна комисия, и в тази връзка нямаше как да се състои днешното гласуване на законопроекта на второ четене. Бюджетна комисия не е внесла доклад. Поради тази причина точката трябваше да отпадне от дневния ред\", обясни д-р Дариткова.", "date": "2019.06.21", "title": "Даниела Дариткова обясни защо гласуването за субсидиите отпадна от дневния ред на НС"}
{"url": "https://www.faktor.bg/bg/articles/novini/balgariya/v-simeonov-ochakvame-da-ima-koalitsionen-savet-za-subsidiite-sled-zavrashtaneto-na-ministar-predsedatelya", "text": "\"Разгледахме сериозно въпроса за партийните субсидии. Обърнахме се към нашите коалиционен партньори и помолихме точката да бъде отложена. Бяхме чути\", съобщи лидерът на НФСБ и съпредседател на \"Обединени патриоти\" Валери Симеонов пред журналисти в Народното събрание. Според него, този въпрос е много важен, защото може да доведе до ликвидиране на многопартийната демокрация, а \"това е най-висшето постижение на демокрацията\". \"Очакваме да има коалиционен съвет след завръщането на министър-председателя. Очакваме да има голям дебат. През последните дни имаше много емоция и малко разум. Подобно решение не е полезно за никого\", коментира Симеонов.", "date": "2019.06.21", "title": "В. Симеонов: Очакваме да има коалиционен съвет за субсидиите след завръщането на министър-председателя"}
{"url": "https://www.faktor.bg/bg/articles/predadoha-na-sad-evgeni-krusev-za-oshtetyavane-na-stolichna-obshtina-s-blizo-1-mln-leva", "text": "Специализираната прокуратура предаде на съда Евгени Крусев за нарушаване на Закона за обществени поръчки и ощтяване на Столична община с 919 863,55 лв. Специализираната прокуратура внесе в Специализирания наказателен съд обвинителен акт срещу заместник-кмета на Столична община Евгени Крусев, завеждащ ресора \"Транспорт и транспортни комуникации\", съобщиха от пресцентъра на Апелативната специализирана прокуратура. Той е предаден на съд за това, че в периода от 27 юни 2018 г. до 05 декември 2018 г., в качеството си на длъжностно лице, заемащо отговорно служебно положение, е нарушил служебните си задължения по Закона за обществените поръчки, както и задълженията, възложени му със Заповед на кмета на Столична община. Предприел e действия за съществено изменение на сключения договор с \"Джи Пи Груп\" АД за обществена поръчка (обявена с Решение № СОА17-РД93-157 от 08 август 2017 г.) а именно: промяна в носещата конструкция на трамвайния релсов път с контактна и кабелна мрежа по улица \"Алабин\" и улица \"Граф Игнатиев\" (1 225,55 метра) с нов тип напречен профил, включващ околорелсова еластична виброизолационна система в съчетание с носеща конструкция от типа \"плаваща плоча\". С това е набавил облага за \"Джи Пи Груп\" и допринесъл за значителни вредни последици за Столична община от заплатени на дружеството строително-монтажни работи на завишени цени в размер на 621 194,01 лева с ДДС, както и заплатени неизпълнени количества и обеми строително-монтажни работи в размер на 298 669,54 лева с ДДС – или общо 919 863,55 лева с ДДС. Така са създадени условия за финансови корекции на основание чл.70, ал.1, т.10 от Закона за управление на средствата от Европейските структурни и инвестиционни фондове, във връзка с чл.2, ал.1, раздел III от приложение 1 от Наредбата за посочване на нередности. Завишените цени в полза на \"Джи Пи Груп\"  се определят от разликата в офертната цена на обществената поръчка на спечелилия и класирания на второ място участник, който предложил същата подложка на релсовия път, положена при изграждане на трасето. Дружеството \"ПСТ градска среда зона 2\" ДЗЗД предложило цена от 5 072 233,22 лв. без ДДС (6 086 679,87 лева с ДДС), а \"Трейс РВП\" ДЗЗД – 4 846 490,15 лв. без ДДС (5 818 788,18 лева с ДДС. Офертната цена на \"Джи Пи Груп\" АД била по-висока с 517 661,69 лв. без ДДС (621 194,01 лева с ДДС) спрямо тази на \"ПСТ градска среда зона 2\" ДЗЗД и със 743 404,75 лв. с ДДС спрямо офертата на \"Трейс РВП\" ДЗЗД. Наред с това, съгласно изменението на проекта, в кривата на ул. \"Алабин\" и ул. \"Граф Игнатиев\" били положени 144 м обикновени релси Ri60(60R1), а не предвидените в договора за обществена поръчка - тип \"60R2 – 290GHT, съгласно БДС EN 14811\". Те били актувани, отчетени като изпълнени и платени на изпълнителя два пъти с два протокола – веднъж с цялото количество релси от 4960 метра, и веднъж с друг протокол. Така общината е била ощетена с още 21 707,14 лв с ДДС от невложени при строително-монтажните работи 144 м. обикновени релси. Според обвинението Евгени Крусев е съзнавал противоправността и наказуемостта на деянието си. Знаел е, че нарушава нормативните изисквания за изменение на обществени поръчки и възложените му с длъжностна характеристика и заповед задължения. Неправомерно е създал облагодетелстващи условия на конкретен правен субект при участието му в процедурата по избор на изпълнител, довели до отстраняване на участник, в резултат на предложен различен вид конструкция при изработване на виброизолационна система. Евгени Крусев е с мярка за нeотклонение \"Подписка\" и наложена забрана да напуска страната. Предстои Специализиваният наказателен съд да насрочи дата за разпоредително заседание по делото.", "date": "2019.06.21", "title": "Спецпрокуратурата предаде на съда Евгени Крусев"}
{"url": "https://www.faktor.bg/bg/articles/parlamentat-osvobodi-yoncheva-i-vitanov-kato-deputati-ot-pg-bsp-za-balgariya", "text": "Народното събрание току-що освободи като членове Петър Витанов и Елена Йончева от парламентарната група \"БСП за България\". Това се случи по тяхно писмено искане. Причината е, че двамата бяха избрани за евродепутати. А Витанов - и за шеф на пратениците на левицата в Европарламента.", "date": "2019.06.21", "title": "Парламентът освободи Йончева и Витанов като депутати от ПГ \"БСП за България\""}
{"url": "https://www.faktor.bg/bg/articles/s-pasi-tova-che-poslanik-mohamed-e-ot-kyurdski-proizhod-ne-ot-znachenie-za-sasht-ne-e-i-znak-za-turtsiya", "text": "\"Има сближаване на позициите и виждате, че се създава някакъв консенсус по отношение на сделката за Ф-16. Чух, че и президента призова да се закупи пълното бойно оборудване, Ангел Найденов от БСП също подкрепя, така че има позитивни сигнали. След влизането ни в НАТО това е втората стратегическа стъпка, която извършва България\", заяви бившият външен министър Соломон Паси. \"Цената, която определя Конгреса не означа, че непременно трябва да купим на тази цена, а защото американския Конгрес иска да контролира на кого и колко американско оръжие ще бъде продадено\", каза още той. Според него, има опция да бъде свалена цената. \"Откакто сме влезли в НАТО сме продали огромно количество оръжие на американците, но за пръв път купуваме. Следващият път, когато купуваме, условията ще бъдат по-добри\", обясни Паси. \"Работил съм с всички американски посланици от 89-та досега, Ерик Рубин е изключителен. Посланик Мустафа е изгряваща звезда. Това, че тя е кюрд, родена в бежански лагер в Иракски Кюрдистан за Америка е история на успеха, тя е мултикултурно общество и за тях това не е проблем\", коментира той назначаването на нов американски посланик. \"Когато се подбира един посланик се гледат двустранните отношения, това не е знак към Турция\", смята той. Паси отново повтори идеята си, че българското правителство трябва да поиска от САЩ изпращане на наш космонавт на Луната. \"30 години България се развива по германски модел по отношение на финансирането на партиите. И сега изведнъж сменяме с американски модел. Смятам, че това е импулсивна реакция на българския политически живот, който е такъв, какъвто е\", коментира Паси.", "date": "2019.06.21", "title": "С. Паси: Това, че посланик Мохамед е от кюрдски произход не от значение за САЩ, не е и знак за Турция"}
{"url": "https://www.faktor.bg/bg/articles/novini/balgariya/goresht-petak-temperaturite-do-34-gradusa", "text": "Отново ще бъде предимно слънчево, следобед - и горещо. В следобедните часове ще се развива купеста, над планинските и северните райони - и купесто-дъждовна облачност, и на места там ще превали и прегърми. Възможни са локални интензивни валежи и градушки. Вятърът ще е слаб, от север. Максималните температури ще са между 29 и 34 градуса, съобщават от НИМХ, цитирани от БТА.", "date": "2019.06.21", "title": "Горещ петък, температурите - до 34 градуса"}
{"url": "https://www.faktor.bg/bg/articles/proval-na-pregovorite-za-priemnik-na-yunker", "text": "Деликатните преговори, водени на срещата на върха на ЕС за намиране на приемлив кандидат за председател на Европейската комисия, се провалиха вчера и бе свикан кризисен Европейски съвет на 30 юни, съобщи Франс прес. \"Няма мнозинство за никой кандидат. Ще се съберем отново на 30 юни. Ще продължа консултациите\", заяви председателят на Европейския съвет Доналд Туск след първия ден от срещата. Слабите надежди за намиране на решение бяха попарени след разговор на Туск с френския президент Еманюел Макрон и германската канцлерка Ангела Меркел. \"Вчера бях предпазлив оптимист. Днес съм повече предпазлив, отколкото оптимист\", каза той в \"Туитър\" след разговора си с двамата лидери. Макрон отхвърля номинацията на защитавания от Меркел претендент, германеца Манфред Вебер, водещия кандидат на Европейската народна партия (ЕНП). Претенденти за председателското място в ЕК са още холандецът Франс Тимерманс от групата на социалистите и датчанката Маргрете Вестагер от групата на либералите и центристите \"Обнови Европа\".  Човекът, който ще заеме на 1 ноември поста от Жан Клод-Юнкер, трябва да получи подкрепата на 21 от 28 европейски лидери и да събере мнозинство от поне 376 гласа в ЕП.  Направено е предложение за разпределението на четири висши поста в ЕС. ЕНП, най-голямата група в европарламента, иска председателския пост в Европейската комисия и никой не оспорва нейните претенции, но трябва да се намери кандидат, различен от Вебер, заявиха пред АФП трима високопоставени източници. Либералите искат да оглавят Европейския съвет, а социалистите ще получат поста ръководител на европейската дипломация. Социалистите и зелените ще си поделят ръководния пост е Европейския парламент, който има 5-годишен мандат, така че представител на всяка от двете групи ще го оглави за по две години и половина, пише БТА.", "date": "2019.06.21", "title": "Кризисен Европейски съвет на 30 юни, преговорите за приемник на Юнкер се провалиха"}
{"url": "https://www.faktor.bg/bg/articles/novini/balgariya/deputatite-reshavat-okonchatelno-kolko-shte-bade-partiynata-subsidiya", "text": "Парламентът се очаква да разгледа окончателно промените в Закона за държавния бюджет за тази година, свързани с намаляването на държавните субсидии на партиите. Вчера бюджетната комисия одобри на второ четене актуализацията на бюджета, с която от 1-ви юли партиите и коалициите ще разполагат с един лев за спечелен глас, но ще могат да получават безлимитни дарения от фирми и физически лица.  Съпредседателят на \"Обединени патриоти\" Валери Симеонов иска точката за промяна на партийните субсидии да не се гледа днес в парламента, а да бъде поставена за обсъждане на Коалиционен съвет.", "date": "2019.06.21", "title": "Депутатите решават окончателно колко ще бъде партийната субсидия"}
