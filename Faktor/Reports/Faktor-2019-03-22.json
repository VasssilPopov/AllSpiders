{"url": "https://www.faktor.bg/bg/articles/otsrochka-po-milost-za-slepiya-voynik-na-partiyata-na-torite", "text": "*** Тереза Мей не може и няма да се вразуми. Тя пак пристигна с празни ръце на срещата на върха в Брюксел и пак нямаше отговори за своите европейски колеги. Какво смята да стори, ако британският парламент отново отхвърли споразумението за Брекзит? Никакъв отговор. Има ли алтернативен план за този случай? Без отговор. И прочие. Резултатът беше още едно заслужено унижение за правителствената ръководителка. Лозунгът на поддръжниците на Брекзит, че на всяка цена искат да си възвърнат контрола от Брюксел, винаги е бил куха фраза. След четиримесечния политически хаос в Лондон, правителствените ръководители на страните от ЕС без колебание поеха контрола за план-графика на Брекзит. Защото търпението се изчерпа, а разочарованието от британската политика е голямо. Европейците искат сагата да приключи колкото се може по-бързо. Те дадоха две седмици отсрочка на Тереза Мей, ако не успее да прокара в парламента сделката за Брекзит. Ако се замислим колко много месеци Тереза Мей пропиля в безплодно упорство, тази отсрочка е всъщност броени минути брекзитово време. И на тази среща на върха не беше по-различно. Същите изтъркани фрази, никакви нови идеи, пълна незаинтересованост, никаква надежда. Ако Тереза Мей събуди очакването, че ще убеди парламента, британците ще имат време до европейските избори през месец май да адаптират законите си. 11 април обаче е следващият препъникамък, в който британците ще се спънат, ако кормилото в Лондон най-сетне не бъде поето от разумни хора, за да бъде спрян стремглавият ход надолу. ЕС разбра, че вероятно ще стане точно така и е добре подготвен. Правителството в Лондон, депутатите или тези, които се чувстват отговорни, имат още един малък шанс да предотвратят катастрофата. Те все още имат възможност да оттеглят молбата за напускане съгласно параграф 50 от европейските договори. Могат също да заявят участието си в европейските избори през май и да помолят за още по-дълга отсрочка на Брекзита. Тереза Мей отново отхвърли и двете възможности. Най-сетне тя трябва да бъде свалена от власт, за да могат да бъдат постигнати компромиси и да бъдат взети решения. Известно е обаче, че торите нямат нито един убедителен кандидат. За поста се кандидатират твърди поддръжници на Брекзита, които само ще усложнят нещата още повече. Ситуацията сред лейбъристката опозиция с нейните стари троцкисти е също толкова обезкуражаваща. Не може ли да се намери един преходен премиер, една жена или мъж, който да сложи края на безкрайната драма с Брекзита? С решението на брюкселската среща на върха Брекзитът е само отложен. Но тази отсрочка е временна. За останалото трябва да се погрижи Лондон. Ако обаче политиците в Лондон не се събудят и не променят курса си, те няма да могат да се измъкнат от капана, в който сами се вкараха. Бързо растящата гражданска петиция за отмяна на Брекзит чрез отмяна на член 50-и би могла да предложи изход. Но Тереза Мей отново даде да се разбере, че тези подписи не я интересуват. През уикенда в Лондон ще се проведе поредната демонстрация срещу Брекзита. Тереза Мей обаче не се впечатлява. Изглежда, че тя междувременно се е примирила с твърдия Брекзит. Това би било най-лошото наследство на една правителствена ръководителка, която дори не заслужава това име, защото е само сляп войник на партията на торите. Който носи отговорност за страната си, не бива да трупа грешка след грешка, като че ли в политиката минус по минус накрая прави плюс.Тереза Мей в момента се конкурира с Дейвид Камерън за титлата най-лош политик на всички времена. И ако поради своята слабост, неспособност и инат тя допусне твърд Брекзит, неминуемо ще я спечели. Наградата е оловен медал и черно петно в учебниците по история. (Заглавието е на Faktor.bg)", "date": "2019.03.22", "title": "Слепият войник на торите"}
{"url": "https://www.faktor.bg/bg/articles/andrey-novakov", "text": "Премиерът Борисов винаги е бил умерен и справедлив човек. Смятам, че и в този случай ще бъде такъв, защото съм сигурен, че стоят политически интереси в този скандал с апартаментите. Всъщност според мен това са скалъпени неща. Убеден съм, че ще се дадат всички необходими обяснения по случая. Така коментира скандала с имотите на известни политици у нас евродепутатът Андрей Новаков от ЕНП/ГЕРБ в студиото на Би Ти Ви. Новаков обясни и ситуацията около пакет \"Мобилност\". По думите му той е бил вкаран за извънредно гласуване в Европейския парламент, но той подчерта, че този пакет няма да влезе в сила от сряда, тъй като това не е окончателното гласуване. ,,В сряда предстои гласуване на първо четене, след това има преговори и едва след тях идва гласуването и на второ четене. Но приемането му е много малко вероятно, почти абсурдно е да се приеме. Знаете ли, това ми прилича малко на боксов мач – опитват се да ни вземат мача в съблекалнята и с помощта на съдиите и по този начин да остават 100 000 български шофьори без работа'', коментира евродепутатът и заяви, че са насрочени нови протести на българи, румънци, поляци и унгарци в сряда. ,,По този документ има повече поправки от броя на евродепутатите, някъде около 1200 поправки, което е ясен знак, че не всички са единодушни по него. Но вижте, един ден той ще финишира в съда и тогава всички негови защитници ще трябва да отговарят за действията си'', обясни още Новаков. ,,Отговорите за Брекзит трябва да се търсят в Лондон, не в Брюксел. ЕС направи всичко по силите си да защити интересите на европейските граждани. Въпреки всички отстъпки, сделката се отхвърли от Лондон, а не от Брюксел'', каза на финала Андрей Новаков.", "date": "2019.03.22", "title": "Новаков: Гласуването на пакет \"Мобилност\" ми прилича на боксов мач - искат да ни го вземат още в съблекалнята"}
{"url": "https://www.faktor.bg/bg/articles/yoncheva-1", "text": "Говорителят на ПГ на „БСП за България“ и водач на листата на БСП за европейските избори Елена Йончева откри международния шахматен турнир за жени \"Млади таланти\" в Плевен. ,,За мен е чест да открия този шахматен турнир, в който участват толкова талантливи жени'', каза Елена Йончева. Пред участниците в турнира тя заяви, че за бъдещето на талантите на България се води битка. ,,Това бъдеще може да бъде постигнато от всеки един от нас с ход на пешката, защото с такъв ход може да бъде свален всеки един цар'', заяви тя. Йончева направи първия ход в турнира и пожела успех на участниците от България, Русия, Румъния и Сърбия. По-късно депутатката от БСП посети художествена галерия \"Светлин Русев\" в Плевен и получи като подарък албум с дарените от художника произведения.  Заедно с нея бяха зам.-председателят на ПГ на „БСП за България“ Георги Свиленски и народният представител Васил Антонов.", "date": "2019.03.22", "title": "Йончева: С един ход на пешката може да бъде свален всеки цар"}
{"url": "https://www.faktor.bg/bg/articles/protest-v-kazahstan-politsiyata-arestuva-desetki-privarzhenitsi-na-opozitsiyata", "text": "Сблъсъци и безредици в Казахстан. Полицията арестува привърженици на опозицията само три дни след изненадващата оставка на президента Нурсултан Назърбаев. Участниците в демонстрациите носеха сини балони - емблема на опозицията. Те скандираха \"Срам!\" и се обявиха против преименуването на столицата Астана на Нурсултан, на името на оттеглилия се лидер. Полицията арестува голяма част от протестиращите.", "date": "2019.03.22", "title": "Сблъсъци в Казахстан: Опозицията скандира \"Срам!\""}
{"url": "https://www.faktor.bg/bg/articles/d-r-kokalov-nikoy-ne-mozhe-da-me-ubedi-che-protestat-na-meditsinskite-sestri-e-spontanen", "text": "Ще има протести, разбира се, няма да ги спрем - те няма да работят, ако няма натиск. Това заяви във \"Всичко коз\" по Канал 3 медицинската сестра Мая Илиева, на която опонира д-р Иван Кокалов, вицепрезидент на КНСБ, според когото протестът е предизборна политическа поръчка. \"За политическата поръчка е мое лично мнение - зад тази идея застана синдикат от една партия. Това е предизборно и никой не може да ме убеди, че този протест е възникнал спонтанно\", каза д-р Кокалов и добави, че ако преговорите със здравното министерство не се увенчаят с успех, синдикатите ще организират национална стачка.  \"Аз не съм против протеста за заплати - но сега сме на масата на преговорите, ако не стане, то ние ще стигнем до национална стачка и много по-голям протест тогава\", заяви вицепрезидентът на КНСБ.  Мая Илиева и д-р Иван Кокалов не бяха на едно мнение и по въпроса за финансирането на здравната система. \"Пари има в здравната каса, има в здравеопазването, но според нас те не се разпределят правилно. Има санитари, които взимат повече от сестри\", заяви Мая Илиева.   \"Парите не достигат, аз съм в надзорния съвет на Здравната каса\", възрази д-р Кокалов, според когото искането на сестрите за две минимални работни заплати е неизпълнимо към момента. \"Две минимални заплати не получава никой, даже и половината лекари в България не получават толкова. Системата на здравеопазването е сложна, тя няма да се излекува с палатки, с протести. Ние копаем в една и съща нива, само че аз не съм екстремист\", каза д-р Кокалов. \"Две-три минимални работни заплати, това е 1120 лв. начална заплата - половината лекари работят за 800-900 лв. начална. Колко тогава ще искат лекарите: 2000-3000 лева?\"   Той поясни, че поисканата от двата синдиката нова методика за разпределяне на допълнителното държавно финансиране е била обещана от министър Ананиев. \"Нека да не противопоставяме съсловията - всичко е въпрос на възможности. Ние сме си поставили за цел през следващите няколко години значително да нараснат заплатите на медицинските специалисти, но няма как всички да получават еднакво\", обясни вицепрезидентът на КНСБ, като изтъкна, че в България има 10-15-20 лекари, които получават 60 000 - 80 000 лв. месечно. \"И в държавни болници има високи заплати - определени специалисти получават десетки хиляди, но аз не им завиждам\", посочи д-р Кокалов.", "date": "2019.03.22", "title": "Иван Кокалов: Протестът на медицинските сестри не е възникнал спонтанно"}
{"url": "https://www.faktor.bg/bg/articles/nfsb-otiva-samostoyatelno-na-evropeyskite-izbori", "text": "Националният фронт за спасение на България ще се яви самостоятелно на изборите за Европейски парламент. Това съобщи в Сливен председателят на партията Валери Симеонов. Симеонов допълни, че коалиция с ВМРО би била естествена, но неосъществима. ,,В същото време коалиция с партия „Атака“ е невъзможна заради съществените разминавания във външната политика. Така че, НФСБ се явява на избори самостоятелно, като ще предложи най-добрите си представители за сформиране на листа за ЕП\", заяви Валери Симеонов. „В момента все още структурите на партията предлагат своите номинации, а в началото на април листата ще бъде готова'', допълни Симеонов . Лидерът на НФСБ обяви, че заявката на БСП за предсрочни парламентарни избори след евровота е опит за подмяна на демократичното устройство на държавата и да спечелят властта без избори. ,,Няма да стане, слабички са'', посочи Симеонов. Валери Симеонов е в Сливен за среща с представители на малкия и средния бизнес и на Асоциация „Здравословно хранене за децата“. Според лидера на НФСБ именно представителите на малкия и среден бизнес заслужават подкрепа, защото осигуряват 75% от работните места в България.", "date": "2019.03.22", "title": "Симеонов: НФСБ отива самостоятелно на европейските избори"}
{"url": "https://www.faktor.bg/bg/articles/otyavleni-frankisti-okupirat-medii-v-ispaniya-predi-predsrochnite-parlamentarni-izbori", "text": "Крайнодясната партия Вокс окупира медийното пространство в Испания с провокациите си малко повече от месец преди предсрочните парламентарни избори на 28 април, съобщават Франс прес и БТА. Партията, за която социологическите проучвания прогнозират, че ще получи голям брой места в парламента на предстоящия вот, провокира сериозна полемика във вторник, след като обяви, че водач на листа в една от провинциите ще бъде Фернандо Пас - човек с ревизионистки убеждения, представящ се за историк. Пас в крайна сметка реши да оттегли кандидатурата си след \"медийното линчуване\", на което според него е станал жертва. Други двама кандидати на Вокс също привлякоха сериозно медийно внимание. Агустин Росети Фернандес де Кастро, бивш бригаден генерал от военноморските сили, и Алберто Асарта, бивш командир на силите на ООН в Ливан, ще оглавят листите на Вокс в две провинции на 28 април. Двамата са част от подписалите разпространения през юли манифест в защита на \"военния образ на генерал Франко, който е охулен днес до крайна степен\". Вокс обяви също така, че водач на листа в провинция ще бъде и Хорхе Кутиляс, който според вестник \"Паис\" е бил арестуван през 1982 г. заради това, че е хвърлял камъни по автобуси, превозващи баски деца, докато е бил главатар на фашистка банда. Една \"отявлено франкистка\" организация. \"Те се опитват да привлекат вниманието и успяват\", особено \"с типа кандидати, които избират\", твърди политологът от университета \"Карлос Трети\" в Мадрид Пабло Симон. \"Това е стратегия, следвана от крайнодесните партии. Колкото по-скандална е кандидатурата, толкова повече реакции провокира тя в медиите и в левицата. Това им позволява да спечелят позиции по-лесно\", добавя той. Вокс \"е една отявлено франкистка организация, която използва реториката, носталгията и образите\" на режима на Франко, заяви в понеделник министърът на транспорта Хосе Луис Абалос, една от ключовите фигури на управляващата социалистическа партия. Основаната през 2013 г. Вокс няма депутати в испанския парламент, а единственото ѝ завоевание е скорошното влизане в 109-членния регионален парламент на Андалусия на 12 нейни депутати. Въпреки това партията се озова на първа страница на новините с провокиращите си противоречия кандидати и със създаващите си полемика предложения като например радикалната лява партия Подемос да бъде забранена, а режимът на огнестрелните оръжия – либерализиран. \"Необходима е радикална и спешна промяна в закона, за да може психически здравите испанци без съдебно минало да могат да притежават оръжие у дома си, но също така и да могат да го използват в ситуации с реална заплаха\", заяви тази седмица лидерът на партията Сантяго Абаскал в интервю за онлайн издание по въпроса за оръжията. Идеята бе единодушно отхвърлена от всички останали партии в една страна, където по този въпрос не съществува дебат, но тя позволи на Вокс да привлече вниманието към себе си.", "date": "2019.03.22", "title": "Отявлени франкисти окупират медии в Испания преди предсрочните парламентарни избори"}
{"url": "https://www.faktor.bg/bg/articles/korneliya-ninova-1-13", "text": "Лидерът на БСП Корнелия Нинова коментира скандала с апартаментите на властта, като заяви, че случилото се е най-добрият синтез на модела \"ГЕРБ\", съобщава БНР. \"Това, което се случва сега, е най-добрият синтез на модела \"ГЕРБ\". Това не е просто един изолиран случай за закупени апартаменти. Не е просто поредното петно, което господин Борисов смята, че така ще изчисти от костюма си, защото той вече целият е в петна. Това е модел, който има поне три характеристики. Първата характеристика е приемане на закони в услуга на бизнесмени и олигарси, които след това ти връщат тази услуга. Нашата теза е, че корупцията вече е държавна политика, разписана в закон. Цветанов и ГЕРБ приеха закон, който облагодетелства фирмата \"Артекс\", които евентуално след това им се отблагодаряват за тази работа\", посочи партийният лидер.  Лидерът на БСП допълни, че ГЕРБ съсипват малкия бизнес, но не се свенят да изнудват едрия и да прокарват два свята на паралелна държава.  Нинова коментира и закупения от нея апартамент от 90 квадратни метра за около 20 000 лева, като поясни, че сделката е направени преди 18 години при други цени, а Нинова не е била в политиката. По думите ѝ, ситуацията е несравнима. Тя обаче не каза и дума за апартаментите на своя съпартиец Кирил Добрев и за \"бореца срещу корупцията\" Елена Йончева, нито за отношенията на Желю Бойчев с фирма \"Артекс\", продала апартаменти на на Цветанов и Цачева на преференциални цени.", "date": "2019.03.22", "title": "Нинова нападна ГЕРБ за апартаментите, оправдава се за своя"}
{"url": "https://www.faktor.bg/bg/articles/nenchev-bzns", "text": "Въпросът (дали ще се кандидатирам за евродепутат - б.р.) ще бъде дискутиран утре. Надавам се още преди обед да вземе подобно решение, каза пред БНР лидерът на БЗНС Николай Ненчев в коментар към темата дали партията му ще участва на евроизборите и ще се кандидатира ли той за евродепутат. Утре има заседание на Управителния съвет и после ще ни очакват от Инициативния комитет (който е предложил да бъде издигнат за независим евродепутат) - повече от 140-150 човека от цялата страна, които ще дойдат тук, за да изложат своите мотиви. Утре ще вземем решение по кой път точно ще вървим, посочи той. По думите на Ненчев предложението да се кандидатира има смисъл дотолкова, доколкото разширява партийния формат. „Нещо, което на мен лично ми допада. Т.е. граждански организации, хора които не са обвързани с партии, са се съгласили да бъдат част от една такава инициатива“. Спорен него БЗНС „в никакъв случай“ не е закъсняло за евроизборите. „Нека напомня, че още септември месец пратих едно писмо до „Демократична България“, до всички лидери в дясно-демократичното пространство, с което ги призовах да организираме вътрешно-коалиционни избори, в които всяка една от политическите сили да излъчи свои кандидати, та хора в един широк кръг – 15-20-30 хил. човека от цялата страна, да определят листата и да излъчат лидер на едно такова обединение. За голямо съжаление дори не получих отговор“, каза Ненчев. “В този смисъл не сме закъснели, защото вярвахме много силно в морала, вярвахме в смисъла на това да бъдем заедно“, добави той. Запитан дали има още с кого да се коалира БЗНС, той бе лаконичен: „Топката е в другото поле. Много ясно артикулирах, че ние изпратихме писмо с подобни намерения. Бяхме готови на всякакви отстъпки за това да бъдем всички заедно...Аз най-малко мога да бъда обвинен в каквато и да е политика извън контекста на европейското и евроатлантическото, доказвам го всеки ден. Ние говорим за морал и за европейски ценности. Обединението на дясното минава през взаимни компромиси, които ние правим не за пръв път“, посочи още лидерът на БЗНС.", "date": "2019.03.22", "title": "Ненчев: Пратих писмо до \"Демократична България\" за общо явяване на евроизборите, но дори не получих отговор"}
{"url": "https://www.faktor.bg/bg/articles/namushkaha-sveshtenik-po-vreme-na-sutreshna-mesa-v-monreal", "text": "Свещеник е бил намушкан по време на сутрешната меса, излъчвана на живо по телевизията от най-голямата канадска катедрала „Св. Йосиф“ в Монреал“, съобщиха от местната полиция, цитирани от БГНЕС. От там допълниха, че духовникът Клод Гроу е леко ранен в горната част на тялото и е настанен в болница. Според свидетели, заподозреният внезапно се е запътил към свещеника и го е нападнал с нож. „Свещеникът щеше да започне да чете Евангелието, когато един човек извади нож, затича се срещу него и го намушка. Нападателят не викаше, не каза нищо, но изглеждаше много решителен в действията си”, обясни един от тях. Заподозреният е арестуван в римокатолическата базилика малко след нападението, извършено пред 50 души около 8:40 ч тази сутрин. Говорителката на храма Селин Барбо каза, че Гроу е бил в съзнание, когато е откаран в болница и всички се надяват да се оправи бързо.", "date": "2019.03.22", "title": "Прободоха с нож свещеник по време на меса, предавана на живо от Монреал"}
{"url": "https://www.faktor.bg/bg/articles/izvadiha-trup-na-mazh-ot-reka-tundzha", "text": "Тялото на 44-годишен мъж е извадено от водите на река Тунджа край Ямбол. По него няма следи от насилие, съобщава МВР, цитирано от БТА.  Удавеният не е бил обявен за издирване. Аутопсия ще изяснява причините за смъртта му.", "date": "2019.03.22", "title": "Извадиха труп на 44-годишен мъж от река Тунджа"}
{"url": "https://www.faktor.bg/bg/articles/hvanaha-piyan-shofyor-na-lineyka-sled-kato-katastrofira-v-plovdiv", "text": "Пиян шофьор на линейка бе установен вчера след обяд в Пловдив, съобщават от областната дирекция на МВР. Около 14:10 часа пътни полицаи посетили катастрофа с леки материални щети на ул. \"Дилянка\". На място било установено, че специален автомобил на многопрофилна болница в града, управляван от 63-годишен мъж, ударил отзад извършващ ляв завой джип \"Дачия\" с 34-годишен водач. Двамата участници били тествани с дрегер за алкохол и апаратът отчел наличие на над 1,2 промила в кръвта на по-възрастния. Той е задържан за едно денонощие в Трето РУ, образувано е бързо производство. За случая е уведомена Районна прокуратура.", "date": "2019.03.22", "title": "Хванаха пиян шофьор на линейка, след като катастрофира в Пловдив"}
{"url": "https://www.faktor.bg/bg/articles/podgotvya-kriteriite-za-publichen-registar-na-razprostranitelite-i-dostavchitsite-na-mediyni-uslugi", "text": "Министерството на културата подготвя критериите за обявяване на обществена поръчка за изготвянето на публичен регистър за разпространителите и доставчиците на медийни услуги. Това обяви министърът на културата Боил Банов в отговор на въпрос на народния представител от ПГ на ГЕРБ Диана Саватева за готовността на регистъра според промените в Закона за задължителното депозиране на печатни и други произведения. Министър Банов заяви, че с промените в закона се въвежда задължение доставчиците на медийни услуги и разпространителите на периодични печатни произведения ежегодно до 30 юни да подават в Министерството на културата декларация по образец, утвърден от министъра. \"МК предприе действия по разработване на образци на декларации. Със заповеди на министъра на културата образците са утвърдени. Същите са публикувани на интернет страницата. Изготвен е проект на наредба и е публикуван за обществено обсъждане. С оглед законовото изискване декларациите да се подават по електронен път чрез интернет страницата на Министерство на културата са предприети действия за осигуряване на автоматизирано управление на процеса на деклариране\", обясни Банов. Той увери, че въпросната система за подаване на декларации е работила в тестови режим в периода до 20 февруари 2019 г. \"Към настоящия момент тя е напълно функционална\", каза още той. Относно публичния регистър на доставчиците той увери: \"Към настоящия момент тече процес по подготовка на техническото задание за създаване на публичен електронен регистър с оглед публично възлагане по реда на обществените поръчки\". Народният представител Диана Саватева отбеляза широкия кръг от лица, който засяга законът, и настоя за по-широка информационна кампания от страна на Министерството на културата.", "date": "2019.03.22", "title": "В подготовка са критериите за публичен регистър на разпространителите и доставчиците на медийни услуги"}
{"url": "https://www.faktor.bg/bg/articles/ispanski-rapar-vazpya-stoichkov", "text": "Известният испански рапър Sule B възпя българската футболна легенда Христо Стоичков. Изпълнителят пусна видео от песента си \"Стоичков\" в интернет и вече трупа огромна популярност. В клипа се виждат кадри от кариерата на Камата. Песента е записана в дует с с рапъра Хуанчо Маркес.", "date": "2019.03.22", "title": "Испански рапър възпя Стоичков"}
{"url": "https://www.faktor.bg/bg/articles/balgarski-tenisisti-izpluvaha-v-svetoven-skandal-s-ugovoreni-machove", "text": "Огромният скандал с уговорени тенис мачове, който белгийските власти разследват, се разрастна и в други страни, сред които и България. Новината съобщи френският в. \"Екип\", цитиран от Tenniskafe. Във Франция бяха задържани и разпитани 17 местни играчи от ниските нива на тениса, а белгийската полиция се е свързала с колегите си в България, САЩ, Германия, Холандия, Египет и Словакия, където също има замесени играчи, посочва dir.bg. Разследването се води от властите в Белгия, защото там се намира смятаният за глава на цялата престъпна схема - Григор Саргасян, който в момента е под домашен арест, а според някои от разпитаните играчи, арменецът е познат в тези среди като \"Маестрото\". Имената на играчите се пазят в тайна докато тече разследването, но всичките са от по-ниските нива на тениса, като играят предимно на турнири от сериите \"Чалънджър\". Вече някои от разпитаните французи са признали, че са получавали пари за уговаряне на мачове, а един от тях е признал за над 20 срещи, от които е заработил над 30 000 евро. Пари, които няма как да получи от награден фонд заради ниския си ранкинг. Известни са имената само на четирима от французите, като всичките са извън първите 350 в света. Белгийските власти твърдят, че в списъка към момента има 137 тенисисити, сред които и такива от България, но имената и броят им към момента са тайна. Те са получавали межу 500 и 3000 евро, в зависимост от това, дали са уговаряли даден гейм, сет или цял мач. Разпитаните разказвали, че така нареченият \"Маестро\" обикалял из нискоразрядните турнири и на място предлагал на даден тенисисит да участва в схемата.", "date": "2019.03.22", "title": "Български тенисисти \"изплуваха\" в световен скандал с уговорени мачове"}
{"url": "https://www.faktor.bg/bg/articles/otets-erediya-ot-osadeni-dushi-prizna-edinstvenata-mi-filmova-nagrada-e-ot-balgariya", "text": "\"Аз се чувствам като посланик на България в Полша\". Това откровено признание направи Ян Енглерт, известен у нас с ролята си на отец Ередия от филма на Въло Радев \"Осъдени души\". Тогава актьорът прекара цяла година в България, за която си спомня с умиление. \"В продължение на 60 г., в които развивам творческа дейност, на рафта \"филми\" притежавам само една българска награда\", призна развълнувано звездата на полското кино, цитиран от Канал3. \"Имаше период, когато получавах десетки писма от България\", отдаде се на сантименти актьорът, като добави, че никога не е получавал толкова писма от почитателите си в Полша. Синеокият поляк, по когото въздишаха поколения българки, дойде в българския парламент и развълнува силно феновете си сред депутатите, журналистите и дори персонала на НС, които се наредиха за снимка със своя идол. В удивителна форма и с тен, стегнат и на 75 г., актьорът е успял да поизлъже времето и да съхрани жизненост и плам в очите. Енглерт е у нас, за да получи отличието \"д-р Хонорис кауза\" от НАТФИЗ, като ректор на полската академия и директор на Народния театър във Варшава. Актьорът и преподавател призна, че живеем във времена, в които културата е отишла на втори план, а полският политически елит не проявява особен интерес към тази сфера. \"В момента решаващо е количеството, а не качеството. Моят министър не е стъпил нито веднъж в моя театър, не, че го критикувам - той е много зает\", разказа още актьорът. Призна с тъга, че нито една от всичките му над 150 роли не е пожънала успеха на отец Ередия от българския филм. Предстоящата награда от нашата театрална академия обяви за \"един прекрасен венец\", а случващото се тук с идването му - като една \"инжекция адреналин\" за кариерата му, от която оставали още няколко години. \"На определена възраст човек спира да се вълнува, но аз се почувствах по-млад и определено се развълнувах\", изповяда още любимата звезда, която с умиление си спомня за годината, прекарана преди 45 г. у нас за снимките на филма и за работата с българските му колеги.", "date": "2019.03.22", "title": "Отец Ередия от \"Осъдени души\" призна: Единствената ми филмова награда е от България"}
{"url": "https://www.faktor.bg/bg/articles/georgi-petarneychev-vleze-li-v-plenarna-zala-paketat-mobilnost-shte-bade-priet", "text": "Влезе ли в пленарна зала в ЕП, пакетът „Мобилност“ 1 ще бъде приет. Това прогнозира в обзорното предаване „Това е България“ на Радио „Фокус“ Георги Петърнейчев, председател на Асоциацията на българските предприятия за международни превози и пътища. По думите му по този казус след седмица ще се извика т.нар. триалог - тристранните преговори между Комисията по транспорт, Съвета на министрите и ЕП.  Според Георги Петърнейчев от Съвета на министрите се избират трима, които да участват в триалога. „От Комисията по транспорт също избират трима и триалогът след седмица е приет. Още една седмица имат – на 17-ти е последната сесия, вкарват го в пленарна зала, гласуват го, на другия ден излиза в Европейския вестник, както е в нашия Държавен вестник, и влиза в действие законът. Убеден съм, че това ще се случи, че е много добре замислено и направено от страните, които имат достатъчно мнозинство и гласове в ЕП, за да си го прокарат“, каза още той. Георги Петърнейчев заяви, че в ЕП се гласува 50+1, а не като при Съвета на министрите, където една трета от тях, ако не са съгласни, въпросът не се гледа и се връща отново.", "date": "2019.03.22", "title": "Георги Петърнейчев: Влезе ли в пленарна зала, пакетът „Мобилност“ ще бъде приет"}
{"url": "https://www.faktor.bg/bg/articles/galap-novite-tehnologii-zalichavat-razlikite-mezhdu-polovete", "text": "Новите технологии овластяват жените, сочат данни от изследване на „Галъп“, представени на конференцията \"Жени, технологии, време\". Технологиите все по-често помагат на жените да се изравнят с мъжете във възможността за кариерно развитие. И ако мъжете в огромното си мнозинство следят новините, то жените са носители на новостите и използват в по-голяма степен новите технологии и в бита и на работното си място. Това коментира Първан Симеонов, изпълнителен директор на Галъп Интернешънъл, пред БНР. „Оказва се, че мъжете са по-добри в хардуерните неща, а като става дума за софтуер, най-общо казано, жените са по-добри. Жените от „играчки“ се превръщат в играчи.“ Данните от въпрос „Кой играе повече“ показват, че двата пола играят еднакво, което по думите на анализатора се отчита като новост, прогрес и ръст. „На територията на обичайните роли – кой печели повече, кой пазарува, кой е навън, кой е вътре в дома – не се променят много нещата. Но когато седнат пред компютъра, и мъже, и жени стават равни. Това изравнява шансовете“, отбелязва Симеонов. Жените са по-отворени към новите неща и ги въвеждат в семейството, отчитат социолозите. „Казано съвсем фриволно и с усмивка (цялото изследване е направено с усмивка), докато седи повече у дома, жената, съвсем парадоксално е повече по света в сравнение с мъжа. Защото докато седи у дома, тя има повече достъп до социални медии, до интернет. В редица бизнес сектори по-успешните мениджъри вече са жени. „И това се дължи на много простия факт, че като че ли жената взима най-доброто от двата свята – и от традиционната представа, че тя е подредена, че добре се грижи, и от факта, че е по-отворена към новото през новите технологии, което е известен компенсаторен ефект, известно догонващо развитие.“ Жените имат и по-голям дял като потребители в онлайн търговията и в по-голяма степен се възползват от възможността да работят, учат и общуват от дома си, отчита изследването.  „Това е много личен избор – спестеното време как го инвестираме и до каква степен използваме възможностите, които интернет ни предоставя. Връзките, които съвременните мъже и жени създават онлайн, вече са един наистина голям социален експеримент – всеки месец 200 милиона души глобално намират свой партньор, използвайки виртуалната среда. Статистиката показва, че браковете сключени през виртуални запознанства, са по-трайни, отколкото физическия контакт във физическия свят“, посочва председателят на Дигитална национална коалиция Гергана Паси.", "date": "2019.03.22", "title": "\"Галъп\": Новите технологии заличават разликите между половете"}
{"url": "https://www.faktor.bg/bg/articles/rusiya-s-avangardna-ideya-prehvarlyash-kolata-na-gaz-darzhavata-ti-go-plashta", "text": "В Русия има план за стимулиране използването на по-чисто гориво на всички нива в транспорта - в случая на газ. Министерството на енергетиката е разработило федерална подпрограма с име \"Развитие на пазара на горивото газ\", в рамките на която се планира изплащането на държавни субсидии за разработването на автомобили, работещи на газ, за закупуването на подобна техника за нуждите на общините и комуналните служби, както и да се компенсират част от разходите за преустройство за работа на газ на таксиметровите коли, пътническите превозвачи и частните собственици на автомобили.Подпрограмата влиза в държавния проект \"Енергоефективност и развитие на енергетиката\". В нея голяма част е отделена на газовото гориво, защото се смята, че субсидирането трябва да помогне не само за развитие на пазара на газовото гориво, но и да подобри екологичната обстановка, защото автомобилите с газови уредби изхвърлят в атмосферата по-малко вредности от класическите бензинови и дизелови коли. За да се класира автомобил за държавна помощ при преустройството на газ, той трябва да не е по-стар от пет години. От министерството предлагат помощта за преустройството да възлиза на 27 000 рубли /723 лева/ за частните собственици на автомобили. При това рефе-рентната цена за преобо-рудване на колата на газ се определя на 90 000 рубли /2410 лева/. Собствениците на лек търговски транспорт ще имат право на субсидия от 48 000 рубли /1285 лева/, на автобуси с дължина до осем метра на 63 000 рубли / 1690 лева/, на други автобуси - 111 000 рубли / 2970 лева/, на камиони -114 000 рубли/3052 лева/ , а на ТИР-ове 147 000 рубли /3930 лева/. \"Няма по нищо да различаваме собствениците на автомобили и очакваме, че основният брой транспортни средства, които ще ползват облекчения по програмата, ще са личен транспорт, принадлежащ на гражданите\" - съобщават от министерството на енергетиката. За следващите пет години министерството предлага да се отделят от бюджета средства за субсидии и компенсации по програмата в размер на 187 милиарда рубли /5 милиарда лева/. От ведомството отбелязват, че по тяхна прогноза около 80% от тези, които ще се възползват от правото на субсидии за монтиране на газова уредба в автомобилите си, ще са частни собственици на коли. Програмата е планирана за реализация в тези региони на Руската федерация, които ще подадат съответна заявка. Средствата ще бъдат отделени от федералния бюджет, но за организацията на процеса за изплащане на компенсации и субсидии ще отговарят регионалните власти. (източник: cross.bg)", "date": "2019.03.22", "title": "Русия с \"авангардна\" идея - прехвърляш колата на газ, държавата ти го плаща"}
{"url": "https://www.faktor.bg/bg/articles/bivshiyat-strateg-na-beliya-dom-stiv-banan-prognozira-zashemetyavashta-pobeda-za-populistite-i-natsionalistite", "text": "Бившият стратег на Белия дом Стив Банън прогнозира \"зашеметяваща победа\" за популистите и националистите на евроизборите през май, като подчерта, че те могат да я постигнат и без негова помощ, предаде Асошиейтед прес. Банън се опитва да създаде движение, обединяващо популистки и националистки гласоподаватели в цяла Европа преди изборите на 23-26 май, но реакцията от някои европейски лидери беше хладна, отбелязва АП. \"Политиците тук не се нуждаят от мен. Те са напълно способни да печелят избори сами\", каза Банън вчера на събитие в старинната библиотека \"Анджелика\" в Рим, информира БТА. Според него \"популисткото, националистко, поддържащо суверенитета движение\" напредва в Европа благодарение на политици като италианския вицепремиер Матео Салвини, унгарския премиер Виктор Орбан и австрийския канцлер Себастиан Курц. \"И затова то може би е на прага (ако импулсът се запази в Испания и други страни) на зашеметяваща победа през май\", каза Банън. Американският политически стратег, на когото мнозина приписват заслугата за това Доналд Тръмп да спечели американските президентски избори, основа в Брюксел фондация, която да подпомогне възхода на популистките партии в Европа. Френският крайнодесен лидер Марин льо Пен покани Банън да говори на партиен конгрес миналата година, но по-късно заяви, че европейците сами ще формират политическката посока на континента. Салвини също запази дистанция, като заяви, че \"разнообразието и оригиналността\" на Европа не винаги се разбира от другата страна на Атлантика.", "date": "2019.03.22", "title": "Бившият стратег на Белия дом прогнозира \"зашеметяваща изненада\" на евроизборите"}
{"url": "https://www.faktor.bg/bg/articles/tayani-terorizmat-nyama-da-promeni-nashite-tsennosti", "text": "Светът отбелязва третата годишнина от кървавите терористични атаки в Брюксел. При взривовете на летище \"Завентем\" и на метростанция \"Маалбек\" загинаха 34-ма души. Ранени бяха повече от 230. Терористичната групировка ИДИЛ пое отговорност за атентатите. В Twitter председателят на Европейския парламент Антонио Таяни написа: \"Три години след ужасяващите нападения, молитвите ми са с близките на жертвите. Тероризмът няма да промени нашите ценности и начин на живот\".", "date": "2019.03.22", "title": "Таяни: Тероризмът няма да промени нашите ценности"}
{"url": "https://www.faktor.bg/bg/articles/kremal-dislotsira-20-raketi-kinzhal-na-voenen-poligon-v-rusiya", "text": "Русия наскоро е преместила около 20 хиперзвукови ракети на военен полигон, съобщи американският телевизионен канал CNBC, позовавайки се на неназовани осведомени източници от разузнаването на САЩ. Това предава руският портал „Военное обозрение“, цитиран от \"Фокус\". Телевизионният канал се позовава на един от събеседниците си, запознат с докладите на разузнаването на САЩ. „Преместването на ракетите на полигон говори, че Русия има амбиции да развива това оръжие и че те са отделили приоритетно значение на тази конкретна програма. Руснаците, като цяло, са определили, че ракетата има удобен дизайн и сега се съсредоточават върху тънката настройка на оръжието чрез изпитания“.  От CNBC отбелязват, че хиперзвуковата ракета клас „въздух-земя“, получила името „Кинжал“, е изпитвана не по-малко от три пъти от Русия, а през юли миналата година „Москва успешно изпита оръжието против цели, намиращи се на повече от 800 км от Кремъл“.  Заместник-министърът на отбраната на Русия Юрий Борисов съвсем наскоро даде нови подробности за новата свръхзвукова ракета \"Кинжал\", които оповести руският президент Владимир Путин в реч пред горната камара на парламента. По думите му, ракетната система \"Кинжал\", която е с въздушно изстрелване и която освен че била способна да направи безполезни всички съществуващи и бъдещи противоракетни системи, също така можела да унищожи големи, движещи се на море морски цели като самолетоносачи, разрушители и крайцери. Това е клас прецизни оръжия, които разполагат с многофункционална бойна глава, способна да удря както стационарни, така и движещи се цели\", уточни Борисов пред в. \"Червена звезда\", който се издава от руското военно министерство. По данни на друг източник на  CNBC, получил информацията си също от доклад на американското разузнаване, руските военни са установили хиперзвукова ракета „Кинжал“ на изтребител МиГ-31, от който тя е била изстреляна не по-малко от 12 пъти. Според американските служби, в момента руснаците работят над установяването на оръжието на стратегически бомбардировач.  Разузнаването на САЩ има сведения, че „според плановете на Кремъл това оръжие трябва да бъде прието на въоръжение през следващата година“.  По-рано бе съобщено, че ескадрила МиГ-31К с „Кинжали“ дежури в Южния военен окръг от декември 2017 година, а от април 2018 година самолетите МиГ-31К осъществяват редовни полети над Черно и Каспийско море.", "date": "2019.03.22", "title": "Кремъл дислоцира 20 ракети „Кинжал“ на военен полигон в Русия"}
{"url": "https://www.faktor.bg/bg/articles/shefat-na-shtaba-na-guaydo-obvinen-v-planirane-na-terostichni-aktove-i-sabotazh", "text": "Началникът на щаба на Гуайдо - 49-годишният Роберто Мареро, е обвинен в планиране на \"актове на саботаж\" срещу официални лица, съобщава БиБиСи. Вътрешният министър на Венецуела Нестор Реверол заяви, че от разузнавателните служби по време на ареста в дома му са открити \"оръжия и чуждестранна валута\". Гуайдо призова за незабавното освобождаване на Мареро. Той обяви, че силите за сигурност са извършили \"незаконно и неконституционно\" действие, като добави, че смята, че предметите, за които се твърди, че са намерени в дома са подхвърлени там. Мареро е арестуван като част от операция за разбиване на \"терористична клетка\", която се предполага, че планира нападения срещу правителството на Мадуро, допълва Реверол. Гуайдо, ръководител на контролираното от опозицията Народно събрание, се обяви за временен президент на 23 януари, като заяви, че преизбирането на Мадуро миналия май е незаконно. На пресконференция вчера той заяви, че арестът на Мареро \"няма да ни накара да се отклоним от пътя, по който се намираме\" и поиска венецуелците да \"останат обединени и мобилизирани\".", "date": "2019.03.22", "title": "Шефът на Щаба на Гуайдо обвинен в планиране на \" актове и саботаж\""}
{"url": "https://www.faktor.bg/bg/articles/zamaglen-video-zapis-ot-strelbata-v-nova-zelandiya-be-izlachen-na-miting-na-erdogan", "text": "Замъглен видеозапис от стрелбата в две джамии в Нова Зеландия днес отново бе излъчен на митинг на турския президент Реджеп Тайип Ердоган, предаде Ройтерс. Видеозаписът бе излъчен два часа след като вицепремиерът и външен министър на Нова Зеландия Уинстън Питърс заяви, че е разбрал, че подобно видео повече няма да бъде излъчвано, отбелязва агенцията, предава БТА. Питърс пристигна на посещение в Истанбул и се срещна с Ердоган. Новозеландският външен министър заяви, че не е молил турския президент да спира излъчването на видеозаписа от нападенията в Нова Зеландия на предизборните митинги в Турция по повод предстоящите на 31 март местни избори, тъй като е разбрал, че вече е спрял да го прави.", "date": "2019.03.22", "title": "Размазан видеозапис от стрелбата в Нова Зеландия бе излъчен на митинг на Ердоган"}
{"url": "https://www.faktor.bg/bg/articles/novini/balgariya/atlantitsi-otbelyazvat-s-konferentsiya-70-g-nato-i-15-g-ot-prisaedinyavaneto-na-balgariya-kam-aliansa", "text": "На 25 март, понеделник Атлантическият съвет на България ще открие в Дома на Европа в София конференция „Членството в НАТО - ключ към Европейския съюз”.  Конференцията е посветена на две важни дати, които ще бъдат отбелязани през настоящата 2019 година. На 4 април се навършват 70 години от подписването на Вашингтонския договор и основаването на НАТО – най-успешния и мощен съюз за колективна отбрана в света. На 29 март ще честваме 15 години от присъединяването на нашата държава към Алианса, което отвори пътя и за присъединяването ни към ЕС. Това заяви пред Faktor.bg съпредседателят на Атлантическия съвет Димитрин Вичев. Гости на конференцията ще бъдат: Росен Плевнелиев, президент на България (2012-2017), Иван Костов, министър-председател на България (1997-2001), Н. Пр. Ерик Рубин, посланик на САЩ в България, Н. Пр. Ема Хопкинс, посланик на Великобритания в България, уточни Вичев. Участие на форума ще вземат и посланиците на Словения, Черна гора, Чехия, Украйна, шарже д,афер на Полша, военните аташета на Румъния и Украйна, и придружаващи ги дипломати. Интерес към събитието проявяват и от дипломатическите мисии на Ирландия, Австрия и Гърция, посочват организаторите. Участие на конференцията ще вземат и  бившите министри на отбраната Бойко Ноев и Николай Ненчев, заместник-министърът на отбраната Атанас Запрянов, проф. Огнян Минчев и др., които ще изнесат доклади по теми за евроатлантическия път на България.", "date": "2019.03.22", "title": "Атлантици отбелязват с конференция 70 г. НАТО и 15 г. от присъединяването на България към Алианса"}
{"url": "https://www.faktor.bg/bg/articles/kremal-izlagal-che-ruskite-su-27-sa-gonili-amerikanskite-iztrebiteli-v-52", "text": "Пентагонът не е съгласен с твърденията, че руски изтребители са прогонили американския стратегически бомбардировач B-52. Това обяви говорителят на американското военно министерство Ерик Пахон, цитиран от РИА Новости. Американският бомбардировач минаваше над Балтийско море. От руското министерство на отбраната обявиха, че изтребители Су-27 са го съпроводили до район, който е отдалечен от руските граници. „Самолетът B-52 извършва рутинни полети в международното въздушно пространство. Той прилага принципа на свобода на корабоплаването и прелитането. На 20-ти март B-52 срещна руски изтребители Су-27. Те провеждаха рутинни действия в региона“, заяви Пахон. Той добави, че B-52 не е бил прогонен и че е успял да извърши задачата си. Руски представители обявиха, че появата на бомбардировача засилва напрежението в региона. Русия вече заяви, че има все повече разузнавателни полети край нейните граници.", "date": "2019.03.22", "title": "Кремъл излъгал, че руските Су-27 са гонили US-изтребители В-52"}
{"url": "https://www.faktor.bg/bg/articles/rumen-radev-za-izborite", "text": "''Свободните, честни и прозрачни избори са едно от най-големите завоевания на демокрацията и с провеждането на всеки вот трябва да отстояваме това. Обществото не трябва да има никакви съмнения за прозрачността и честността на предстоящия вот за представителите на България в Европейския парламент'', заяви Румен Радев на срещата си с ръководството на новия състав на Централната избирателна комисия, цитиран от президентската пресслужба. В срещата участваха новият председател на ЦИК - Стефка Стоева, както и председателят на предишния състав – Ивилина Алексиева. Президентът изтъкна факта, че остава ограничено време до изборите за представители на страната ни в Европейския парламент /ЕП/ и подчерта, че приемствеността в дейността на ЦИК е ключов фактор за успешната работа на комисията. Като основен приоритет за предстоящия вот Румен Радев открои добрата му организация.   \"Провеждането на избори е задача на цялото общество, но за организацията, отчитането на резултатите и най-вече прилагането на изборното право нашето общество ще разчита изключително на усилията и високия професионализъм на ЦИК\", заяви на срещата Румен Радев. Държавният глава и ръководството на комисията обсъдиха начините за намаляване на недействителните бюлетини и на манипулациите, процеса на изготвяне на хронограмата за вота за ЕП, машинното гласуване. Президентът изтъкна, че са важни критериите, по които ще се разпределят по секции 3000-те машини на предстоящия вот. „Изключително важно е да не се допусне компрометиране на машинния вот и да се отговори на очакванията на обществото“, заяви президентът и призова за софтуерна и физическа защита на машинния вот. Президентът съобщи, че след изборите за представители в ЕП ще организира нова среща с ЦИК и с представители на Държавната агенция „Електронно управление”, на която да се обсъди разработването на карта за експериментално въвеждане и приемане на електронно дистанционно гласуване. „Електронното гласуване се очаква от милиони българи не само зад граница, а и в България“, заяви Румен Радев. \"Дейността ни ще бъде насочена в защита на интересите на гражданите за честни, справедливи и вярно отразени гласове на избирателите\", заяви председателят на ЦИК Стефка Стоева. \"Днес предстои и първото работно заседание на новия състав на комисията, на което ще бъде обсъдено машинното гласуване и обществената поръчка, свързана с него. Тя ще бъде проверена от компетентни служители, външни експерти“, увери Стефка Стоева и допълни, че ще започне и работа по критериите за справедливото разпределение на минимум 3000 машини.", "date": "2019.03.22", "title": "Радев наставлява новия шеф на ЦИК: Не трябва да има никакви съмнения за честността на изборите"}
{"url": "https://www.faktor.bg/bg/articles/zhiva-veriga-okolo-dzhamiya-v-nova-zelandiya-za-petachnata-molitva", "text": "Седмица след кървавите атаки в Крайстчърч стотици хора формираха жива верига около джамия в Уелингтън по време на традиционната петъчна молитва. Жестът на местните жители символизира желанието за защита на мюсюлманското население, съобщава CNN. Действията им идват в дните на траур в Нова Зеландия след стрелбата в две джамии, при която терорист застреля 50 човека и рани още 50. Хора от всякакви възрасти, раси и социални прослойки се хванаха за ръце, за да формират живата верига. „Беше тъжно и тихо. Много от жените носеха забрадки. Някои плачеха неутешимо. Беше изключително емоционално. А посланието е ясно: терористите няма да убият духа на Нова Зеландия”, сподели един от участниците в гражданската акция. Членове на мюсюлманската общност пък предлагали вода и чадъри, които да помогнат на хората от живата верига да издържат на горещината. На първата страница на броя си от петък вестник „The Press”, издаван в Крайстчърч, публикува думата „salam” (мир), изписана на арабски и списък с имената на убитите. В знак на съпричастност жива верига беше сформирана и край джамия в Стокхолм.", "date": "2019.03.22", "title": "Жива верига около джамия в Нова Зеландия за петъчната молитва"}
{"url": "https://www.faktor.bg/bg/articles/rezhat-plan-priema-v-universiteti-vavezhdat-novi-pravila-v-srednoto-obrazovanie", "text": "Намалява план-приемът в университетите у нас. Това обяви днес образователният министър Красимир Вълчев. Във ВУЗ-овете през 2019 г. ще бъдат приети около 54 хил. студенти, в това число влизат местата за магистри и докторанти. Сметката показва, че в сравнение с 2018 г. - местата ще бъдат с 2700 по-малко. Приоритетни остават инженерните специалности в техническите направления и в природните науки. От МОН заявиха, че мярката се налага заради разминаване между броя на нужните специалисти и приетите студенти, предаде bTV. \"Обществената загуба ще бъде много по-голяма, ако не осигурим специалисти. Броят на завършващи ученици е един и същ, ние не можем да го променим. Трябва да направим така, че да насочим по-голямата част от тях към инженерно-техническите професионални направления\", каза образователният министър. За първи път през следващата година учениците в X клас ще полагат изпит за завършване на първи гимназиален етап, според новия Закон за предучилищното и училищното образование. Удостоверението за него ще включва оценките от 8 клас до 10 клас. В дипломата на тези ученици, когато завършат 12-и клас през 2022 г., ще бъдат вписани окончателните оценки от изучаваните от тях предмети в 11 и 12-клас. Това ще се отнася за всички гимназии, независимо дали са профилирани или професионални, в дипломата на учениците за 12-и клас ще са оценките по български език, математика, физическо възпитание, гражданско образование и по чужд език. В професионалните гимназии чуждият език обаче ще бъде по професията, съобщи днес на пресконференция заместник-министърът на образованието и науката Таня Михайлова, цитирана от БТА. Тя каза, че вчера се е състояла среща със Съвета на ректорите и е станало ясно, че при кандидатстването на учениците в университет могат да бъдат използвани и оценките от първия гимназиален етап, вписани в удостоверението за завършен първи гимназиален етап. Няколко са вариантите при кандидатстване във висшите училища, като университетите \"ще преценяват дали да вземат оценката от матурата, от дипломата за средно образование, ако съвпада с профила, или да се вземе оценката от първия гимназиален етап\", обясни Михайлова. Удостоверението за първия гимназиален етап е абсолютно легитимен документ, който показва постигнатите резултати от курса за обучение в осми, девети и десети клас по предметите в общата и в избираемата подготовка, заяви заместник-министърът. Министър Красимир Вълчев даде пример за ученик, който иска да кандидатства в университет с история, като обясни, че \"независимо дали той приключва с изучаването на история в десети, 11-и или в 12-и клас, ученикът ще може да кандидатства с история\". Дипломата за средно образование е единствената, в която има среден успех от курса на обучение, който се вписва, но само за оценките от 11 и 12-клас, обобщи Михайлова. Тя информира, че този нов вид на дипломата за средно образование ще влезе в сила през 2022 г., но през новата учебна година, която предстои, ще започнат десетокласниците, които в следващата година ще завършат с удостоверение за първия гимназиален етап. По повод на притеснения на родители, дали трябва да местят децата си след десети клас, за да имат оценка в дипломата, министър Вълчев коментира, че \"не трябва, защото независимо кога са приключили - в десети, 11-и или в 12-и клас, с изучаването на един предмет, ще имат оценка за кандидатстване във висше училище\". Първият випуск, който ще завърши по новата учебна програма и структура, в 2022 г. ще е в 12-и клас, а през 2020 г. ще завърши десети клас, информира министър Вълчев. През 2022 г. ще е първият випуск у нас с такава нова диплома за средно образование, допълни Таня Михайлова. Според новия училищен закон учениците в 11-и и в 12-и клас изучават профилирани предмети, има и нов вид училища - обединени, които са до десети клас. Сега обединените училища в страната са 68, но догодина ще са с 3 повече, каза Михайлова. Тя уточни, че учениците, които завършат обединените училища, ще може да продължат да учат след десети клас в други училища. Учениците, които учат сега по новата образователна структура, са в девети клас. Министър Вълчев припомни, че по стария Закон за народната просвета свидетелство за управление на превозно средство се получаваше след завършено основно образование, а по новия закон ще се получава след завършен десети клас.", "date": "2019.03.22", "title": "Режат план-приема в университетите, въвеждат нови правила в средното образование"}
{"url": "https://www.faktor.bg/bg/articles/mesets-do-velikden-a-yaytsata-veche-poskapvat", "text": "Месец преди Великден яйцата започнаха да поскъпват – сочат данните на Системата за агропазарна информация. В четири области на страната се отчита скок в цената на яйцата с до 12 процента.  Според последния седмичен бюлетин на системата за агропазарна информация средната цена на стандартните яйца е 27 стотинки за брой, като има райони на страната, в които тя достига до 38 стотинки. Експертите не се наемат с прогноза дали поскъпването ще продължи и до какви нива ще стигнат цените на яйцата до края на април, когато е Великден.  Поскъпване, но по-незначително, има и при месото и млечните продукти. Миналата година преди празника статистиците на системата пресметнаха, че стандартно Великденско меню за четиричленно семейство, включващо агнешко месо, хляб, салати, млечни продукти, бира и ракия, струва между 90 и 100 лева на домакинство, като най-скъпа излизаше Великденската трапеза в Русе, а най-евтина – в Бургас.", "date": "2019.03.22", "title": "Месец до Великден, а яйцата вече поскъпват"}
{"url": "https://www.faktor.bg/bg/articles/1900-dushi-shte-badat-naeti-za-lichni-asistenti-na-hora-s-uvrezhdaniya", "text": "Агенцията за социално подпомагане продължава приема на заявления за включване в Националната програма „Асистенти на хора с увреждания”. Кандидатства се в дирекциите по настоящ адрес. По програмата се осигуряват „Личен асистент“ или „Помощник-възпитател\".  Предвижда се наемането на 1900 души при 5-часов работен ден: На личен асистент имат право хора с 90 и над 90 на сто трайно намалена работоспособност и право на чужда помощ. Те трябва да могат да се самообслужват. Месечният доход на член от семейството да не е повече 375 лева, като тук се изключват доходите от месечни помощи или обезщетения за безработица след участие в програма за субсидирана заетост.  Не се сумират и минималният размер на пенсията за инвалидност, социалната инвалидна пенсия, минималният размер на пенсия за стаж и възраст, когато това е единствен доход на семейството, в което единият е съпруг е лице с увреждане, а другият се грижи за него и е безработен в трудоспособна възраст. За да получи личен асистент, човекът с увреждане не трябва да ползва целодневна социална услуга, да не е прехвърлил жилищен, вилен или селскостопански имот през последната година.  Лични асистенти могат да са безработни, хора на социални помощи, които са роднини или членове на семейството на човека с увреждане и живеят в същото населено място с това на лицето, за което полагат грижи. Право на помощник-възпитател по 5 часа дневно имат и деца с увреждания между 50 и 90 процента и право на чужда помощ. Наетите за помощници могат да са безработни или хора на социално подпомагане.", "date": "2019.03.22", "title": "1900 души ще бъдат наети за лични асистенти на хора с увреждания"}
{"url": "https://www.faktor.bg/bg/articles/zadarzhaha-u-nas-trima-trafikanti-na-droga-ot-afrika-kam-evropa", "text": "Специализираната прокуратура и ГДБОП задържаха трима участници в международна мрежа за трафик на наркотици от Африка към Западна Европа, съобщиха от прокуратурата. Лицата са установени на 19 март 2019 г. в София при операция в изпълнение на европейска заповед за арест, издадена от Германия, заради разследване по задържани 75 кг. хероин. Сред задържаните са българин и граждани на Танзания и Сомалия - временно пребиваващи в страната, без постоянни адреси. Събраните доказателства сочат, че тяхната функция в рамките на широка международна престъпна мрежа е била да набират и изпращат в африкански държави български \"мулета\", които да трафикират наркотици, най-вече към Италия и Германия. Тримата са влезли в полезрението на разследващите у нас преди повече от половин година и е образувано разследване. Те са задържани за постоянно в ареста и е задействана е процедура по ектрадирането им във Федералната република.", "date": "2019.03.22", "title": "Пипнаха у нас трима трафиканти на дрога от Африка към Европа"}
{"url": "https://www.faktor.bg/bg/articles/vks-vazobnovi-deloto-za-konfiskatsiya-sreshtu-semeystvoto-na-hristo-biserov", "text": "Върховният касационен съд (ВКС) възобнови делото за конфискация на имущество срещу семейството на Христо Бисеров, съобщава порталът „Lex.bg“.  То беше образувано по иск на антикорупционната комисия за отнемане на имущество от съпругата на Бисеров – Мария, доведения му син Ивайло Главинков и управляваната от него фирма „Солари Елов дол“, като общият му размер е 4 081 099 лева.  До него се стигна, след като през 2013 г. бившият зам.-шеф на парламента и на ДПС и доведеният му син бяха обвинени в пране на пари, неплащане на данъци и нарушаване на Валутния закон. Прокуратурата ги обвини, че са извършили финансови операции с 314 529 щатски долара и 117 192 евро, за които са знаели или предполагали, че са придобити чрез престъпление. Заради тези обвинения комисията по конфискация заведе дело срещу Бисерова и Главинков по отменения Закон за отнемане в полза на държавата на незаконно придобитото имущество и отделен иск за общото имущество на фамилията, ответник по който е и Христо Бисеров.  Обвиненията в пране на пари обаче не издържаха и още през 2016 г. прокуратурата прекрати делото в тази му част. Обвиненията срещу Главинков изцяло отпаднаха, а Бисеров беше даден на съд само за данъчни и валутни престъпления, а след това беше напълно оправдан.  През юни 2016 г. Софийският окръжен съд (СОС) прекрати делото за конфискация срещу Главинков и майка му. Той беше представил пред съда постановлението на прокуратурата за прекратяване на наказателното дело, в което се казваше, че не са събрани доказателства за пране на пари, тъй като не е доказана и предикатна дейност. След това Главинков дори осъди на първа инстанция прокуратурата да му плати обезщетение от 8000 лева за незаконните обвинения.  Тогавашната КОНПИ обжалва определението за прекратяване пред Софийския апелативен съд, като застъпваше тезата, че исковият процес за отнемане на имущество не е обвързан с престъпната дейност на ответника по него. В началото на 2017 г. САС потвърди прекратяването на делото, но докладчикът Красимир Машев беше на особено мнение, защото споделяше виждането, че нито оправдателната присъда, а още по-малко прекратяването на наказателното дело, са пречка за продължаване на процеса за конфискация.  Различното виждане на съдилищата по този въпрос доведе и до тълкувателното решение на ВКС по дело №4/2016 г., с което в края на м.г. беше прието, че прекратяването на наказателното дело е абсолютна процесуална пречка за продължаване на процеса за конфискация. Тълкувателното решение беше за отменения закон за конфискация от 2012 г. и засягаше само делата по него, по които наказателното производство е прекратено докато гражданският процес за конфискация е още висящ. От Комисията за противодействие на корупцията и отнемане на незаконно придобитото имущество (КПКОНПИ) обявиха, че решението ще доведе до прекратяването на поне 20 проверки и дела за над 20 млн. лв. Само две седмици по-късно парламентът преодоля решението на ВКС, след като със спешни промени в закона регламентира, че и за висящите дела по стария закон, а и за тези по действащия, прекратяването на наказателното дело или оправдателната присъда не са пречка за продължаване на делото за отнемане на имуществото.  КПКОНПИ обжалва прекратяването на процеса за конфискация срещу Мария Бисерова и Ивайло Главинков и пред ВКС, но делото беше спряно, докато се чакаше тълкувателното решение. Още през декември шефът на комисията Пламен Георгиев изрично уведоми съда за законопроекта, с който впоследствие беше прието, че прекратеното наказателно дело не слага край на производството за конфискация. В определението, с което възобновяват делото срещу семейството, върховните съдии Мария Иванова-председател и докладчик, Жива Декова и Маргарита Георгиева пишат, че тълкувателните актове са задължителни, докато не бъдат отменени или изменени законите, които са тълкували, какъвто е случаят.  „Налага се изводът, че с оглед възникналото в практиката по приложение на отменения ЗОПДНПИ противоречие, законодателят е счел за наложително да даде недвусмислен външен израз на своята воля прекратяването на наказателното производство за престъпление, посочено в разпоредбата чл. 22, ал. 1 ЗОПДНПИ /отм./ (извън случаите по чл. 22, ал. 2 ЗОПДНПИ /отм./) да не бъде третирано като абсолютна процесуална пречка за съществуването и надлежното упражняване правото на иск за отнемане на незаконно придобито имущество в полза на държавата“, се казва в определението, с което делото е върнато на Окръжния съд в София с указания да продължи.  Междувременно, паралелното дело за конфискация на имущество за близо 2 млн. лева срещу Христо Бисеров, съпругата му и Главинков продължи в Софийския градски съд до постановяване на тълкувателното решение на ВКС, и чак след него беше прекратено. Определението обаче е обжалвано от антикорупционната комисия, но делото още не е стигнало до апелативния съд, тъй като съпругата на Бисеров и доведеният му син още не са получили жалбата срещу прекратяването.", "date": "2019.03.22", "title": "ВКС възобнови делото за конфискация срещу семейството на Христо Бисеров"}
{"url": "https://www.faktor.bg/bg/articles/pochina-narodnata-pevitsa-stefka-kushleva", "text": "Почина народната певица, композитор и диригент Стефка Кушлева, съобщи БГНЕС. Дълги години с прочутия квартет \"Сестри Кушлеви\" тя представяше магията на българските фолклорни песни в страната и чужбина. Поклонението ще бъде в неделя, 24 март, в църквата \"Св. Седмочисленици\" от 11 часа.", "date": "2019.03.22", "title": "Почина народната певица Стефка Кушлева"}
{"url": "https://www.faktor.bg/bg/articles/politolog-temata-s-apartamentite-e-zaradi-pregovorite-s-amerikantsite-za-iztrebitelite", "text": "Темата с имотите е болна тема на българското общество, може би защото нашата народопсихология е такава, че свързваме с битовото голяма част от отношението ни към политиката. Затова и магнитудът на този скандал е много по-голям, отколкото този на предишни политически скандали, заяви в ефира на „Плюс-Минус\" по Нова телевизия политологът Стойчо Стойчев по повод изнесеното от Елена Йончева за новия апартамент на председателя на ПГ на ГЕРБ Цветан Цветанов. Стойчев направи паралел с големия шум около имотите на Тодор Живков и Симеон Сакскобургготски. Според Стойчев подобна сделка, независимо дали тя е законна или не, в предизборно време задължително бива използвана от политическите опоненти. \"Каквито и сделки да имаш, можеш да ги направиш след изборите. Затова разбирам емоционалната реакция на премиера Борисов\", посочи политологът. Според него никой не би спечелил от тези скандали: \"Този тип скандали като цяло влияе на имиджа на политиците като общ кюп и ако БСП си мислят, че ще спечелят някой друг процент в социологическо проучване, може би, но като цяло, да не се надяват\", категоричен е Стойчев. \"Този скандал се раздухва не с цел да се уязви ГЕРБ преди изборите, а заради преговорите с американците за изтребителите\", посочи още той и допълни: \"Ние не знаем кой стои зад тези разкрития, защо сега им се дава гласност. Таймингът е много специфично нещо в българската политика, трябва да му обърнем внимание\". От своя страна колегата му Георги Киряков заяви, че тези скандали ще се отразят негативно на предизборната ситуация на ГЕРБ. \"Най-малкото Цветанов трябва да бъде отстранен от Предизборния щаб на ГЕРБ, тъй като носи негативи и на партията, и на предизборната обстановка\", заяви той. Според него обаче без Цветан Цветанов структурите не могат да съществуват в този си вид. \"Не се знае кой би дошъл на негово място и дали структурите ще го приемат”, коментира Киряков. \"Да не навлизаме чак толкова дълбоко в тази конспирация. Малката разлика в социологическите данни между ГЕРБ и БСП може да се повлияе и везните да бъдат наклонени заради този скандал в полза на БСП. Ще се преекспонира този скандал със сигурност и ще се използва за политически цели, без съмнение\", заяви Киряков.", "date": "2019.03.22", "title": "Политолог: Разкритията за апартаментите е заради преговорите с американците за изтребителите"}
{"url": "https://www.faktor.bg/bg/articles/vlak-s-toksichni-veshtestva-deraylira-vav-frantsiya", "text": "Товарен влак, превозващ амоняк и сода, дерайлира във френския департамента Ланд, съобщават местните власти. Композицията е била съставена от 10 вагона. В един от дерайлиралите вагони е имало 32 тона амоняк. Изтичане на химикали не е констатирано. В два други вагона е имало 66 и 67 тона сода. Има малко изтичане от единия от тях, но то не представлява заплаха, съобщава RTL.fr. На мястото на инцидента работят спасители, установен е периметър за сигурност. Властите призоваха хората за избягват зоната на инцидента и да спазват изискванията на спасителните служби.", "date": "2019.03.22", "title": "Влак с токсични вещества дерайлира във Франция"}
{"url": "https://www.faktor.bg/bg/articles/novini/balgariya/petkov-4-g-shte-bade-gratisniyat-period-za-izbor-na-pensionnata-formula", "text": "Социалното министерство съвместно с НОИ са решили 4 години да бъде преходният период за избор на формулата за формиране на пенсиониране. Преходът с възможност на ползване на стария или на новия модел  ще трае до началото на 2023 г. Решението за гратисния период за бъдещите пенсионери обяви в кулоарите на парламента в отговор на Канал 3 социалният министър, след като участва в парламентарния контрол. \"Говоря за преходна разпоредба, с която да се даде правна възможност на лицата при пенсиониране да изберат при изчисляване на индивидуалният им коефициент да участват и периодите, които с промените беше решено да отпаднат. Тоест, ако бъде подкрепена такава промяна и влезе в сила, в бъдеще хората ще имат възможност, право при заявяване за отпускане на пенсия да поискат пенсията им да бъде изчислена и по стария ред, старата методика, която беше действаща до края на 2018г.”, посочи той. След като мине срокът, избран и заради средносрочната бюджетна прогноза, отново ще се направят изчисления и ще се прегледа формулата на пенсиониране, обясни той. Тези пенсионери пък, които са се пенсионирали от 1 януари по новия модел, който бе спрян по разпореждане на премиера, ще имат 6 месеца да подадат заявление за преизчисление на пенсиите им, ако се чувстват ощетени. Министър-председателят се намеси в казуса, след като се оказа, че десетки хиляди пенсионери по новата формула ще получат в пъти по-малка пенсия, след като са били лишени от възможността да изберат трите си най-добри години от гледна точка на осигурителния доход. \"Никой няма да бъде ощетен\", каза за пореден път социалният министър. \"Тоест, в бъдеще хората, по-голямата част ще бъдат благоприятно засегнати от промените в пенсионната формула, а за друга част от тях, те ще бъдат неутрални - в смисъл, че те ще могат да се пенсионират по реда, който беше досега”, коментира Бисер Петков.", "date": "2019.03.22", "title": "Петков: 4 г. ще бъде гратисният период за избор на пенсионната формула"}
{"url": "https://www.faktor.bg/bg/articles/phenyan-prekratyava-kontaktite-si-sas-seul", "text": "Северна Корея изтегли днес персонала си от бюрото за връзка с Южна Корея, предаде Би Би Си. То бе отворено през септември 2018 г. и символизираше затоплянето в отношенията между двете държави. Южна Корея е била уведомена днес, че представителите на северната ѝ съседка ще освободят офиса по-късно през деня \"по указания отгоре\", заяви южнокорейският зам.-министър на обединението Чун Хе-сон, цитирана от \"Франс прес\". Бюрото, което се намира в севернокорейския пограничен град Кесон, позволяваше на официалните представители на двете държави да комуникират ежедневно за първи път от Корейската война (1950-1953 г.) насам. По всяко едно време в него бяха разположени поне по 20 представители от всяка страна. След като бе открито, южнокорейски министър заяви, че то ще позволи директното обсъждане на всеки въпрос \"24 часа в денонощието, 365 дни в годината\". Преди това Сеул и Пхенян комуникираха чрез факс или специални телефонни линии, които често бяха прекъсвани, когато отношенията се влошаваха. Южнокорейският президент Мун Дже Ин се надяваше, че напредъкът в отношенията между двете държави ще се съхрани дори и при лошо развитие на преговорите между Тръмп и Ким. В този момент тази надежда изглежда илюзорна. Мун разчиташе на уменията си като опитен медиатор, за да се опита да възстанови комуникацията между Вашингтон и Пхенян. Но сега изглежда все по-вероятно, че КНДР не държи да общува със Сеул.", "date": "2019.03.22", "title": "Провалът на срещата Ким-Тръмп сложи точка на контактите между Пхенян и Сеул"}
{"url": "https://www.faktor.bg/bg/articles/novini/balgariya/yu-angelov-shansat-za-obshto-yavyavane-na-evroizborite-s-ataka-i-nfsb-e-minimalen", "text": "ВМРО провежда утре редовния си 7-ми конгрес, на който ще бъдат обсъдени изборите за Европейски парламент. Поканени са и представители на европейските консерватори на различни страни, както и коалиционните партньори на партията. Конгресът е свикан не само по повод изборите, но и по повод редовността, която налага и по закон, каза пред БНР Юлиан Ангелов,  организационен секретар на ВМРО и секретар на Парламентарната група на Обединени патриоти и шеф на предизборния щаб на ВМРО. До момента са постъпили различни предложения за членове на ръководството и предполагам, че най-вероятно самото ръководство ще бъде разширено с нови хора. Иначе за момента от гледна точка на това кой ще бъде председател на ВМРО, няма други предложения, освен направените от структурите за Красимир Каракачанов, каза Ангелов. Той подчерта, че участието на ВМРО в парламентарното мнозинство властта и във всички последни избори показа, че партията върви нагоре и няма нужда от промяна на лидера. В отговор на въпрос за евентуална обща листа на Обединени патриоти за предстоящите евроизбори Ангелов посочи, че поне за момента ВМРО се подготвя за самостоятелно участие във вота, което също ще бъде обсъдено на конгреса. И припомни, че вече има направена номинация за водач на листата в лицето на Ангел Джамбазки, \"който според голяма част от българското общество е най-успешният български евродепутат\". По повод предложението за вътрешни избори за листа на Патриотите Ангелов заяви, че те лидерите на другите парти не са приели присърце инициативата за общо явяване, въпреки желанието на ВМРО. Медиите трябва да искат базата данни, върху която са работили социологическите агенции, каза Ангелов във връзка със сондажи, които показват, че ВМРО няма да успее да има свой евродепутат след изборите. Нямаме притеснения и смятаме, че Ангел Джамбазки отново ще бъде евродепутат, подчерта организационният секретар на ВМРО. И допълни, че по данни на партията и на някои агенции около 30-37% от българите одобряват дейността на Джамбазки. По мои наблюдения шансът за общо явяване на евроизборите с \"Атака\" и НФСБ е минимален, коментира Юлиан Ангелов. По повод скандала с апартамента на заместник-председателя на ГЕРБ Цветан Цветанов Ангелов заяви, че проблемът е, ако в тези сделки има нещо незаконно, което по някакъв начин е ощетило държавата или определени хора. Първо трябва да се произнесат институциите, за да кажем нашето виждане по въпроса, посочи той.", "date": "2019.03.22", "title": "Ю. Ангелов: Шансът за общо явяване на евроизборите с \"Атака\" и НФСБ е минимален"}
{"url": "https://www.faktor.bg/bg/articles/novini/balgariya/prof-aleksandar-dzherov-bsp-se-zanimava-s-mahlenski-skandali-koito-darpat-darzhavata-nadolu", "text": "„СДС има голяма заслуга по време на прехода, тъй като пое управлението след падането на комунистическия режим. Партията свърши много полезна работа и беше необходимо да бъде върната в активната политика“. Това заяви пред Faktor.bg бившият депутат от СДС проф. Александър Джеров по повод общото явяване ГЕРБ и СДС на евроизборите.  „Митингите, които правехме през 90-те години, освежиха въздуха и създадоха впечатлението за по-хубаво бъдеще и за освобождаване от комунистическото управление. СДС ще остане в историята като организация, на чело на която бяха мъдри хора – Стефан Савов, Елка Константинов, д-р Петър Дертлиев и д-р Желю Желев. Това са имена, които охарактеризираха прехода. Те направиха базата за създаване на едно нормално демократично общество. Мисля, че СДС има все още какво да даде на България“, допълни юристът. По думите му няма причина ГЕРБ и „сините“ да не участват заедно на европейски избори, тъй като имат обща политическа база и сходство помежду си. „Не искам да коментирам останалите организации като Демократична България, които са в съмнителната част на дясното политическо поле. Те не са партии, на които бихме могли да се осланяме и които ще направят нещо, защото нямат никаква полезна визия. Тези организации са временни“, категоричен е проф. Джеров.  „Много дребни са тези неща, с които днешната опозиция се занимава. Нека да си гледаме държавата, да се говори за това, от какво има нужда България. В никакъв случай не е полезно в пресата постоянно политиците да се замерват с разни обвинения. Виждате колко фалшиви новини излизат постоянно. Мен не ме интересува този или онзи какво е направил, а какво се върши за страната. Компроматите и обвиненията не са в никакъв случай пътят в правилната посока. Те приличат на махленски скандали, които дърпат държавата надолу“, каза още бившият „син“ депутат.  „Излезе ли новина или фалшива информация, първоначално всички се хващат за нея, а след това тя се забравя, докато не се появи следващият „скандал“, който има същата съдба. Нека да се държим на ниво и да се занимаваме със значимите проблеми. Ако някой е извършил нарушения или престъпления, има прокуратура и съд, които трябва да си свършат работата. Не може пресата да се занимава с такива „велики“ новини – кой какво е казал или направил. Елена Йончева и БСП трябва да спрат да се занимават с „този или онзи казал“. Така много елементарно всеки обвинява другия, че краде. Ние сме държава, която има една прекрасна история, с която трябва да се гордее. Опозицията да си „качи“ мерника, защото с подобни обвинения се излагаме пред цял свят“, категоричен е Джеров.  „Не може опозицията да занимава цялата държава с това, че някой си е купил имот. Управляващите също са граждани, както вие или аз имаме право да излезем на пазара да си купим апартамент или кола. Много лошо звучат тези войни на дребно, защото България е част от европейската общност и всичко, което се случва у нас, тези елементарни битки, звучат лошо. Бойко Борисов и водачите около него издигнаха името на страната ни на такова ниво и на такава висота, на каквато не е била никога. Нека да си припомним като противовес с какво беше известна България през миналия век. Нека да оценим, че имаме държавници, чиито имена звучат положително в европейски и световен мащаб“, допълни юристът.  „Истинският дебат ще бъде подменен не само за евроизборите, а и за местния вот, който предстои през есента. Нека нашите политици да поставят проблемите на високо ниво, което заслужава България, защото другото само губи сили и разбърква мозъците на хората. Бих посъветвал БСП да се обърнат към миналия век и да погледнат как управляваха и къде отиде българската интелигенция. Нека социалистите да преценяват сегашното време през призмата на това, което те са правили“, каза още Александър Джеров.", "date": "2019.03.22", "title": "Проф. Александър Джеров: БСП се занимава с махленски скандали, които дърпат държавата надолу"}
{"url": "https://www.faktor.bg/bg/articles/novini/balgariya/naprezhenie-v-granichnite-regioni-zaradi-izgrazhdaneto-na-bezhanski-lageri", "text": "Напрежение в граничните региони заради изграждането на бежански лагери. Обществената поръчка е на МВР и според нея фургони за бежанци ще има в Любимец, Малко Търново и Елхово. Най-големият - за 1600 души, ще бъде в Елхово. Лагерът ще бъде разположен на територията на „Гранична полиция”. Според обществената поръчка на 27 декара специално изградени площадки ще има 204 спални контейнера с тегло 2 тона и дължина 7 мета. Дали в Елхово ще има бежански лагер е тема номер едно в града. Според хората трябва да има обществено допитване. Кметът Петър Киров коментира за bTV, че никой не е искал мнението му и разбрал за процедурата от сайта на Агенцията за обществени поръчки. „В Елхово вече има един разпределителен център, който стои празен и не сме съгласни да има втори”, каза още той. В близкото село Бояново са в протестна готовност както през 2016 г. Казармите на бившия сапьорен батальон в Бояново тънат в разруха над 20 години. Те са разположени на 300 декара площ. През 2016 г. местните излязоха на протест срещу намеренията на това място да бъдат настанени бежанци. \"Тогава ми казаха, че се подготвят 52 бунгала, по четирима души в бунгало със санитарните възли. Някъде около 200-220 човека, което се оказа после, че не е били вярно и е ставало въпрос за много повече хора”, коментира кметът на село Бояново Кръстьо Драганов. Хората казват, че ще протестират и категорично отказват да има бежански лагер близо до селото. „Към момента дейността, която предвиждаме, е свързана единствено с подготовка на площадките, където евентуално при необходимост ще бъдат оборудвани тези центрове”, обясни зам.-министърът на вътрешните работи Милко Бернер. Според официалната статистика мигрантският натиск към страната ни е намалял в пъти. През 2017 г. инициативна група от Ямбол събра близо 19 000 подписа с искане за референдум срещу бежанските лагери в региона. До него не се стигна, но сред най-активните бяха хората от селата.", "date": "2019.03.22", "title": "Напрежение в граничните региони заради изграждането на бежански лагери"}
{"url": "https://www.faktor.bg/bg/articles/novini/svyat/izkazvane-na-tramp-razbuni-duhovete-v-blizkiya-iztok", "text": "Изказване на Доналд Тръмп отново разбуни духовете в Близкия изток. Според американския президент е време Съединените щати да признаят пълния суверенитет на Израел над Голанските възвишения, които еврейската държава отне от Сирия през 1967 г. Тръмп направи изказването, както обичайно, в \"Туитър\": \"Голанските възвишения са от ключова стратегическа важност за сигурността на Израел и за стабилността на целия регион\". Сирия получи Голанските възвишения през 1944 г. Израел обаче й ги отне по време на шестдневната война през 1967 г. Година по-късно двете страни установиха 70-километрова демилитаризирана зона, контролирана от сили на ООН, но технически и двете останаха в състояние на война. През 1981 г. Израел едностранно анексира възвишенията, но Съветът за сигурност с резолюция отхвърли анексията като невалидна. Турският президент предупреди, че решението на Тръмп заплашва региона с нова криза. \"Вчерашните неуместни коментари на Доналд Тръмп за Голанските възвишения доведоха региона до ръба на нова криза и напрежение”, заяви Реджеп Ердоган. Сирия и Иран на свой ред подчертаха, че подобно решение би било нарушение на резолюцията на Съвета за сигурност на ООН, която признава анексията за невалидна.", "date": "2019.03.22", "title": "Изказване на Тръмп разбуни духовете в Близкия изток"}
{"url": "https://www.faktor.bg/bg/articles/karakachanov-vkarvame-dvama-evrodeputati-ako-sme-zaedno-s-op", "text": "Обединените патриоти могат да вкарат минимум двама евродепутати, ако се явят заедно на изборите за Европарламент, изчисли лидерът на ВМРО Красимир Каракачанов. Иначе разединението им към момента му носело само притеснения. \"И аз също съм притеснен от това, че отиваме разединени. До днес моята теза винаги е била, че Обединени патриоти трябва да се явят заедно в името на това да дадат една сериозна алтернатива на своите избиратели и поддръжници, което гарантира минимум двама депутати\", коментира Каракачанов. Той повтори, че е предложил организирането на вътрешни избори между кандидатите на ВМРО, НФСБ и \"Атака\" с техните номинации за вота. И заподозря, че явно част от коалиционните му партньори в ОП имат желание да се преброят, затова се дърпат от общото явяване на 26 май. Каракачанов декларира, че продължава да настоява за общо явяване и ще го повтори и утре, ако на конгреса на войводите бъде преизбран, което се очаква, тъй като друг издигнат за лидерския пост няма. \"Някои искат да продължават да се броят. Аз мога да гарантирам, че от наша страна ще има добър тон и феърплей игра. Каракачанов обаче беше категоричен, че ако не се договори общо явяване на вота на трите партии, той не смята да прави двустранен съюз, защото това ще означава разбиване на коалицията ОП.\"Ум робува, ум царува, ум патки пасе\", обобщи нагласата в ОП за изборите лидерът на ВМРО. На конгреса на ВМРО са поканени и двамата му коалиционни парньори Валери Симеонов и Волен Сидеров, както и лидерът на ГЕРБ Бойко Борисов, с когото управляват заедно.", "date": "2019.03.22", "title": "Каракачанов със своя социология: Вкарваме двама евродепутати, ако сме заедно с ОП"}
{"url": "https://www.faktor.bg/bg/articles/novini/svyat/v-ukrayna-zadarzhaha-ruski-agent-dokato-gotvel-teroristichen-akt-v-metroto", "text": "Украинското контраразузнаване е арестувало вербуван от руските спецслужби жител на гр. Харков, който се съгласил срещу 15 000 долара да организира терористичен акт в метрото на града, съобщава enigma.ua. Взривното устройство, съдържащо 600 грама тротил е било напълнено с гвоздеи и болтове и е трябвало да бъде активирано чрез телефонно обаждане.  Спецоперацията на Службата за сигурност на Украйна, по време на която взривното устройство било заменено с мулаж, завършила с ареста на руския агент, след като той поставил \"взрива\" на станция на харковското метро.", "date": "2019.03.22", "title": "В Украйна задържаха руски агент докато готвел терористичен акт в метрото(видео)"}
{"url": "https://www.faktor.bg/bg/articles/vuchich-zabavyane-v-dialoga-mezhdu-belgrad-i-prishtina-mozhe-da-podpali-regiona", "text": "Президентът на Сърбия Александър Вучич заяви, че всеки изпуснат ден за продължаване на диалога между Белград и Прищина може да създаде условия, в които една искра да запали целия регион, предава държавната „Радио и телевизия Косово“ (RTK). „Западните държави знаят това“, добави сръбският президент. „Нашето приемане в Европейския съюз зависи от диалога с Прищина и от това дали един ден ще успеем да постигнем споразумение“, каза още Вучич, като добави, че очаква от Германия, Франция и ЕС да станат по-активни в преговорния процес. „Мисля, че ще видим някои от техните инициативи в близкото бъдеще“, каза загадъчно държавният глава.", "date": "2019.03.22", "title": "Вучич: Забавяне в диалога между Белград и Прищина може да подпали региона"}
{"url": "https://www.faktor.bg/bg/articles/obshtestvo/zakon-i-red/antikoruptsionnata-komisiya-se-samosezira-za-pokupkata-na-evtinite-imoti-ot-polititsi", "text": "Комисията за противодействие на корупцията и за отнемане на незаконно придобитото имущество (КПКОНПИ) започва проверка за покупката на апартаменти от председателя на ПГ на ГЕРБ Цветан Цветанов, правосъдния министър Цецка Цачева, депутата Вежди Рашидов и зам.-министъра на спорта Ваня Колева, съобщават от антикорупцонната комисия и допълват, че са се самосезирали по медийни публикации и сигнал на неправителствена организация. Антикорупционният орган ще провери информацията, публикувана в медиите, включително пазарните цени на визираните имоти, произхода на средствата за покупката им, както и възможност за търговия с влияние и конфликт на интереси при приемането на законодателни промени от страна на Народното събрание. Ще бъде проверена и дейността на фирмата продавач „Артекс инженеринг“ АД, както и нейното евентуално участие в обществени поръчки. КПКОНПИ, допълват, че ще бъдат анализирани всички сделки за покупко-продажба, осъществени от търговското дружество за периода 2017 – 2019 г. с оглед установяване на цените, на които обичайно са продавани имоти от фирмата, както и евентуалното установяване на други лица, които са сключили сделки с компанията за продажба на имоти под пазарните цени. За целта ще бъде изискана информация от компетентните органи и за всички получени разрешения за строителство, издаден на дружеството за този период. Ще бъдат разпитани страните по всички сделки - както фирмата, така и Цветан Цветанов, Цецка Цачева, Вежди Рашидов и Ваня Колева. В хода на проверката ще се изследва и наличието или липсата на свързани лица в политически партии и фирма „Артекс инженеринг“ АД, както и дали търговското дружество е правило предизборни дарения. В случай, че на Комисията бъде възложена проверка от Прокуратурата, КПКОНПИ ще извърши и допълнителни действия, с оглед указанията на държавното обвинение.", "date": "2019.03.22", "title": "Антикорупционната комисия се самосезира за покупката на евтините имоти от политици"}
{"url": "https://www.faktor.bg/bg/articles/bomba-izbuhna-do-pernishka-kashta", "text": "Бомба е избухнала в близост до къща в Перник снощи. Това съобщиха от пресцентъра на МВР. Няма пострадали хора. Сигналът е подаден в 22.00 часа. Изясняват се факти и обстоятелства около инцидента. Нанесени са материални щети. Основната версия за взрива е сплашване на собствениците на къщата, за чиято самоличност все още няма информация от МВР.  Очаквайте подробности!", "date": "2019.03.22", "title": "Бомба избухна до пернишка къща"}
{"url": "https://www.faktor.bg/bg/articles/novini/balgariya/e-bakardzhiev-koalitsiyata-s-gerb-za-evroizborite-e-dzhakpot-za-sds", "text": "Бившият председател на Висшия съвет на БСП Красимир Премянов, заяви от взаимодействието на СДС и ГЕРБ, десницата ще спечели повече, въпреки че не изключи да има ползи и за ГЕРБ.  Бившият вицепремиер Евгений Бакърджиев определи новата коалиция като \"джакпот за СДС, защото иначе те трудно биха успели да вкарат дори един човек в европарламента\". \"ГЕРБ дотук традиционно е включвал в листите си представители от други политически формации. Това ще е за пореден път включване на хора в листата на ГЕРБ\", каза той в ефира на Bulgaria ON AIR. Двамата се обединиха около тезата, че европейските избори у нас се превръщат във вътрешна битка с личностни нападки и скандали с имоти, но ни очаква още много до 26 май. По думите на Красимир Премянов и Евгений Бакърджиев резултатите ще покажат дали ще има основание за искане на предсрочни парламентарни избори у нас. \"Разслоенията в Европа, балканизирани и побългарени у нас, дават много по-големи поражения. Това е сбъркана политика\", посочи Бакърджиев.", "date": "2019.03.22", "title": "Е. Бакърджиев: Коалицията с ГЕРБ за евроизборите е джакпот за СДС"}
{"url": "https://www.faktor.bg/bg/articles/tsvetanov-sled-kato-proverkite-sreshtu-men-pokazhat-che-ne-sam-izvarshil-nishto-nezakonno-shte-polucha-li-izvinenie", "text": "\"Няма нищо, от което да се срамувам. Напълно съм убеден, че няма нищо незаконно около моите имоти. Плащанията са направени по банков път, всичко е прозрачно. Сделката е публична, минала е и през агенцията по вписванията. Ако имам нещо да крия – щеше ли всичко да бъде толкова прозрачно. След като проверките срещу мен покажат, че не съм извършил нищо незаконно, ще получа ли извинение\", попита във Велико Търново председателят на ПГ на ГЕРБ и зам.-председател на партията Цветан Цветанов. „Съвсем целенасочено два месеца преди изборите се прави компроматна атака срещу мен. Пределно ясно е, че всичко това ще се използва по време на кампанията. Учуден съм, че във флагман на компроматната война срещу мен се превърна именно президентът Радев“, коментира Цветанов и допълни, че докато не е приключила проверката – не е редно да получава присъди. Той подчерта, че не е придобил нищо на по-ниска цена. Цветан Цветанов говори и за предстоящите европейски избори, листата с кандидати на ГЕРБ за евродепутати и призива на председателя на ЕНП Жозеф Дол за обединение на десните гласове в България. „Всички настоящи евродепутати са получили номинации от структурите в страната. Знаете, че поехме ангажимент да осигурим 2 места на СДС в листата. Другата седмица ще проведем още една работна среща с колегите и на 31 март официално обявяваме листата“, каза зам.-председателят на ГЕРБ. По думите му водачът на листата на ГЕРБ трябва да познава отлично работата на европейските структури, да има международно признание за качествата си, както и да разполага с доверието на нашето европейско семейство – ЕНП. „Появиха се спекулации, че Георги Марков ще оглави листата. Той обаче няма номинации и съответно кандидатурата му не се обсъжда“, съобщи Цветанов.", "date": "2019.03.22", "title": "Цветанов: След като проверките покажат, че не съм извършил нищо незаконно, ще получа ли извинение?"}
{"url": "https://www.faktor.bg/bg/articles/novini/balgariya/gerb-bsp-i-dps-shte-imat-evrodeputati-patriotite-samo-v-koalitsiya", "text": "Два месеца преди евровота ГЕРБ запазва близо 2% преднина пред БСП, показват данни от представително проучване на изследователски център \"Тренд\" по поръчка на \"24 часа\". То е проведено в периода 6-13 март сред 1005 пълнолетни българи в цялата страна. ДПС категорично се утвърждава като трета политическа сила с близо 7% подкрепа. Поради засилващите се възможности \"Обединени патриоти\" да не се явят с обща листа на предстоящите избори, в предварително зададените опции поставихме самостоятелно и тествахме резултата за всяка една от партиите (ВМРО, НФСБ и \"Атака\") в патриотичната коалиция. Най-голям дял от трите успява да мобилизира ВМРО - 2,5% от всички анкетирани, докато \"Атака\" и НФСБ остават съответно с 1,3 и 1%. Подкрепата за \"Демократична България\" и \"Воля\" достига приблизително същите стойности като през февруари, съответно 2,5 и 1,8%. Теренът на проучването приключи преди обявяването на решението на ГЕРБ и СДС за общо явяване на изборите. В следващото ни проучване през април ще отчетем дали новият съюз ще внесе динамика в електоралните стойности на основната управляваща партия. Проучването показа още, че за 58% от всички анкетирани ролята на българските евродепутати в Европейския парламент е важна. Тук ключово се явява разпределението на отговорите по партийни електорати. Сред привържениците на ГЕРБ така мислят 81%, докато сред социалистите този дял е 56%. Това до голяма степен се дължи на различното отношение към ЕС от страна на симпатизантите на ГЕРБ и БСП. Социалната тематика трябва да е приоритет за следващия състав на Европейския парламент – повишаването на жизнения стандарт (11%), равнопоставеност (5%), изравняване на доходите (5%), повече работни места (4%). Десет процентни пункта събира и мигрантската тема. Социалната тема доминира и на въпроса в коя сфера ЕС трябва да отделя повече пари за България. Лидер с 47% посочвания е трудовата заетост, следвана от развитието на изостаналите региони (38%), конкурентоспособност на икономиката (28%), селско стопанство (24%), инфраструктура (20%) и образование (19%). 42% от всички запитани са на мнение, че ЕС трябва да засили контрола над политиките на отделните страни членки срещу 29% на обратното мнение. Малко над половината (52%) смятат, че ако започнат процеси на силно сближаване и интеграция между отделни страни-членки на ЕС, България трябва да участва. Само 16% споделят противоположно мнение. Като цяло българите остават с подчертано положително отношение към ЕС - 62% са положително настроени към ЕС, а 18% - не. Най-масови са позитивните нагласи сред най-младите (18­29-годишните). 80% от тях декларират положително отношение към Евросъюза, а само 6% - отрицателно. За сравнение - сред най-възрастните позициите са доста по-сближени - 39% са с положително срещу 31% с отрицателно отношение към ЕС. Тези данни намират потвърждение и на въпроса дали България спечели, или загуби от членството си в ЕС. Печели, казват 58% от попитаните, срещу почти три пъти по-малко - 20%, на противоположното мнение. Както при отношението към ЕС, така и на този въпрос регистрираме сходна динамика по възрастов критерий. Основните позитиви за българите от приемането на страната ни като част от ЕС са: свободното пътуване, еврофондовете, възможностите за работа, възможностите за образование, свободният пазар и други. В демографските разбивки прави впечатление, че опцията \"свободното пътуване\" има около 10 процентни пункта повече сред по-младите възрастови групи – между 18 и 49 години, като обяснението тук е, че младите са по-мобилни и имат повече възможност да се възползват от това. Сред по-възрастните (над 70 години) финансовата помощ под формата на европейски фондове е водеща. Сред основните негативи се посочват твърде силният контрол отвън, обедняването и по-високите цени на стоките, спадът в традиционните производства и двойният стандарт. Видимо по-лесно за респондентите е да назоват повече позитиви за България от ЕС, отколкото негативи. 34% от анкетираните отговарят с \"Не знам/Не мога да преценя\" за позитивите, докато този процент при негативите е 46%.", "date": "2019.03.22", "title": "ГЕРБ, БСП и ДПС ще имат евродепутати, патриотите - само в коалиция"}
{"url": "https://www.faktor.bg/bg/articles/novini/balgariya/naydenov-estestveniyat-vodach-na-evrolistata-na-bsp-beshe-sergey-stanishev", "text": "\"Естественият водач на листата на БСП за евроизборите беше Сергей Станишев, а изборът на партийното ръководство показа, че има сериозно напрежение вътре във формацията\", коментара пред телевизия Европа бившият министър на отбраната и дългогодишен депутат от левицата Ангел Найденов. Повод стана решението на червените да издигнат кандидатурата на Елена Йончева за водач на листата за евровота на 26 май.  Според Найденов скандалите от последните седмици са в полза на опозицията.", "date": "2019.03.22", "title": "Найденов: Естественият водач на евролистата на БСП беше Сергей Станишев"}
{"url": "https://www.faktor.bg/bg/articles/novini/balgariya/mitropolit-grigoriy-blagodari-na-tsvetanov-za-otpuskaneto-na-sredstva-za-izgrazhdane-na-biblioteka-kam-mitropoliyata", "text": "Великотърновският митрополит Григорий изказа сърдечни благодарности към председателя на ПГ на ГЕРБ и зам.-председател на партията Цветан Цветанов за финансовата подкрепа на правителството за изграждането на  библиотека към Митрополията. С постановление на Министерски съвет в края на миналата година бяха отпуснати 1,5 млн. лв. за църковната библиотека, която ще се превърне в наследник на книжовността на Патриарх Евтимий. „Много сме доволни, това е голяма помощ, която дължим на г-н Цветанов като народен представител от Великотърновска област, защото той запозна правителството с необходимостта да бъде изграден този нов книжовен център”, каза дядо Григорий.  Сградата, която  навремето е национализирана, е била ползвана за детска градина, а сега отново придобита от митрополията.  Сега сградата има спешна нужда от ремонт. В църковната библиотека ще има 35 000 заглавия, като фондът ще се обогатява непрекъснато. Великотърновският митрополит каза още, че ще положи всички усилия ремонтните дейности да завършат до края на годината.", "date": "2019.03.22", "title": "Митрополит Григорий благодари на Цветанов за отпускането на средства за изграждане на  библиотека към Митрополията"}
{"url": "https://www.faktor.bg/bg/articles/novini/svyat/rekordni-navodneniya-v-sasht-shte-ima-novi-obilni-valezhi", "text": "Съединените щати се борят с последствията от рекордните наводнения, които взеха най-малко четири жертви в Средния запад. Размерът на щетите тепърва ще се изчислява. Според първоначалните оценки Небраска е претърпяла 400 милиона долара загуби в животновъдната индустрия и още 440 милиона загуби заради унищожена реколта. Общият размер на щетите обаче все още е неизвестен, тъй като синоптиците предвиждат нови наводнения през следващите седмици.", "date": "2019.03.22", "title": "Рекордни наводнения в САЩ, ще има нови обилни валежи"}
{"url": "https://www.faktor.bg/bg/articles/novini/balgariya/balgarskite-prevozvachi-gotvyat-protest-sreshtu-paketa-mobilnost-v-strasburg", "text": "\"Българските превозвачи се готвят на 27 март за протест пред Европейския парламент в Страсбург срещу очакваното гласуване на пакет \"Мобилност\", съобщи пред БНТ Николай Рашков от Асоциацията на международните превозвачи. \"Обмисляме наш протест в Страсбург, който ще заяви позицията ни, а именно, че в сегашния му вид пакетът е безумен и недомислен. Абсолютен прецедент е как той бива прокаран да влезе в последния възможен момент в сегашния парламент\", каза още той и добави, че превозвачите се събират в събота за окончателно обсъждане, но ако в понеделник евродепутатите одобрят проекта за дневен ред, протестът ще бъде проведен на 27 март. Ще се настоява новият Европейски парламент да преразгледа отново проекта за европейско законодателство в детайли и да не се бърза в последните дни на стария. \"Ако пакетът влезе в този вид, малките фирми ще фалират, а големите ще се изнесат от България\", прогнозира той. Според Рашков това ще се отрази на българската икономика, тъй като секторът произвежда 18% от БВП и наема около 150 000 души.", "date": "2019.03.22", "title": "Българските превозвачи готвят протест срещу пакета \"Мобилност\" в Страсбург"}
{"url": "https://www.faktor.bg/bg/articles/gerb-nyama-popravka-arteks-v-zakona-za-ustroystvo-na-teritoriyata", "text": "\"Промените в Закона за устройство на територията, които удължиха възможността един строеж да бъде започнат и завършен за срок от 10 години, нямат връзка със строеж на фирма \"Артекс\". Това каза депутатът от регионалната комисия в парламента Александър Ненков. Той беше категоричен, че не е коректно да се нарича \"поправката \"Артекс\", защото по-скоро звучи подвеждащо. \"Поправката бе приета от депутатите през 2017 г. \"Законопроектът, който сме внесли с колегите, е плод на съвместен труд на МРРБ и парламентарната комисия\", заяви народният представител от ГЕРБ. Поправката се отнася до обекти в първа и втора категория - най-големите обекти, на които сме дали толеранс поради чисто обективни причини\", уточни Ненков. \"Дали сме толеранс вместо за 5 години, те да бъдат завършени за 10 години\", каза още народният представител от ГЕРБ. \"Що се отнася до конкретния проект - нито ме интересува, нито някога е имало някакви отношения към този обект и съответната фирма\", отсече Ненков по адрес на \"Артекс\". Депутатът твърди, че лично се е запознал с фактологията и фирмата не се е възползвала от поправката. \"В закона никъде не е казано, че важи с някаква задна дата“, заяви Ненков и декларира, че няма никакво отношение към въпросния обект, визирайки тъй наречения небостъргач на строителната фирма, за който се появиха информации, че е вдигнат, благодарение на законовата поправка.", "date": "2019.03.22", "title": "Александър Ненков: Няма поправка \"Артекс\" в закона за устройство на територията"}
{"url": "https://www.faktor.bg/bg/articles/borisov-gerb-shte-si-ponese-posledstviyata-za-skandalite-sazdal-sam-partiyata-za-da-se-bori-s-koruptsiyata-na-bsp", "text": "\"Когато се прибера в България, ще събера колегите, замесени в скандалите. В ГЕРБ ще си понесем последствията\". Това каза пред журналисти в Брюксел премиерът Бойко Борисов, предаде „Фокус“. „Тази партия съм я създал, за да се бори с корупцията на БСП. И ГЕРБ благодарение на българския народ им нанесе толкова удари, колкото няма в цялата история. Как ще оневиним БСП за лагерите, за националните катастрофи, за съсипването на икономика, за фалитите на банките“, попита премиерът. \"Имах с всичките разговори по телефона. Обясняват ми, че всичко е легално. Върнете и закона, който приеха борците срещу корупцията - да го видим, да го почетем малко - той звучи като виц\", коментира Бойко Борисов.  \"Трябва да има дебат - хубаво ли е да има високи сгради. Искат колиби - колиби. Глас народен, глас божи. Колкото и да съм за мир, толкова неща се правят добри и само с общи усилия можем да се измъкнем. Снощи говорих и с Могерини, и с Ципрас. Говорихме си с Кипър, че ако имаме готов интерконектор, на юг-север се създава още една възможност за газопренос. Имаме рядък шанс да го направим\", допълни той.  В Брюксел министър-председателят заяви още, че винаги е търсил институционална диалогичност с президента. \"Аз лично съм докладвал на президента и за терористичните актове, и за това, което правим в икономиката. Лично аз - два пъти, не го шумим, защото е война. Но в същото време, защото е институционално, за което му благодаря, след това пратих специалните служби с детайлите да го запозная\", каза премиерът.", "date": "2019.03.22", "title": "Бойко Борисов: Създал съм ГЕРБ, за да се бори с корупцията на БСП"}
{"url": "https://www.faktor.bg/bg/articles/novini/svyat/startira-uchenie-s-amerikanski-voynitsi-kakvoto-evropa-ne-e-vizhdala-ot-vremeto-na-studenata-voyna", "text": "Тази седмица над 1 500 американски войници заминават за Полша за учение за бързо разгръщане, каквото Европа не е виждала от времето на Студената война.  Войниците от 1-ва бронетанкова дивизия от форт Блис в щата Тексас са получили заповед за 7 дни да се доберат до Германия, а след това да се отправят към Полша, за да вземат участие в триседмичното учение. Генерал-майор Гронски съобщи пред Army Times, че един от батальоните се е намирал на артилерийски полигон, когато получил заповедта за заминаването и коментира, че това е \"възможно най-реалистична ситуация\" за бързо разгръщане. В учението ще участват и полски военни части от моторизираната пехота. Стратегията \"динамично използване на сила\" дава възможност на командирите в Европа бързо да разполагат войски в ключови райони, често с цел за предотвратяване или сдържане на конфликт. Такова учение е изпълнявано с цел да се отговори на потенциално нахлуване на въоръжени сили от Съветския съюз, но този тип учения за разгращане са прекратени през 1990 година. През последните три години американската армия е разположила допълнителни военни части и техника в Европа, за да окаже помощ на силите на НАТО заради модернизирането на руската армия и въоръжения в региона.", "date": "2019.03.22", "title": "Стартира учение с американски войници каквото Европа не е виждала от времето на Студената война"}
{"url": "https://www.faktor.bg/bg/articles/tsetska-tsacheva-poiskah-kpkonpi-i-glavniya-prokuror", "text": "\"Поисках КПКОНПИ и главният прокурор да извършат проверки за придобития от мен имот на ул. „Юрий Гагарин“. Това каза пред журналисти министърът на правосъдието Цецка Цачева. „Искам да информирам, че тази сутрин с нарочно писмено волеизявление от моя страна съм сезирала председателя на КПКОНПИ, както и главния прокурор за категоричното ми желание да бъдат извършени проверки за придобития от мен имот на ул. „Юрий Гагарин“. Като бъдат проследени средствата, с които е придобит имотът, и установено има ли конфликт на интереси с фирмата продавач, има ли злоупотреба с власт, както и други нарушения при договорните отношения“, заяви Цачева и изрази готовност да сътрудничи на проверките.  „Давам съгласието си да бъде разкрита единствената сметка, с която разполагам. Нямам офшорни сметки, нямам търговски дружества, нямам свързани лица, с които при властовите ми позиции да съм имала контакти. Както и ще настоявам резултатите от проверката да бъдат публично огласени“, каза още тя и посочи, че до излизане на резултатите от проверките няма да коментира повече тази тема. „Цената е за имот в груб строеж. И в нотариалния акт това, което е записано, е цена на имот в груб строеж“, обясни Цачева.", "date": "2019.03.22", "title": "Цецка Цачева поиска КПКОНПИ и главният прокурор да проверят имота ѝ в кв. \"Изток\""}
{"url": "https://www.faktor.bg/bg/articles/novini/balgariya/da-sprem-neonatsistite-kogato-maykite-slozhat-chernite-zabradki-shte-bade-kasno", "text": "На този ден преди четири години в хотел „Холидей Ин” в Санкт Петербург се проведе т.нар. МЕЖДУНАРОДЕН РУСКИ КОНСЕРВАТИВЕН ФОРУМ. Афиширан бе като „първият в световната история форум на национално-ориентираните политически сили от Европа и Русия”. В залата заедно с представители на българската партия „Атака”, бяха и други крайнолеви и крайнодесни неонацистки партии и организации от Европа – италианската „Форца Нуова”, дясноекстремистката Националдемократическа партия на Германия, гръцката ултрадясна партия „Златна зора”, националсоциалистическата „Партия на шведите” , „Партията на датчаните”, Британската „национална партия”, английската „Лига на живота”, „Ломбардската лига”, „Националната партия на Финландия”, белгийската организация „Евро-Рус” и др. Със свои представители на форума бяха делегирали и от т.нар. Донецка народна република. Руските националисти бяха представени от партии като „Родина”, „Руското обществено движение” и „Руското имперско движение”. Целта на неонацисткия форум бе да се демонстрира   в момент, когато светът осъждаше категорично неговата политика – заповяданата от него агресия срещу Украйна и анексирането на Крим. Спомням си добре, че тогава руски граждани излязоха на протест срещу това „тържество” на неонацизма в Русия. Но се случи това, което не очаквах. Руската полиция започна да бие и задържа антифашистите, протестиращите срещу нацисткото сборище, за да гарантира спокойствието на фашистите. Тогава написах: Хора бдете! От Русия идва опасност! И тази опасност не е отминала. Днес тя пуска своите отровни пипала и към управлението на Европа, към Европейския парламент. За Европарламента се стягат крайни националпопулистки партии и неонацистки партии. Техните връзки с Кремъл са известни. Целта им е   Искат да ни върнат в ХХ век, във времето на двете световни войни, на милионите жертви. Защото национализмът никога не е носил мир. Тази идеология е синоним на смъртта и войната. В България има партии и „граждански” организации, които желаят да се случи тази трагедия. Те ни водят към нея. Имат своите привърженици. Но европейските избори са първата възможност да бъдат спрeни. България не трябва да изпраща антиевропейци и лица одобряващи фашисткото сборище в Санкт Петербург в Европейския парламент. Ако искаме да запазим държавата си и да я има обединена Европа. Свидетели сме как националпопулизма доведе до сериозна криза дори държава като Великобритания. Британски политици станаха негови заложници.  Националпопулизмът на „жълтите жилетки” във Франция принуди президентът Макрон да прави отстъпки. Национализмът тресе Италия и Австрия. Затова ви моля да погледнете снимката, която публикувам на тази руска жена, която през 2015 г. в Санкт Петербург протестира с лозунг, с който казва, че не желае чужди нацисти, защото „своите няма къде да денем”.  На предстоящите европейски избори трябва да спрем националпопулистите и неонацистите. Не го ли сторим ще има много да патим! Предупреждавам за това сега, защото когато майките сложат черните забрадки ще бъде късно.", "date": "2019.03.22", "title": "Да спрем неонацистите – когато майките сложат черните забрадки ще бъде късно!"}
{"url": "https://www.faktor.bg/bg/articles/parlamentat-izbra-radoslav-milenkov-za-podupravitel-na-bnb", "text": "Парламентът избра единодушно със 115 гласа \"за\" Радослав Миленков за подуправител - ръководител на управление \"Банков надзор\", на Българската народна банка.  Народните представители освободиха от поста досегашния подуправител Димитър Костов заради подадена остава, припомня БТА. След гласуването Радослав Миленков положи клетва.", "date": "2019.03.22", "title": "Парламентът избра Радослав Миленков за подуправител на БНБ"}
{"url": "https://www.faktor.bg/bg/articles/haralan-aleksandrov-politikata-na-obvineniya-mozhe-da-dovede-do-degradatsiya-na-obshtestvoto", "text": "\"Политиката на обвинение, която водят политиците, може да доведе до деградация на обществото\". Това каза пред \"Фокус\" социалният антрополог Харалан Александров. Според него този тип политическо говорене е огромно разхищение на публична енергия. Той обясни, че това говорене се състои в обвинения и контраобвинения, което с наближаване на изборите ще се увеличи и ще заглуши смисления разговор. Българската политическа класа и специално опозицията нямат ресурс и въображение за нещо по-добро от това да разобличава управляващите в реални или въображаеми прегрешения, каза още той.  „Този тип политическа комуникация е характерна за примитивните общности и води към регрес. Хората спират да виждат света с неговите нюанси и светлосенки и започват да го интепретират като черно-бял. Това, което започва да се случва в България е, че политиците насърчават защитен режим на хората. Това са нагласи, настроения и поведения, които са в ниския регистър на човешкото развитие. Те не са ориентирани към разума, не са ориентирани към вдъхновението от идеи, нито към развитието на общността, а към омразата, завистта, лошотията и желанието да нараниш някого, обясни социалният антрополог.  Доц. Харалан Александров каза още, че българската общност се е научила да се защитава и когато политиците полудеят се оттегля в позиция на сеирджия. Той обясни, че не е важно какво казва една публична фигура, а какво прави, какво послание излъчва и на какво ниво. В тревожна ситуация като днешната, омразата и обвинението не ни върши услуга, каза още той и припомни, че изборите ще минат и след това ще се наложи да се работи с хората от враждуващите лагери.", "date": "2019.03.22", "title": "Харалан Александров: Комуникацията на опозицията е характерна за примитивните общности"}
{"url": "https://www.faktor.bg/bg/articles/novini/svyat/kade-e-konfliktat-mezhdu-es-i-orban", "text": "Унгарският премиер Виктор Орбан - националист и консерватор, чиято партия ФИДЕС е със замразено членство в дясната Европейската народна партия заради провокациите му срещу Брюксел, взема през последните години нови и нови противоречиви мерки. Те бяха посрещнати с безпрецедентно неодобрение от Европейския парламент, който през септември заяви, че се погазват \"ценностите\" на ЕС, пише Франс прес. Завърнал се на власт през 2010 г., Орбан се залови с мащабно преразглеждане на конституцията, увековечило в нея ценности като \"християнството\" и \"традиционното семейство\". Реформата засилва влиянието на правителството върху правосъдието и циментира властта на партията му ФИДЕС над институциите и медиите, повечето контролирани от близки до него хора. Правата на Конституционния съд бяха ограничени, а тази зима се появиха и специални съдилища за деликатни въпроси като обществените поръчки и спорните въпроси, свързани с избори. Това подхрани страховете от нови посегателства върху независимостта на правосъдието. Освен това Орбан наложи гласуване в един тур, като по-голямата част от депутатите се избират на мажоритарен принцип. Това облагодетелства неговата партия при липса на единни кандидати на опозицията. Съчетани с отслабването на медийния плурализъм, \"враждебната и сплашваща риторика\" и \"прекомерните\" разходи на кабинета за предизборни кампании, тези мерки създават \"неблагоприятен климат\" за справедливи избори, сочат оценки на Европейския парламент. С резултат от 49,3 на сто във вота за парламент през април 2018 г. Орбан спечели квалифицирано мнозинство от две трети, което му даде възможност да продължи институционалните си реформи. С натиска и разнообразните ограничения, наложени на висшето образование, Унгария се опълчва \"срещу правото на академична свобода\", заяви Европейският парламент. Наричани от властта \"чуждестранни агенти\", правозащитните НПО, бранещи по-специално мигрантите, бяха същевременно обложени със специални данъци и задължени да се впишат в специален регистър. Подпомагането на мигранти може да бъде наказано с лишаване от свобода. \"Автоматично поставяне под стража\" на кандидатите за убежище, възможност за безсрочни арести, побои в полицията - Европарламентът заяви, че действията на Унгария спрямо мигрантите са в противоречие със законите на ЕС. Както и отказът на Будапеща да изпълнява квотите за приемане на мигранти, определени от общността. Страната бе заклеймена и заради отношението към ромското си малцинство, а също така по повод забраната бездомници да спят по улиците и да влизат в някои публични пространства. Ето капката, заради която според ЕНП е преляла чашата: въпреки че Унгария е сред основните получатели на европейски фондове, Будапеща лансира през февруари мащабна кампания срещу Европейската комисия, като я обвини, че заедно със Сорос насърчава миграцията. Специални критики бяха отправени срещу шефа на европейската изпълнителна власт Жан-Клод Юнкер - виден член на ЕНП. Европейската народна партия осъди тази \"кампания с фейк новини\", настоя Унгария да я спре и да поднесе извинения. Но поднесените от Орбан извинения бяха частични и сметнати за \"недостатъчни\".   БТА", "date": "2019.03.22", "title": "Къде е конфликтът между ЕС и Орбан?"}
{"url": "https://www.faktor.bg/bg/articles/novini/svyat/nad-polovinata-frantsuzi-smyatat-che-nasilieto-e-diskreditiralo-zhaltite-zhiletki", "text": "Повечето французи нямат доверие на вътрешния министър Кристоф Кастанер. Седемдесет и шест на сто от жителите на страната не вярват, че той ще може да възстанови обществения ред, нарушен от протестите на \"жълтите жилетки\", за да се избегнат подобни безчинства в бъдеще, пише френският \"Фигаро\", цитиран от БТА. Осемнадесетият пореден уикенд от демонстрации срещу президента Еманюел Макрон и реакциите на властта срещу безредиците в събота предизвикаха \"важен завой в общественото мнение\", констатира всекидневникът. Съответно Кристоф Кастанер обира негативите след насилието, избухнало в събота на Шанз-Елизе в Париж. Две трети от запитаните виждат в него основния виновник и осъждат решението да бъдат уволнени префектът на полицията в Париж и шефът на столичната служба за обществена сигурност. Недоверие, което рефлектира върху Еманюел Макрон и Едуар Филип: 70 процента от участниците вече не вярват, че президентът може да възстанови реда, а 67 на сто не се осланят и на премиера. Парадоксално обаче мерките за поддържане на реда, предложени от вътрешния министър, събират повече подкрепа. Над две трети от французите са убедени в ефективността на новите средства за изобличаване на вандалите елементи - дронове, камери и средства, белязващи нарушителите. Според 56 на сто ще има ефект и възможността да се търси криминална отговорност от лидери на \"жълтите жилетки\", които насърчават или оправдават насилието. Според повечето французи съботните протести в Париж вече са надхвърлили границите. Петдесет и осем на сто заявяват, че насилието силно е дискредитирало \"жълтите жилетки\", до голяма степен отговорни за погромите. А 55 процента  изразяват желание протестното движение да спре, допълни \"Фигаро\". След събитията от 16 март на Шанз-Елизе френското правителство смята да мобилизира служителите от туристическия сектор, преди да започне летният сезон, \"за да успокои\" местните летовници и чужденците, идващи на почивка във Франция, допълва вестникът в друг материал. Близо седемте хиляди войници, разположени из цяла Франция в рамките на антитерористичната операция \"Сантинел\" (Караул), са мобилизирани за охрана на ключови обекти в страната, припомнят френски издания изявление на президента Макрон. \"Военните естествено няма да изпълняват  мисия за поддържане на реда\", уточнява говорителят на кабинета Бенжамен Гриво пред \"Нувел обсерватьор\". Изданието цитира и източник от правителството, който заяви: Нашият враг не са \"жълтите жилетки\". Нашият враг са терористите. Нека стане ясно: военните няма да арестуват \"жълтите жилетки\", няма да ги блъскат или да откриват огън. \"Уточненията на правителството обаче пораждат редица въпроси\", посочи вестникът.  \"Тревожи ме какви трябва да са ответните действия при нападение\", коментира Филип Капон, шеф на полицейския синдикат \"Юнса-Полис\".", "date": "2019.03.22", "title": "Над половината французи смятат, че насилието е дискредитирало \"жълтите жилетки\""}
{"url": "https://www.faktor.bg/bg/articles/atakuvaha-s-granata-ruskoto-konsulstvo-v-atina", "text": "Под тревога се събуди руското консулство рано тази сутрин. Неизвестни хвърлиха граната в двора на консулството, което се намира в предградието на Атина. Действието се разиграло в 3:20 часа в петък. Двама души на мотоциклет преминали пред консулството и единият от тях хвърлил гранатата. Тя избухнала до входа на мисията, като причинила малки материални щети, съобщава iefimerida.  Малко по-късно полицията открила опожарен мотоциклет, като се предполага, че точно той е използван за атаката. \"Двама непознати на мотоциклет са хвърлили взривно устройство близо до руското консулство. Причинени са малки щети. Гръцките власти разследват случая\", гласи официалното изявление от руска страна.", "date": "2019.03.22", "title": "Атакуваха с граната руското консулство в Атина"}
{"url": "https://www.faktor.bg/bg/articles/novini/balgariya/toma-bikov-skandalat-za-apartamentite-e-chast-ot-predizbornata-kampaniya", "text": "„Този скандал е част от предизборната кампания. Темата на кампанията в момента не е теза, която бяхме планирали и трябваше да артикулираме= Тази предизборна кампания беше анонсирана, че ще е много мръсна”коментира депутатът от ГЕРБ Тома Биков коментира скандала с апартаментите на хора във властта.  „Показали сме, че там където има съмнения се взимат сериозни решения. Тези случаи ще бъдат разгледани в детайли и ще бъде взето правилното решение”, заяви Биков. „Това е сериозна строителна фирма, която може да прави отстъпки. За тях това е реклама, това са известни политици и могат да кажат: „При мен този и този имат апартаменти”. Това е реклама”, коментира още Биков и отказа да коментира цени, квадратури и твърдения, че цените са занижени с аргумента, че не е експерт, както и, че трябва да се изчака проверката. По думите му, БСП ще търси конфронтация по линия на скандалите.", "date": "2019.03.22", "title": "Тома Биков: Скандалът за апартаментите е част от предизборната кампания"}
{"url": "https://www.faktor.bg/bg/articles/novini/svyat/samo-trima-dushi-sa-dopusnati-do-prezidentskite-izbori-v-severna-makedoniya", "text": "Държавната избирателна комисия на Северна Македония съобщи, че само трима души са допуснати до участие в предстоящите президентски избори в Република Северна Македония. В комисията са постъпили необходимите документи от кандидата на управляващата коалиция Стево Пендаровски. Той бе издигнат от Социалдемократическия съюз на премиера Зоран Заев и неговия коалиционен партньор от албанския блок - Демократическия съюз за интеграция на Али Ахмети. Пендаровски е подкрепен и от още десетина други формации и сдружения. Опозиционната ВМРО-ДПМНЕ издигна кандидатурата на Гордана Силяновска Давкова. Две албански формации издигнаха кандидатурата на Блерим Река. Днес Държавната избирателна комисия официално ще връчи и необходимите документи на тримата за участие в изборите. По време на открито заседание чрез жребий комисията ще определи и номера на бюлетината на всеки от тримата кандидати за участие в изборите. Първият кръг ще се проведе на 21 април, а вторият на 5 май.  Президентската кампания официално започва на 1 април. Избраният държавен глава ще бъде и първият на Република Северна Македония.  Сегашният президент Георге Иванов няма право да се кандидатира, защото е втори мандат държавен глава. Неговият мандат изтича на 10 май.", "date": "2019.03.22", "title": "Само трима души са допуснати до президентските избори в Северна Македония"}
{"url": "https://www.faktor.bg/bg/articles/novini/balgariya/menda-stoyanova-elena-yoncheva-shte-vredi-na-balgariya-v-evropeyskiya-parlament", "text": "\"Европейските избори са много важни. За съжаление от всичките тези реплики, плюене, българските граждани не могат да чуят колко важни са те. Европа не трябва да бъде доминирана от националисти – крайно десни или крайно леви\", заяви депутатът от ГЕРБ и член на изпълнителната комисия на партията Менда Стоянова пред Канал 3. \"На БСП ѝ харесва да върви в посока на краен национализъм. Мисленето на хората се тика в тая посока и това не е добре. Тя вече се отделя от ценностите на нейния ПЕС, на другите социалистически и социалдемократически партии. Губи тази идентичност, но може би иска да придобие друга идентичност\", каза тя, като уточни, че чрез тази стратегия БСП може да постигне само краткотраен резултат. Менда Стоянова коментира и издигнатия водач на листата на БСП, а именно Елена Йончева, като според нея кандидатката на левицата с нищо не може да допринесе за България в Европейския парламент. \"С водача на листата, който бе наложен силово, тя цели да превърне кампанията за европейските избори, в кампания за местни неща. Защото надсловът, че Елена Йончева ще бори корупцията в България в Европейския парламент, означава, че тя не е за това място в Европейския парламент. Не му е това целта на един евродепутат, не му е това призванието в Европейския парламент. Това означава, че вместо да се борим за интересите на България в Европейския парламент, означава, ще ерозираме доверието на нашите партньори с някакви сигнали – къде верни, къде не.  Защото тя това ще прави и това ще навреди на интересите на България\", заяви Менда Стоянова. Тя обясни и как се стигна и каква е целта на обединението на ГЕРБ със СДС за Европейски избори 2019. \"Целта е осми евродепутат. Целта е максимален брой депутати от ЕНП в Европейския парламент. Затова и Йозеф Дол призова за консолидиране и максимална мобилизация на всички партии от ЕНП, за да не се разпилее гласа и да спечелят крайно леви и крайно десни националисти. Мисля, че крачката, която правим към десните партии и която СДС прие, е правилна\", заяви Стоянова. Тя обясни, че предстои да бъде обсъждана съвместната листа и още не може да се кажа каква позиция би била отредена на представител на СДС, след като Бойко Борисов заръча поне един да бъде поставен на избираема позиция. Менда Стоянова обясни и каква точно е технологията за избора и подредбата на кандидатите за евродепутати на ГЕРБ: \"Номинациите, които се получиха от всички събрания се класират. След това хората, които са номинирани се разглеждат като качества, познания за такава позиция, връзки, контакти, които имат в Европа – които са много важни. За да защитават българските интереси, те трябва да търсят първо обединение и между българските депутати, и второ трябва да търсят съмишленици от други държави. Което означава, че трябва да имаш лични контакти и да влияеш и по неформален път. И според това изпълнителната комисия ще прецени как да бъде наредена листата\". Стоянова обяви, че целта на ГЕРБ е листата да бъде подредена до края на март.", "date": "2019.03.22", "title": "Менда Стоянова: Елена Йончева ще вреди на България в Европейския парламент"}
{"url": "https://www.faktor.bg/bg/articles/tsvetanov-1-59", "text": "Радвам се, че и тази година имам възможността да съм в старата ни столица за празника на града! 22 март е емблематична дата не само за Велико Търново, но и за всички българи. Датата на знаковата победа при Клокотница на Цар Иван Асен ІІ винаги ще напомня за славното минало на нашия народ, а храмът „Св. 40 мъченици“ – за великите българи, на които имаме честта да бъдем наследници. Това написа на страницата си във фейсбук председателят на парламентарната група на ГЕРБ Цветан Цветанов. Спазих традицията си и за десета поредна година, тази сутрин, заедно с кмета на Велико Търново Даниел Панов, с евродепутата Ева Майдел, с областния управител проф. Любомира Попова и колеги от ГЕРБ, отново уважихме събитията в празничната програма от самото им начало. В 7.30 ч. в църквата „Свети 40 мъченици“ започна Света Литургия, отслужвана от Негово Високопреосвещенство Великотърновският митрополит Григорий. Тържествената атмосфера допълват великолепните песнопения на квартет „Ангелски гласове“. Честит празник, Велико Търново!", "date": "2019.03.22", "title": "Цветанов: Славна дата - победата на Цар Иван Асен ІІ при Клокотница, честит празник Велико Търново"}
{"url": "https://www.faktor.bg/bg/articles/novini/balgariya/slantseto-se-zavrashta", "text": "Преди обяд облачността ще е разкъсана, предимно значителна. След обяд ще намалява, най-късно вечерта над Източна България и над по-голямата част от страната ще се установи предимно слънчево време.  Минималните температури ще са предимно между 2 и 7 градуса, дневните ще се повишат и максималните ще са от 14 до 19 градуса. Над планините преди обяд облачността ще е предимно значителна, но вероятността за валежи е малка. Максималната температура на височина 1200 метра ще е около 7 градуса, на 2000 метра - около 0 градуса. По Черноморието облачността ще е разкъсана, предимно значителна, едва привечер ще намалява. Максималните температури ще са между 12 и 15 градуса.", "date": "2019.03.22", "title": "Слънцето се завръща"}
{"url": "https://www.faktor.bg/bg/articles/novini/balgariya/vladimir-kisyov-za-lukarski-hora-s-nakolenki-i-zhazhda-za-vlast-me-narichat-podloga", "text": "„Все още не сме решили дали СДС ще участва с ГЕРБ в Европейските избори. Това трябва да прецени Националният съвет. Силно се надявам това да се случи, тъй като Йозеф Дол поиска обединение на партиите от ЕНП“. Това заяви пред БТВ Владимир Кисьов от СДС, който най-вероятно ще е кандидат-депутат в листите на ГЕРБ.  „Партията СДС няма как да бъде претопена, въпреки опитите през годините, тя успя да се запази като партия и като позиции. Не знам дали ГЕРБ би спечелила толкова много гласове, но ние търсим консолидация“, каза още Кисьов.  „Не бих участвал в преговори, ако не ставаше въпрос за мен. Преди години ми беше предлагано да ставам посланик в Германия, но отказах, защото не беше обсъждано с моята партия“. Така лаконично коментира Кисьов за това, дали той ще бъде единият от двата предложени от СДС кандидати за евродепутати.  „Тези хора, които днес пишат за подлоги, бяха с наколенките, задоволяване на собственото си его за участие във властта. Аз не съм отишъл един път да правя уговорки с Бойко Борисов“, каза още Кисьов по повод коментара на Лукарски, че Румен Христов и СДС са се навели пред ГЕРБ и са станали подлоги.  „Аз съм откърмен със синята идея в семейството си и в общността, в която живея. Пазете свободата и демократичността, защото те са застрашени“, каза още политикът.", "date": "2019.03.22", "title": "Владимир Кисьов за Лукарски: Хора с наколенки и жажда за власт ме наричат подлога"}
{"url": "https://www.faktor.bg/bg/articles/novini/svyat/potana-feribot-v-r-tibar-zhertvite-sa-nay-malko-93", "text": "Най-малко 93 вече са жертвите на потъналия ферибот във водите на река Тибър край иракския град Мосул.  Плавателният съд бил претоварен, като на борда му е имало над 100 човека, сред които много жени и деца, включително цели семейства. Те празнували кюрдската Нова година и Деня на майката. Според арабски телевизии е възможно на борда на ферибота да е имало между 170 и 250 души, при условие че корабът е бил е проектиран за 75 пътници. Арестувани са собственикът, както и деветима работници, които обслужвали плавателния съд. В страната е обявен тридневен национален траур заради трагедията.", "date": "2019.03.22", "title": "Потъна ферибот в р. Тибър, жертвите са най-малко 93"}
{"url": "https://www.faktor.bg/bg/articles/novini/svyat/shofyor-se-vryaza-s-kolata-si-v-talpa-hora-v-kitay-ubi-shestima", "text": "Шофьор връхлетя умишлено с автомобила си върху тълпа хора в центъра на китайския град Цзаоян, провинция Хубей, и уби шест души, преди да бъде застрелян от полицията, предаде националната телевизия, цитирана от Франс прес. Атаката е станала рано сутринта, около 6 ч честно време.  Има и ранени, седем от които са настанени в болница. Китайските власти не съобщават повече подробности.  Франс прес съобщава за няколко подобни случай с човешки жертви през последните месеци.", "date": "2019.03.22", "title": "Шофьор се вряза с колата си в тълпа хора в Китай, уби шестима"}
{"url": "https://www.faktor.bg/bg/articles/novini/balgariya/spored-ministar-dimov-iztochvaneto-e-bilo-polezno-za-shablenskoto-ezero", "text": "„Шабленското езеро е давало вода за напояване на 10 000 декара през годините, тоест имало е перманентно източване. Това го е държало в добро състояние”, заяви пред Нова телевизия екоминистърът Нено Димов. В края на февруари Община Шабла прокопа канал, който изпусна водите от езерото директно в морето. Причината е сигнал от управителя на правителствената резиденция край Шабла, че са се наводнили избените помещения. „Много говорих с кмета и местните какво е било състоянието на езерото преди години и сега. В момента то е затлачено с тиня, кислородът намалява рибата изчезва, раците ги няма. Рибарите не ходят вече там. Състоянието на Шабленското езеро не е добро. Макар и аварийно отводняването е изхвърлило част от тинята”, заяви Димов. По думите му по ОП „Околна среда” ще бъдат отпуснати 5 милиона за Шабленското и Дуранкулашкото езеро, за да бъдат изградени съоръжения, които да подобрят състоянието им. Нено Димов каза, че по думите на кмета на Шабла каналът е бил 1 метър, но водата сама го е разширила. Екоминистърът изтъкна още, че под езерото има извори, които го пълнят, а всички дейности трябва да се извършват достатъчно време преди 1 април, за да може да се възстанови нивото на езерото.", "date": "2019.03.22", "title": "Според министър Димов източването е било полезно за Шабленското езеро"}
{"url": "https://www.faktor.bg/bg/articles/merkel-i-makron-sa-podgotveni-za-vsyakakvi-stsenarii-za-brekzit", "text": "Европейският съюз е подготвен за всички сценарии на развитие на ситуацията около Брекзит, но се надява за организиран изход на Великобритания от ЕС, каза германската канцлерка Ангела Меркел след приключването на първия ден от срещата на върха на ЕС в Брюксел. \"Това беше честна и важна дискусия и ние сме подготвени за всички сценарии\", каза тя, цитирана от ТАСС. Каквито и варианти да има, \"те трябва да бъдат приемливи за хората в Европа\", подчерта Меркел. \"Искахме да подкрепим (премиерката) Тереза Мей в нейния стремеж, и мисля, че показахме това\", добави канцлерката.  \"Сега, разбира се, ще следим как ще върви търсенето на решение в британския парламент\", отбеляза Меркел. Президентът на Франция Еманюел Макрон бе по-рязък. \"Британските политици са неспособни да въплътят онова, което народът иска от тях. Народът гласува за Брекзит, а сега имаме ситуация, при която британският парламент казва, че няма да гласува за споразумение, по което се водиха преговори две години, и ще гласува против всеки (вариант за излизане от ЕС) без споразумение. . . Това е истинска политическа и демократическа криза\", посочи Макрон. Това е \"британска криза\" и европейците \"не трябва да се оказват блокирани в такава ситуация\", подчерта френският президент. Сега британците трябва да отстранят неяснотите, които сами създадоха. При нас такива няма. Ние им дадохме ясни дати\", каза той.  \"Ние изместихме датата (за Брекзит) от 29 март на 12 април. Защото това е крайният срок, когато британците могат да пристъпят към организация на изборите за Европейския парламент. А датата 22 май беше избрана, за да не остане никаква недоизказаност и никакъв риск за евроизборите, които ще се проведат на 23-26 май\", обясни Макрон, цитиран от ТАСС. Той отбеляза, че е одобрил продължаването на преговорите с Лондон, защото смята за важно \"максимално да се помогне на премиерката Тереза Мей да спечели евентуалното трето гласуване\" на проекта за споразумение с ЕС. Според него току-що завършилата среща на лидерите на ЕС е позволила да се избегне провеждането на кризисен съмит следващата седмица, който \"би преминал в по-лоши условия\" и би могъл само да потвърди, че крайният срок остава 29 март.", "date": "2019.03.22", "title": "Меркел и Макрон са подготвени за всякакви сценарии за брекзит"}
{"url": "https://www.faktor.bg/bg/articles/novini/svyat/ungariya-i-rusiya-se-sporazumyaha-za-dostavkite-na-gaz-prez-2020-g-zaobikalyayki-ukrayna", "text": "Унгария и Русия се споразумяха за доставките на газ през 2020 г., заобикаляйки Украйна, ако Москва и Киев не постигнат споразумение за транзита на гориво за Европейския съюз. Това заяви министърът на външните работи и търговията на страната Петър Шиярто след преговори с Алексей Милър, ръководител на „Газпром“. \"Винаги трябва да вземем предвид най-лошия сценарий при планирането на сигурността на енергийните доставки на страната\", обясни той. Според ръководителя на унгарското външно министерство страната ще може да закупи част от руския газ през Австрия. Сега в газохранилищата на Унгария има 6,3 милиарда кубически метра гориво. Шиярто отбеляза, че изградените резервоари ще могат да посрещнат нуждите на газа от държавата през следващата година. Министърът добави, че в дългосрочен план унгарското правителство разчита на турския поток. Споразумението между Русия и Украйна за транзита на газ за европейските страни изтича в края на годината, а ново още не е сключено.", "date": "2019.03.22", "title": "Унгария и Русия се споразумяха за доставките на газ през 2020 г., заобикаляйки Украйна"}
{"url": "https://www.faktor.bg/bg/articles/es-dade-otsrochka-na-velikobritaniya-za-brekzit", "text": "След среднощно заседание всички 27 държавни и правителствени лидери на страни в Евросъюза единодушно решиха да дадат отсрочка на датата за излизане на Великобритания от общността. Брекзит ще бъде отложен до 22 май при условие, че британският парламент одобри до края на март споразумението за излизане, или до 12 април, ако споразумението не бъде одобрено\", посочи след преговорите, продължили часове председателят на Европейския съвет Доналд Туск. До 12 април Лондон трябва да вземе решение дали ще проведе в страната изборите за Европейски парламент, които са насрочени за края на май. Ако решението е да не се провеждат тези избори, то тогава опцията за дълго отлагане автоматично става невъзможна, подчерта Туск. Пак до тази дата Лондон трябва да информира Европейския съвет \"как вижда по-нататъшното движение напред\".", "date": "2019.03.22", "title": "ЕС даде отсрочка на Великобритания за брекзит"}
