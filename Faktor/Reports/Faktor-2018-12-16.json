{"url": "https://www.faktor.bg/bg/articles/novini/svyat/poroshenko-nyama-da-udalzhava-voennoto-polozhenie-osven-ako-ne-bade-izvarsheno-napadenie-ot-rusiya", "text": "Украинският президент Петро Порошенко каза днес, че няма да удължава военното положение, освен в случай на голямо руско нападение, предадоха Ройтерс и ТАСС. \"Военното положение няма да бъде продължено, ако няма широкомащабна агресия от войски на Русия на територията на Украйна зад разделителната линия в Донбас и на административната граница с Крим\", заяви Порошенко на пресконференция. По думите му след приключването на военното положение в Украйна ще започне предизборна кампания. На 26 ноември Порошенко въведе военно положение в няколко украински области за 30 дни, след като Русия задържа три украински кораба в Керченския проток на 25 ноември. В Украйна ще има президентски избори на 31 март. Избирателната кампания започва на 31 декември.", "date": "2018.12.16", "title": "Порошенко няма да удължава военното положение, освен ако не бъде извършено нападение от Русия"}
{"url": "https://www.faktor.bg/bg/articles/novini/balgariya/plamen-georgiev-lozan-panov-e-edinstveniyat-proveryavan-ot-kpkonpi-koyto-ne-iska-da-se-yavi-pred-komisiyata", "text": "„С едно решение ВКС наруши баланса между трите власти,  т.е. оправдателната присъда е пречка за КПКОНПИ. Законът от 2012 г. за конфискация е ясен. Трите власти трябва да са независими“. Това заяви пред Канал 3 шефът на КПКОНПИ Пламен Георгиев. „Съдът прекрати делото на Христо Бисеров, както и на кмета на Несебър. Сред останалите 20 души, които разследваме, има хора, които са се занимавали с изнудване. Водим проверки на 300 лица. Сред тях са Иво Прокопиев, Трайчо Трайков и Цветан Василев. Идеята беше да бъдат отнети имотите, които нямат доказан произход. Имаше проверка и за Лозан Панов. Ние го поканихме да обясни защо при него има несъответствие в доходите и недекларираните суми. Той публично ни отказа и заяви, че се месим в неговата независимост. Законът не ни дава правомощия да накараме лицата да дойдат, ако те не искат. При Лозан Панов получихме първи отказ, който получихме чрез медиите“, каза още Георгиев. „Продължаваме проверката срещу Лозан Панов, но нямаме право да кажем какво се случва. Не мога да коментирам и дали има проверка в НАП“, коментира още шефът на КПКОНПИ.", "date": "2018.12.16", "title": "Пламен Георгиев: Лозан Панов е единственият проверяван от КПКОНПИ, който не иска да се яви пред комисията"}
{"url": "https://www.faktor.bg/bg/articles/novini/balgariya/karakachanov-dava-na-sad-bivshata-shefka-na-balgarsko-grazhdanstvo-za-kleveta", "text": "Красимир Каракачанов ще заведе иска за 1 лев срещу бившия директор на отдел \"Българско гражданство\" в правосъдното министерство Катя Матева, която съди за клевета. Това заяви в Пловдив военният министър. Той каза, че делото ще е от частен характер и тези дни адвокатите ще са готови с иска. Катя Матева обяви, че има доказателства, че ВМРО и Красимир Каракачанов се издържат от продажба на българско гражданство. Сигналите на Матева стоят в основата на ареста на председателя на Държавната агенция за българите в чужбина (ДАБЧ) Петър Харалампиев, който е привлечен към наказателна отговорност в качеството на лидер на организирана престъпна група за подкупи и други престъпления.", "date": "2018.12.16", "title": "Каракачанов дава на съд бившата шефка на \"Българско гражданство\" за клевета"}
{"url": "https://www.faktor.bg/bg/articles/novini/balgariya/teodora-dimova-v-plen-sme-na-nostalgiya-po-minaloto-tova-ni-darpa-nazad", "text": "„Ние сме по-скоро в някакъв плен на носталгия към миналото и това е, което ни дърпа непрекъснато назад – носталгията по онзи тоталитарен режим”. Това каза пред БТВ Теодора Димова, писател и дъщеря на Димитър Димов. Според нея не се справяме с това да гледаме добре назад. „Ако бяхме гледали назад с широко отворени очи, щяхме да знаем миналото си, щяхме да дадем оценка за това минало и щяхме някак си да успеем да скъсаме с него”, изтъкна тя. По думите ѝ да гледаме напред означава първо да сме наясно с миналото си, да сме дали оценка, това минало да се изучава, да имаме консенсус по него и това да е влязло във всички учебници по история, не само в отделни христоматии. „Когато се освободим, ние много лесно ще успеем да тръгнем напред, докато сега всичко се слива в едно – и минало, и бъдеще, и това чувство за блато, което ни се струва, че е около нас”, подчерта Теодора Димова. „Много ме боли, защото не само че не ставаме по-единни, не само че не ставаме по-солидарни един с друг, а оставаме все по-поединично, все по-самотни и като че ли шансовете да свършим нещо намаляват все повече”, допълни писателката.", "date": "2018.12.16", "title": "Теодора Димова: В плен сме на носталгия по миналото, това ни дърпа назад"}
{"url": "https://www.faktor.bg/bg/articles/novini/balgariya/dzhon-salivan-da-sravnyavash-gripen-s-f-16-e-vse-edno-yabalki-s-portokali", "text": "„Целта на моето посещение е да затвърди важните двустранни отношения между САЩ и България. Проведох срещи с президента, с премиера, с външния министър и обсъдихме много теми, които са важни за САЩ“. Това заяви пред БТВ зам.-държавният секретар на САЩ Джон Съливан.  „Енергийната независимост и диверсификацията са много важни за всяка държава и за нейната сигурност. пример за това са САЩ, които имаха ембарго на горивата през 70-те години. Благодарение на новите технологии, България може да диверсифицира източниците на енергия. Зависимостта само от един източник, при едно природно бедствие, например, може да доведе до сериозни проблеми за страната ви. Американското правителството не подкрепя „Турски поток“ 2. С правителството ви говорихме за интерконектори с Гърция и Сърбия“, каза още Съливан. „Убийството на Хашоги е нещо ужасяващо. Наложихме санкции на виновните, но това няма връзка с отношенията ни със Саудитска Арабия. Инцидентът в Керченския проток е притеснителен за САЩ. Призоваваме за реакция и съюзниците си. Работим за освобождаване на украинските моряци. Вярваме, че изтребителите Ф-16 е най-модерната система и най-подходящата за отбраната на България. Грипен няма тези възможности. Все едно да сравняваш ябълки и портокали. Предложенията, които САЩ дава, са технологии, които Грипен не притежава. В крайна сметка решението е на правителството на България. Става въпрос за участието на страната ви като съюзник в НАТО. Ф-16 лесно могат да бъдат въведени в българската армия“, коментира Съливан.  „Важно е да има свободни медии, за да може българският народ да разбира какви решения взима правителството за енергетиката или за военните самолети, например. Тъй като България неотдавна се промени от тоталитаризъм към демокрация, е важно хората да са информирани така, че да могат да преценяват сами и да правят своите изводи\", заяви зам.-държавният секретар на САЩ.  Не мога да коментирам дейности в България. САЩ се отнасят много сериозно към опазването на човешките права – било за Хашоги или за гражданите в България. В САЩ имаме правни механизми за налагане на санкции. Доколкото знам няма очаквано обявяване за санкциониране на български членове на властта. А и да знаех, нямаше да коментирам.  Това заяви пред БТВ заместник-държавния секретар на САЩ Джон Съливан.", "date": "2018.12.16", "title": "Джон Съливан: Да сравняваш Грипен с Ф-16, е все едно ябълки с портокали"}
{"url": "https://www.faktor.bg/bg/articles/novini/balgariya/koshmar-na-am-trakiya-i-struma-api-shte-globyava-snegopochistvashti-firmi", "text": "Снегът превърна в кошмар пътуването по магистралите \"Тракия\" и \"Струма\". Участъкът София - Благоевград е най-зле почистения, заради което АПИ ще глоби фирмата, която отговаря за пътната настила. В отсечката е ограничено движението на тежкотоварни МПС над 12 т поради снегопочистване. За по-бързото почистване на отсечката при снеговалежа е осигурена почистваща техника от други пътноподдържащи дружества. Кошмарно е и на магистрала \"Тракия\". Пътуването от Пловдив до София отнема над 4 часа, съобщиха попаднали в зверската тапа пловдивчани пред PlovdivNews.bg. Участъкът на двайсетина километра от София, който е в ремонт, се преминава за около час и половина - два. Тапата на влизане в София към момента. Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.е около 30 километра. В страни от пътя има и закъсали коли.", "date": "2018.12.16", "title": "Кошмар на АМ \"Тракия\" и \"Струма\", АПИ ще глобява снегопочистващи фирми"}
{"url": "https://www.faktor.bg/bg/articles/top-faktor/rumen-petkov-vav-viziya-za-balgariya-nyama-edin-ideologicheski-red", "text": "\"Не е въпросът дали критикувам Корнелия Нинова, а че критикувам председателят на БСП заради различни виждания. Партията винаги се е характеризирала с това, че в нея има различни мнения и дискусии през последните 30 години\". Това каза пред Канал3 Румен Петков. \"Който и да е председател на БСП, не е защитен от критиката. Не е въпроса колко сме несъгласни с Корнелия Нинова. Няма нужда от такова броене. Всеки има право да изразява своята позиция. Аз я критикувам за много неща, последният случай беше конгреса на ПЕС. Тя заяви, че ще води делегацията, а след това се отметна. БСП е член на това семейство и тя можеше да отиде и да защити тезите си. Това е невъзпитано, но всеки с невъзпитанието. Тези, които управляват партията, я лишават от ценностите ѝ. В пленума през януари ще видим колко е успешна „Визия за България\". В нея няма един идеологически ред\", каза още лидерът на АБВ. \"Самият факт, че „Визия за България” не беше предложена на национален съвет, е много грешна стъпка. В политиката нещата се развиват бавно, понякога и с натрупване. Понякога свършват и много бързо. Властта, освен, че трябва да се печели, трябва да знае за какво да печели. Трябва сегашното ръководство да реши на коя страна е. Тази партия трябва да се обърне към хората и към техните интереси. „Визия за България” не дава отговори. Ако така продължаваме, ще загубим европейските избори\", категоричен беше Петков.", "date": "2018.12.16", "title": "Румен Петков: \"Визия за България\" провал за БСП, в нея няма един идеологически ред"}
{"url": "https://www.faktor.bg/bg/articles/novini/svyat/beliyat-dom-se-podgotvya-za-chastichno-spirane-na-rabotata-na-pravitelstvoto", "text": "Белият дом и някои федерални агенции са започнали превантивно да се подготвят за възможно частично спиране на работата на правителството заради разногласия преди изтичането на крайния срок за гласуване на финансирането на администрацията в края на идната седмица между президента на САЩ Доналд Тръмп и демократите в Конгреса по въпроса за стената по границата, съобщава в. \"Вашингтон пост\". Лидерите от Републиканската партия не успяват да намерят краткосрочна алтентатива, която да избегне спирането на работата на някои агенции, което може да стане на 22 декември, ако не бъде постигнато споразумение. Представители на Белия дом дадоха да се разбере, че няма да подкрепят една- или двуседмична мярка за избягване на спирането на работата. Някои републиканци в Конгреса подкрепят такова решение, предава БТА. Две години след като Тръмп спечели президентските избори в САЩ, почти всяка оглавявана от него организация през последното десетилетие е подложена на разследване, пише в. \"Вашингтон пост\". Срещу частната компания на Тръмп са внесени граждански искове относно нейния бизнес с чужди правителства и се водят щатски разследвания за нейните данъчни практики. Предизборната кампания на Тръмп от 2016 г. е разследвана от специалния прокурор Робърт Мълър за съглашателство с Русия.  Разследването за руската намеса в изборите, водено от Мълър, вече доведе до признаване на вина от бившия ръководител на кампанията и от четирима съветници. Комитетът, подготвящ встъпването в длъжност на Тръмп, е разследван от Мълър за незаконни чужди дарения. Този въпрос ще бъде по-подробно проучен следващата година и от комисията по разузнаване в Камарата на представителите на американския Конгрес, в която демократите спечелиха мнозинство на междинните избори през ноември. Благотворителната организация на Тръмп е съдена от щата Ню Йорк, обвиняващ я в \"постоянно незаконно поведение\". Всичко това подсказва, че третата година на власт за Тръмп може да премине в съдебни проблеми, се казва в публикацията. На всичките тези все по-сложни съдебни проблеми обаче Тръмп реагира с едно и също просто обяснение. В редица туитове той написа, че става дума за \"лов на вещици\".", "date": "2018.12.16", "title": "Белият дом се подготвя за частично спиране на работата на правителството"}
{"url": "https://www.faktor.bg/bg/articles/novini/balgariya/sergey-stanishev-otsastvieto-na-ninova-v-lisabon-beshe-neochakvano-no-ne-i-reshavashto", "text": "\"Най-реалистично е през 2019 година България и Румъния да бъдат в Шенген с всички граници. Но за това е нужен натиск, нужна е дипломатическа офанзива. Позицията на ЕП от тази седмица за Шенген дава още един инструмент на правителството за натиск в Съвета за приемането ни\". Това заяви лидерът на ПЕС Сергей Станишев в студиото на телевизия \"България он ер\". \"Освен това има въпроси в Европейския съвет, по които Холандия, която е основен противник на приемането ни в Шенген, има интереси и по тях трябва да се преговаря, като в този процес отстоим нашия интерес за Шенген\", заяви Станишев и даде пример със седалището на Европейската агенция по лекарствата, което след бе решен Брекзит отиде в Холандия.  \"Срамно е, че Европейският съвет не присъства на дебата в ЕП тази седмица за Шенген, защото този дебат и тази позиция се отнасят към Европейския съвет. Нямаше ги, защото няма какво да кажат. През юли министрите на вътрешните работи и на правосъдието на Австрия, казаха пред комисията LIBE, че по време на австрийското председателство въпросът за България и Румъния в Шенген ще бъде поставен и ще бъде разгледан. Това не се случи,\" заяви лидерът на ПЕС. \"Неочаквано, но не решаващо, както личи от резултата\" - така Сергей Станишев коментира отсъствието на лидера на БСП Корнелия Нинова от конгреса в Лисабон, където той беше преизбран за лидер на ПЕС трети мандат. Той  коментира избора си и забавеното поздравление от ръководството на БСП.", "date": "2018.12.16", "title": "Сергей Станишев: Отсъствието на Нинова в Лисабон беше неочаквано, но не и решаващо"}
{"url": "https://www.faktor.bg/bg/articles/hilyadi-selyani-sa-bili-arestuvani-sled-otkaz-da-izpalnyavat-neposilnite-dostavki-za-zarno-nalozheni-ot-bkp", "text": "Над 5000 селски стопани са били арестувани за съпротива срещу изпълнението на непосилните държавни доставки на зърно, приети от комунистическия режим през пролетта на 1950 г. Това разкрива документ от архивите на Държавна сигурност, който   публикува онлайн. Той представлява строго секретно писмо до премиера Вълко Червенков и първи секретар на БКП със сведения за извършените задържания във връзка с изпълнение на плана за Държавните доставки на зърнени храни. Документът е на тогавашния министър на вътрешните работи Руси Христозов и е от септември 1950 г. Задължителните държавни доставки са въведени от кабинета на Червенков през пролетта на същата година и се превръщат в непосилно бреме за частните селски стопани, които не са влезли в ТКЗС. Целта на комунистическия режим е да принуди селяните, които са отказали дотогава да се включат в колективизация, да капитулират и да влязат в ТКЗС. От документа до Червенков става ясно, че наложеният план със задължителни държавни доставки е срещнал сериозна съпротива „от страна на кулашките и други вражески елементи”. Това е наложило извършването на масови арести. Изумителното обаче е, че те не са извършвани единствено от МВР-ДС, а и от народните съвети – тогавашните местни власти на тоталитарната комунистическа система, нещо което е абсолютно незаконно. По данни на вътрешния министър арестуваните от МВР-ДС са 2737 души. Като най-много са задържаните във Варненски окръг (тогава Сталин, б.а.) – 699 души, следван от Старозагорски окръг – 421 души и Русенски окръг – 349 души. Народните съвети пък са организирали арести почти колкото извършени и от ДС – на над 2700. Само в Пловдивски окръг те са 1000 души. В Плевенски окръг – 646 души, Русенски окръг – 531 стопани и др.", "date": "2018.12.16", "title": "Хиляди селяни са били арестувани след отказ да изпълняват непосилните доставки за зърно, наложени от БКП"}
{"url": "https://www.faktor.bg/bg/articles/obshtestvo/zakon-i-red/prokuraturata-proveryava-promoutarskata-kompaniya-zaradi-provaleni-kontserti", "text": "Прокуратурата проверява промоутърската компания, която се провали в организацията на серия концерти и не върна парите за билети на зрителите. Причината е, че от „Моко Сълюшънс” се опитали да платят за наема на зала 1 на НДК. с фалшиви документи.  Стотици зрители се оказаха потърпевши от схемата, компанията „Моко Сълюшънс” дължи сериозни суми на „Музикаутор”, НДК и зала „Арена Армеец”. Големите световни звезди, които е трябвало да гостуват не са получили хонорарите си, показва проверката ни. От екипа на Хосе Карерас признават, че са  разочаровани. Не е платено и на руската звезда Григорий Лепс, а екипът е ощетен с хиляди долари от проваления концерт в София.   Подведен е бил и екипът на легендата на балканската музика Горан Брегович, чиито концерти в античния театър в Пловдив са спасени от провал от друг организатор. Потърпевшите  обмислят да сезират прокуратурата, която да провери дали в случая става дума за фалит или за измамна схема.", "date": "2018.12.16", "title": "Прокуратурата проверява промоутърската компания заради провалени концерти"}
{"url": "https://www.faktor.bg/bg/articles/obshtestvo/prof-kantardzhiev-zelevite-sarmi-i-kiseloto-mlyakoto-sa-nay-dobriyat-imunostimulator-prez-zimata", "text": "\"Тази година ваксините срещу грип свършиха още през октомври и бяха внесени още 7 000. Разбира се, това е капка в морето. Доказано е, че ако се ваксинираш срещу грип, вероятността да отидеш на доктор е два пъти по-малък. Ако се ваксинираш, не е гарантирано на 100%, че няма да се разболееш, но ще прекараш заболяването много по-леко\". Това заяви пред Нова ТВ проф. Тодор Кантарджиев, директор на Националния център по заразни и паразитни болести.  \"Има ваксини, без които няма как да се мине, особено при децата. Говоря за морбили и заушка. България е единствената държава в света, която се справя почти перфектно с морбилито. Това означава, че вършим работа. В Румъния от 2019 г. ще направят ваксинирането задължително, защото там една голяма общност не се ваксинира и имат голям проблем\", даде пример той. \"Най-хубавият имуностимулатор са зелевите сарми. Трябва да са постни, за да са полезни за здравето. Сиренето, киселото мляко също са много полезни. Въобще нашите, традиционни храни са най-полезни. Пикът на грипа ще е януари месец, но няма сега да казвам на коя дата\", завърши проф. Кантарджиев.", "date": "2018.12.16", "title": "Проф. Кантарджиев: Зелевите сарми и киселото млякото са най-добрият имуностимулатор през зимата"}
{"url": "https://www.faktor.bg/bg/articles/petak-13/organizatorite-na-konferentsiyata-v-katovitse-izhvarlili-desi-radeva-ot-balgarskata-delegatsiya-ot-prezidentstvoto-kriyat", "text": "Не администрацията на президентството, а организаторите на конференцията на страните по Рамковата конвенция на ООН за изменението на климата, проведена в Катовице, са изхвърлили Десислава Радева от състава на българската делегация. Първоначално в него тя е фигурирала като заместник ръководител на делегацията. Списъкът с гостите на конференцията, която се проведе в началото на декември е бил изготвен на „Дондуков” 2. Десислава Радева е  включена в него като „Рarty deputy head”. По-късно той е изпратен в МОСВ, които го препращат за регистрация към организаторите на форума. От там обаче връщат бланката в началото на ноември, като срещу името на съпругата на президента категорично е написано „Rejected”, тоест отхвърлена.  Faktor.bg получи документа от свои източници във Варшава. Така представящата се за първа дама отпада от състава на българската делегация в Полша. с нескопосания опит Десислава Радева да бъде пробутана като еколог и заместник на Румен Радев гръмна у нас вечерта на 5 декември, два дни след края на конференцията в Катовице. Слави Трифонов показа в шоуто си копие от документа, в който съпругата на президента е представена като заместник на българската делегация. \"Така на практика Румен Радев води жена си на екскурзия с нашите пари. Интересно какъв експерт по екология е тя. Може би отговаря за чистотата в къщата на президента, като отваря прозореца и забърсва фините прахови частици от униформата му? Не знам как е в къщата им, там може и да му е шеф, но по протокол не представлява държавата\", категоричен бе коментарът на шоумена. Още на другия ден обаче Трифонов бе опроверган от президентството. В свое прессъобщение от „Дондуков” 2 обявиха, че съпругата на държавния глава не е била заместник-ръководител на българската делегация нито е участвала под каквато й да е форма в работата на форума. Недоразумението обясняват с техническа грешка при акредитацията на българската делегация, като за нея сигнализирали от самата президентска институция още на 6 ноември т.г. Така хората на държавния глава решават, че скандалът е замазан, но документът, че Радева е отхвърлена от организаторите на конференцията недвусмислено показва, че от „Дондуков” 2 лъжат и манипулират гражданите.  В България поне още две институции са знаели, че съпругата на президента не е акредитирана, заради решение на организаторите от ООН, а това наложило изпращането на нов списък за акредитация. От дипломатическите среди коментират пред Faktor.bg, че първоначалното представяне на Десислава Радева като зам. шеф на делегацията означава, че ако Румен Радев се разболее или му се наложи да отсъства дори и за минути от форума, съпругата му трябва да го замества. Сама по себе си  защото експерти от кабинета на Радев и дори министърът на екологията Нено Димов са представени като обикновени членове на делегацията. Въпреки гафа Десислава Радева все пак заминава за Варшава с президента. Тя наистина не участва на конференцията, защото не е допусната, но въпреки това за пребиваването й са направени разходи от държавата, макар че от „Дондуков” 2 категорично отричат. Самият Радев в интервюто, дадено пред БНТ преди седмица, също твърди че разходките на съпругата му по света не струват нищо на данъкоплатеца. Наши източници от Варшава обаче свидетелстват, че докато Радев е в Катовице, на Десислава Радева и е организирана специална програма – посещение на детска болница в Краков. За нея научава от съпругата на полския президент при посещението й в България. До Краков Радева е закарана с автомобила на българския посланик във Варшава, специално предоставен за случая. Ясно е, че за нея там не се е грижило някакво полско НСО, а нашата дипломатическа мисия. Реално става дума за разходи за гориво, шофьор, амортизация за автомобила, храна, които дори и да не са големи все пак нарушават принципи. Според българското законодателство и протокол няма позиция като първа дама и съпругата на държавния глава няма право на кабинет и бюджет, но тя неотлъчно придружава президента на държавни разноски в чужбина. Освен това президентът и администрацията му явно олекват с неточни изявления, които се разминават с действията и капризите на Десислава Радева.", "date": "2018.12.16", "title": "Организаторите на конференцията в Катовице изхвърлили Деси Радева от българската делегация, от президентството крият"}
{"url": "https://www.faktor.bg/bg/articles/kultura/art-faktor/solzhenitsin-prorok-ili-lazheprorok", "text": "В младостта ми Солженицин беше за мен пророк, който разкрива света на ужасите от комунистическия терор. В дисидентските кръгове, в които се движех,  той беше ревностно почитан като местен светец в затънтено италианско село. Сега за мен Солженицин е по-скоро лъжепророк. Беше в началото на 20-ти век, имаше една секта (чемреки), оглавявана от някой си Щетинин, който се отнасяше със сектантите като с роби, прибираше парите им, изнасилваше съпругите им, по всякакъв начин ги унижаваше и издевателстваше над тях. Накрая сектантите не издържаха и прогониха отрепката. Начело на сектата застана водачът на бунта срещу Щетинин, някой си Легкобутов. Поданиците му станаха духовни роби на новия господар, а сектата се запази като  Солженицин - Легкобутов, разобличаваше зверствата на комунистическия Щетинин, но не и робските  тадиции в руската територия на несвободни хора, естественото продължение на която беше комунистическата система. Към историята на Русия книгите на Солженицин имат същото отношение както \"Илиада\" към истинската обсада на Троя. Както и да е, като художник Исаич е много далеч от Омир. Дори много критици на Солженицин смятат, че „Архипелаг ГУЛАГ“ е страхотна книга. Мисля, че е силно преувеличено. \"Архип…\" съвсем не е брилянтната проза на Шаламов или Домбровски, и не е автентичната все още ненаписана фундаментална история на „ГУЛАГ“. По скоро това е компилация от спомени на бивши лагеристи, събрани и твърде субективно коментирани и интерпретирани от Солженицин. Това е едно от многото ценни исторически доказателства, но нищо повече. Интересено е обстоятелството, че когато отварят архивите, Солженицин, който все още е в добро физическо здраве и напълно работоспособен, не проявява голям интерес към тях и дори не се опитва да напише нещо сериозно за самия ГУЛАГ (който образно казано е море от исторически грешки - и малки, и фундаментални: неразбирането на смисъла от репресиите през 1937-38 г., извършени по отношение на много хора, голяма част от които са екзекутирани лично от Сталин, нужната преоценка на броя на пребиваващите хора в ГУЛАГ). Но тези нови исторически факти не е трябвало да променят митологията на свещената книга. Солженицин се е опитал да замени съветския \"Кратък курс\" със столипинския консервативен исторически мит. Просто е   Според Исаич демократичната Февруарска революция е предопределила трагичния ход на всички следващи събития, дори е била отговорна за ужасите на сталинския терор. Създаденият образ на страшния Февруари е толкова нелеп, колкото и комунистическият мит за Великия Октомври, а легендата на Солженицин за Столипин - е измислена и идеологизирана, подобно на съветските жития за Ленин и Дзерджински.  Солженицин не случайно толкова мрази Февруари. Защото тогава Русия за първи път, макар не за дълго престава да бъде  Консерватори и реакционери в света използваха творенията на Солженицин срещу опонентите си. “Великият Солж“ бе превърнат в тяхно оръжие не само срещу комунистите, но и срещу либерали, атеисти, плуралисти,  демократи, социалисти, анархисти. Всички те по Солжениченски бяха обявени за съучастници на болшевиките. Когато съветските сектанти погнаха своя  комунистически Щетинин, новите лидери на сектата съзнателно или несъзнателно започнаха да прилагат много от идеите на Солженицин: запазиха авторитаризъм на православно-патриотична основа, опитвайки се да създадат Солжениченски Руски съюз, който нарекоха Руски свят, като противодействие на идейното влияние на \"разлагащия се, аморален“ Запад. Територията на несвободните само промени своето име ( СССР), а робите си останаха роби.", "date": "2018.12.16", "title": "Солженицин - пророк или лъжепророк?"}
{"url": "https://www.faktor.bg/bg/articles/sport/gonzo-izrigna-v-levski-byah-iztrivalka", "text": "Бившият спортен директор на Левски Георги Иванов заяви, че се е чувствал като изтривалки за обувки докато е бил на \"Герена\" и това е била една от причините да напусне клуба през 2016 година. \"Тръгнах си, защото не ми харесваха нещата, които се случваха в Управителния съвет. И затова смятах, че повече нямам място да стоя там. В крайна сметка един човек, особено аз, трябва да има достойнство и да си тръгне. Мога да напусна всеки, след като не съм съгласен с нещо и виждам, че си блъскам главата в стената. Бях се превърнал в някаква подметка там... В изтривалка, в която си бършеха подметките. Когато отборът върви, се изкарваха 100 човека герои. А когато не върви - Гонзо да си ходи. Когато виждаш, че някои хора не разбират, а дават акъл - няма смисъл, защото знаеш, че няма да постигнеш нищо. Не говоря за Иво Тонев или собствениците, а за други, които по някаква случайност попаднаха в Управителния съвет. Виждаме докъде стигна Левски. Защото, ако трябва да сравняваме бюджета тогава и сега - все едно да сравняваме Лада с Ферари. Левски дълги години не може да намери своя лидер - човек, който да поведе отбора. Сега има прекалено много чужденци, които нямат принадлежност към тима. Всеки гледа сам за себе си и да не излезе виновен за нещо. Но това си е политика на клуба. Аз един път го казах, но те ми се разсърдиха - там ръководители някакви. Не съм против чужденците, но трябва да се намери баланс. Освен това те трябва да бъдат класа. Вутов отиде в Ботев свободен, Владимир Гаджев в Берое... Не искам да се меся на хората, защото е много лесно отстрани да даваш акъл. Но в крайна сметка, ако трябва да сравнявам тези двама футболисти с халфовете, които са в Левски, смятам, че предимството е на страната на българските играчи. Без да искам да обиждам чужденците в тима, но за мен Мариани и Белмонт са посредствени играчи, а ние търсим от тях да дадат повече, отколкото могат. Вутов, Гаджев и Божинов стояха и се молеха Левски да ги вземе. Собственикът за 2 години си плати 25 милиона, за да се научи на футбол. И си мислеше, че може всичко, но в един момент разбра, че не може. Говоря за Спас Русев - ти правиш селекция, ти правиш трансфери... Нямаш спортен директор, не можеш да избереш, нямаш доверие на никого. Имаш един директор Краси Иванов, който... Мога да ви кажа нещо по случая с Яблонски - мой приятел го представлява, а той по две седмици не му вдига телефона. Краси Иванов не отговаря на мениджъра. Е как Яблонски да подпише нов договор? Да не си вдигаш телефона, или да пишеш някакви съобщения, че си с детето. Как да стане? И това е само един пример, а те сигурно са 20\", заяви Гонзо пред \"Евроком\".", "date": "2018.12.16", "title": "Гонзо изригна: В Левски бях изтривалка!"}
{"url": "https://www.faktor.bg/bg/articles/obshtestvo/ulitsata/natsionalnata-sledstvena-sluzhba-zatvarya-patya-svoge-sofiya-v-ponedelnik", "text": "Утре (17 декември) от 11 до 13 часа се ограничава движението по пътя Своге - София при Своге от км 54+220 до км 54+690 във връзка с водено разследване на Национална следствена служба по повод тежката катастрофа на автобус в този участък от пътя, при която загинаха 20 души. - Движението на тежкотоварните автомобили над 12 т. посока Северна България преминава по АМ \"Хемус\", същото се отнася и за автобусите; - От София за Своге: път ІІ-81 София - Костинброд - път III-164 Своге - Бучин проход. - Път II-18 Софийски околовръстен път /СОП - Костинброд - Бучин проход - Своге - Ребърково/; - Път II-18 Софийски околовръстен път - Нови Искър - до отклонението по път II - 16 Своге - София до с. Редина се движат се всички автомобили; - Посока София: всички тежкотоварни автомобили над 12 т. не преминават път II-16 Своге - София, а се отклоняват по път I-1 Видин - София на с. Ребърково посока Ботевград; - Автобусите пътуващи по път I-1 Видин - София от Враца към София се качват на АМ \"Хемус\" при Ботевград; За пътуващите посока София от Враца, поради пълното затваряне на участъка на пътя Своге - София, се въвеждат обходни маршрути както следва: - Транзитно движение посока Своге през път I-1 Мездра - Ботевград - София се забранява за тежкотоварните автомобили над 12 т.; автобусите за посока София могат да преминават по АМ \"Хемус\"; - Лекотоварното движение до Своге се движи по път II-16 Своге - София, след което се отбива по път III 164 Своге - Искрец - Бучин проход и път ІІ-81 София - Костинброд; - Локалното движение ще е на пропускателен режим от екипи на пътна полиция - Мездра при с. Ребърково .", "date": "2018.12.16", "title": "Националната следствена служба затваря пътя Своге-София в понеделник"}
{"url": "https://www.faktor.bg/bg/articles/obshtestvo/ulitsata/izdirvat-dzhigit-pregazil-politsay-v-stolitsata", "text": "Полицай е в болница, след като бе блъснат от шофьор, който не пожела да спре за проверка. Екшънът се разигра снощи, събота вечер, около 23 часа на столичния бул. „Ал Малинов“. Полицейски екип забелязал лек автомобил „Фолкваген“, за който е имало съмнение, че няколко пъти не се е подчинявал на полицейски сигнали за спиране. Веднага били предприети полицейски действия и подаване на сигнал. Шофьорът извършил маневра на заден ход, симулирайки намерение за спиране, и ударил паркиран лек автомобил. След това рязко потеглил напред, блъснал един от униформените и успял да избяга, съобщават от пресцентъра на МВР. На място веднага били съсредоточени допълнителни полицейски екипи. Пострадалият столичен полицай е откаран в болница и настанен за лечение с множество травми. В хода на оперативните действия автомобилът е открит изоставен в района на „Студентски град“. Издирването на шофьора обаче продължава.", "date": "2018.12.16", "title": "Издирват джигит, прегазил полицай в столицата"}
{"url": "https://www.faktor.bg/bg/articles/obshtestvo/ulitsata/shofyor-bez-knizhka-se-zabi-v-darvo-ubi-sebe-si-i-spatnika-si", "text": "Двама души са загинали при катастрофа на пътя между селата Войнягово и Климент. Това съобщи в ефира на радио Фокус говорителят на Областната дирекция на МВР-Пловдив. Сигналът за пътния инцидент е получен около 04.00 часа тази сутрин. Според подадената информация, лек автомобил „Фолксваген“ се е блъснал в дърво на пътя между двете населени места. На място са изпратени екипи на Районното полицейско управление в Карлово и Спешна помощ. Установена е смъртта на 39-годишния водач и 30-годишния му спътник. Според справка в полицейските регистри, шофьорът не е притежавал свидетелство за правоуправление.", "date": "2018.12.16", "title": "Шофьор без книжка се заби в дърво, уби себе си и спътника си"}
{"url": "https://www.faktor.bg/bg/articles/novini/svyat/kak-iztochna-evropa-se-samoubiva", "text": "Германия спешно се нуждае от квалифицирана работна ръка в здравеопазването и в грижите за възрастните и болните хора. И не само там. Какво по-лесно от това да си набави липсите от чужбина? И без това само десните популисти и вечните носталгици са против миграцията.  \"Квалифицирана миграция\" е новата вълшебна думичка. Германия демонстрира, че е отворена към света и напълно готова да се включи в световната битка за най-умните глави. Защо тогава да е лоша идеята на германското правителство със закон да се облекчи достъпът до трудовия пазар за желаещи да работят на него млади хора от Балканите? Например за медицински сестри от Косово? Нищо не пречи, разбира се. Особено след като знаем, че в Косово има много безработни медицински сестри, които на всичкото отгоре много биха се радвали да работят в Германия. Да не говорим за това, че много от тези хора отдавна вече имат близки и роднини в Германия, както сочат статистиките. Във всеки случай косовското правителство не ги спира. А германското – още по-малко. Излиза, че тази идея би била и една отлична сделка.  За Източна Европа нещата обаче не изглеждат така. Действително при нас на Изток има много безработни медицински сестри, както вече посочихме в Косово. Но не защото нямаме нужда от тях, а просто защото нямаме пари да ги назначим. Нито една друга държава в Европа не харчи по-малко пари за здравеопазване от Косово. Там болните нямат друг избор, освен да се грижат сами за себе си. Но не са само балканските страни - също и младите хора от много от новите страни-членки на ЕС масово бягат на Запад. След промените, поради тази причина Латвия загуби над една четвърт от населението си, а Румъния и Литва - една шеста. Даже в една Унгария шест процента от младите хора са заминали на Запад. Какво да кажем за България, където населението е намаляло с 22 процента в сравнение с 1990 година, и където според прогнозите до 2050 година ще спадне с още една четвърт. Основната причина за това е миграцията (до 2/3), а остатъкът се дължи на ниската раждаемост. Румъния днес може да се \"похвали\" с най-малко лекари на глава от населението в целия ЕС, а Косово - в цяла Европа. Проблемът обаче не е само в здравеопазването - там той просто е най-ярък. И други браншове се оплакват от недостига на работна ръка. Така например броят на строителните работници е намалял драстично в големите градове. В Източна Европа проектите в строителството се влачат с години, защото няма достатъчно работници. Ако заплащането се подобри, цените на жилища обаче ще станат недостъпни за преселниците от провинцията. Получава се дяволски кръг. Не само голата мизерия тласка хората да обръщат гръб на родината си - те бягат на запад и защото могат. Западът ги привлича с по-атрактивните си възможности за обучение. Разликата в заплащането също е водещ фактор, макар и да не е най-важният. Ако говорим обаче за нископлатените професии, тогава вероятността за връщане в родината е по-висока. За това има и други аргументи: децата да растат с майчиния си език, грижата за родителите, които остаряват и т.н. От друга страна са силни и аргументите срещу това: обикновено доходът пада наполовина или дори повече, често по-високата професионална квалификация и опит не се признават у дома, а бюрокрацията работи бавно. Има и още: често завръщащите се заварват работните места заети от нискообразовани техни колеги, които обаче имат по-добри връзки. На Запад обикновено заминават отворените към света и жадни за приключения млади хора. В родината остават по-мудните, по-нерешителните и тесногръдите. Особено хората, които идват от малки населени места, когато решат да се завърнат бързо усещат липсата на разнообразието, на което са свикнали, вкл. на предложения за прекарване на свободното време, по-добрата работа на институциите и съдилищата. В битката за най-умните глави Изтокът винаги е държал по-лошите карти. На фона на всичко това е повече от странно, че обезлюдяването не се е превърнала в гореща тема за източноевропейските страни. Предимно десните партии се опитват да говорят по темата - предупреждават, че нацията се топи, настояват жените най-добре да се върнели край печката в кухнята и слагат знак за равенство между емиграцията и държавната измяна. В това отношение модерните и реформаторски настроени хора предпочитат да са по-умерени в критиките си - включително защото и на тях не им е много чужда мисълта да потърсят щастието си някъде другаде. Ето защо на това трябва да се реагира. Когато цели региони се обезлюдяват, а природата си отвоюва обратно цели села, когато пенсионните системи рухват и вече няма кой да се грижи за застаряващото население, рано или късно това ще стане проблем на целия ЕС. Структурната политика може и да е на първо място проблем на отделните страни-членки. Призивите за помощ обаче не помагат, когато държавите нямат средства да развиват истински регионите си. Чуждестранните инвестиции не могат да предложат решение на проблема с намаляването на населението: ако се повишат заплатите, работниците може би ще останат, но инвеститорите ще отидат другаде. Именно ниските данъци, с които те са били привлечени, са тези, които липсват на държавите, за да развиват своите региони. Тази Европа, която сега се радва на работната ръка от Изтока, рано или късно ще трябва да се погрижи и за оставащите в тези страни. Увеличаването на кохезионните фондове за следващия финансов период, а не обратното - тяхното намаляване, би било едно добро начало в този смисъл. Както и това, средствата от тях бъдат отпускани вече не на брой жители, а за точно определени райони.", "date": "2018.12.16", "title": "Как Източна Европа се самоубива"}
{"url": "https://www.faktor.bg/bg/articles/ikonomika/biznes/radosvet-radev-balgariya-e-investitsionna-destinatsiya-za-niskodohodnata-ikonomika", "text": "В края на годината можем да отчетем, че няма община, която да не е получила целеви средства. Това е резултат от добрата събираемост и от добре свършената работа на институциите и на правителството. Това каза председателят на ПГ на ГЕРБ и зам.-председател на партията Цветан Цветанов по време на семинара „Европа на кръстопът – предизвикателства пред България преди евровота”, който се провежда в Банско с представители на всички партийни структури от Благоевградска област. Във форума, който се организира от евродепутата от ГЕРБ/ЕНП Асим Адемов, участват народните представители и кметовете на ГЕРБ от Благоевградска област.  Според Цветанов е важно в период на предизборна кампания да се направи отчет на постигнатото във всички общини и на реализираните проекти. „Евровотът е важен, защото европейската солидарност ни дават възможност да реализираме политиките на българското правителство, а общините да се възползват от еврофинансирането, за да подобряват инфраструктурата и да осигуряват на гражданите по-добра среда за живот”, подчерта Цветан Цветанов. Той посочи, че България получава огромен финансов ресурс в подкрепа на политиките, които прави държавата и местната власт.  „Положителни примери са общините в Благоевградска област, които се управляват от кметове на ГЕРБ. Благоевград се превърна в модел на реализиране на Националната програма за енергийна ефективност. Банско, Разлог, Сандански, Петрич и Симитли реализираха проекти, които дават добавена стойност за развитието на общините. Кметовете ни в Благоевградска област имат висока оценка от ръководството на партията и ние стоим зад тях. Сега е важно тези успешни кметове да предадат този модел и в другите общини”, каза още зам.-председателят на партията. Цветан Цветанов отчете, че строителството на АМ „Струма” е проект, който е от изключително значение за развитието на региона и за бизнеса. „Трябва да осъзнаем важността на това, което ни очаква. Нашите опоненти ще увеличават противопоставянето, защото нямат друг полезен ход. БСП не могат да имат успешно управление, доказали са го. Нека си спомним какво бе състоянието на АМ „Струма” при управлението на Орешарски.  Затова нека да дадем подкрепа за правителството и за парламентарното мнозинство и да се подготвим за предстоящите европейски и местни избори”, каза Цветанов.  Той коментира, че през предстоящите месеци на национално ниво се планира да се осъществи серия от граждански диалози под надслов \"Европа - нашият дом\", която ще бъде проведена с цел засилване на разбирането на гражданите за европейските политики. „Важно е да чуем заетите в различните браншове, за да очертаем новостите в секторните политики. Само с добро взаимодействие между всички инститиции можем да постигнем високи резултати”, подчерта Цветан Цветанов.", "date": "2018.12.16", "title": "ГЕРБ от Банско: Евровотът е важен, за да успеем да реализираме политиките на българското правителство"}
{"url": "https://www.faktor.bg/bg/articles/novini/svyat/ruskata-fabrika-za-trolove-otnovo-raboti-na-palni-oboroti-tozi-pat-mishenata-e-makron", "text": "В началото на декември американски и британски медии съобщиха за опити на руски интернет-тролове да повлияят на вълната от протести, заляла Франция. Твърди се, че те са разпространявали дезинформации, в т.ч. фалшиви снимки от протестите.  В потвърждение на тези твърдения идват информации от инициативата \"Алианс за гарантиране на демокрацията\" на американската неправителствена организация German Marshall Fund (GMF), която наблюдава в Туитър потребителски профили, за които се предполага, че са под руско влияние. Наблюденията показват, че в продължение на една седмица протестите на \"жълтите жилетки\" (#giletsjaunes) са били водещата тема в тези акаунти. Данните са от дашборд, позволяващ в реално време да се следи активността на 600 избрани акаунта в Туитър, вкл. хаштагове, тематични публикации и източници. Засега обаче не е съвсем ясно чии са въпросните профили. От страницата на друг проект, наречен \"Хамилтън 68\", научаваме, че става дума за три определени групи: акаунти, които са открито проруски или имат връзки с руското правителство; други, управлявани от така наречените фабрики за тролове в и извън Русия; а третата група включва профили на потребители от цял свят, които тиражират допълнително теми, свързани с Русия. Най-често източниците на публикациите в тези профили са руските RT и Sputniknews. Целта е да се задържа вниманието върху определени теми и проблеми, да се дискредитира Западът, а либералната демокрация да бъде представяне изцяло в негативна светлина\", казва за ДВ експертът по социалните медии в GMF Брет Шафнър. Активността във въпросните профили е насочена предимно към англоезичната публика, следователно тяхното влияние върху протестите във Франция е сравнително слабо, допълва той.  Максим Одине, експертка за Русия във Френския институт за международни отношения (IFRI), потвърждава това: \"Руските действия не трябва да се възприемат като инструмент за мобилизиране на нови активисти за \"жълтите жилетки \" или пък като средство за подбуждане към насилие. Те имат за цел по-скоро да засилят поляризацията на обществото, създавайки впечатлението за една дълбоко разединена страна на ръба на гражданската война\", казва тя.  По същия начин вижда нещата и руската политическа наблюдателка, живееща във Франция, Татяна Становая. Според нея Русия използва слабостта на френския президент Еманюел Макрон, за да разпространява \"тезата за упадъка на Европа, кризата на демокрацията и надигащите се настроения срещу естаблишмънта”. Тя обаче не смята, че засега това оказва голямо влияние. \"Не протестиращите, а президентът Макрон е основната цел на руската активност в социалните мрежи\", казва Бен Нимо, експерт по информационна сигурност в американския мозъчен тръст Атлантически съвет. В края на ноември Нимо детайлно описа в свой доклад за Атлантическия съвет предполагаемата \"френска операция\" на руските интернет-тролове. Заедно със свои колеги той е успял да възстанови части от блокираните профили. Повечето са на английски, но дванайсет акаунта в Инстаграм са на френски език. Те са имали около 76 000 последователи, в т.ч. 12 400 от Франция, по информация на Фейсбук. Повечето от тях са създадени в средата на 2017 година. От Фейсбук не казват кой стои зад тези профили, но не изключват това да е \"Internet Research Agency (фирмата от Санкт Петербург, добила популярност в западните медии като \"руската фабрика за тролове\" - бел.ред.). \"Не можем обаче да твърдим това със сигурност\", уточняват от Фейсбук.  Сравнително малкият брой на въпросните профили Нимо обяснява с това, че възможностите на руските тролове на френски език са ограничени, и че \"операцията\" вероятно е още в началото си. В САЩ Русия започна своята онлайн дейност около 2,5 години преди президентските избори през 2016 г., припомня експертът на Атлантическия съвет. Ето защо такива случаи трябва да се разглеждат в по-широк контекст. \"В случая не говорим само за \"жълтите жилетки\", защото подобна операция обикновено има дългосрочна цел\", казва Нимо. А в случая целта е Макрон, добавя той.", "date": "2018.12.16", "title": "Руската \"фабрика за тролове\" отново работи на пълни обороти, този път мишената е Макрон"}
{"url": "https://www.faktor.bg/bg/articles/balgarite-ostavat-optimisti-za-es-i-prez-2018-g", "text": "Доверието в ЕС у нас все още е сравнително високо, показва изследване на АФИС, в което са участвали 1010 души. Близо 48% от българите декларират, че по-скоро имат доверие, а на обратната позиция са по-малко от 40 на сто. 13% нямат мнение и не избират вариант за отговор. Балансът обаче е крехък и числата биха могли да се обърнат при извънредно и критично развитие на процесите както в ЕС, така и в България. От агенцията отбелязват, че това отношение е претърпяло съществени промени през годините. След приемането на България в ЕС интервалите на доверие се движеха в порядъка на 65-70 на сто. Днес този дял е спаднал значително, но за сметка на това се запазва устойчив през последната година. Евроскептиците са се увеличили, но все още не са мнозинство. Може да се каже, че все още сме повече еврооптимисти и по-малко евроскептици. Какво мислят нашите сънародници за членството ни в ЕС 11 години след присъединяването? За 18,7% от анкетираните този акт на България е донесъл само ползи. Всеки четвърти е на мнение, че членството е предимно полезно. В същото време близо 30% го оценяват като предимно вредно. А 11 на сто са на крайното мнение, че нашето участие в съюза ни е донесло само вреди. 15 на сто пък не могат да преценят и не посочват отговор. И тук, оценяващите ЕС като полезен за България са малко повече от скептиците. Днес много по-често младите хора до 40-годишна възраст, хората с висше образование и заетите виждат предимно ползи и относително по-малко вреди. Хората над 60 години, както и значителна част от среднистите в по-голяма степен припознават негативните последствия от членството ни. Ако има изненада, тя е в емпиричния факт, че столичаните не са по-оптимистични от останалите. Същевременно обаче българските граждани нямат ясна визия в каква посока биха искали да видят бъдещето на Съюза. Данните показват, че сред имащите позиция надделяват онези, които биха искали засилване на националната самостоятелност (всеки четвърти), докато предпочитащите европейската централизация са два пъти и половина по-малко (всеки десети). Не са много и привържениците на статуквото - едва 12 на сто. Един от трима е на мнение, че може би е редно да има смесен подход и дилемата \"централизация или регионализация\" трябва да се решава в зависимост от това какви въпроси стоят на дневен ред. Висок е и делът на нямащите мнение - всеки пети.", "date": "2018.12.16", "title": "Българите остават оптимисти за ЕС"}
{"url": "https://www.faktor.bg/bg/articles/mvr-predupredi-ne-predpriemayte-patuvane-ako-ne-e-krayno-nalozhitelno", "text": "От пътна полиция отправиха апел към водачите да не предприемат пътуване, ако не е крайно наложително. Причина са обилните снеговалежи, съобщиха от пресцентъра на МВР. Поради обилен снеговалеж и за снегопочистване временно е ограничено движението на моторни превозни средства над 12 т по АМ „Люлин“, посока изход София. Идентично ограничение е въведено по път I-6 Кюстендил - ГКПП „Гюешево“, между 10 - 56 км по автомагистрала „Тракия“, както и  по дестинацията - ГКПП \"Калотина\" - Сливница. Обилен сняг вали и в района на автомагистрала „Хемус“, там видимостта е намалена и заради падналата мъгла. Летище София възстанови работа в нормален режим и към момента се разрешават кацания и излитания на самолетите. Самолет, изпълняващ полет за германския град Карлсруе, е получил разрешение за излитане. Има и кацнали машини. Все пак два самолета са били пренасочени – единият към летището във Варна, а другият – към Гърция. С оглед лошите метеорологични условия не се изключва повторното затваряне на Летище София.", "date": "2018.12.16", "title": "КАТ предупреди: Не пътувайте, ако не е крайно наложително, Летище София предупреди, че може да спре полетите"}
{"url": "https://www.faktor.bg/bg/articles/radev-1-5", "text": "\"Доверието и взаимното уважение не само на политическо ниво, но и между представителите на бизнеса от България и Йордания, са инвестиции в последващото разширяване на двустранния икономически обмен\". Това заяви днес президентът Румен Радев на бизнес форум в Аман, в който участваха десетки представители на български и йордански компании в сферата на отбранителната индустрия, електрониката, хранително-вкусовата промишленост и други, съобщиха от прессекретариата на държавния глава. В рамките на форума българска фирма договори износ на 500 тона тютюн за Йордания, подписани бяха Меморандуми за сътрудничество от Хасковската търговско-промишлена палата с Аманската търговска камара и с Бизнес асоциацията „Европа-Йордания“ и беше договорен Меморандум за сътрудничество между София Тех Парк и научноизследователския център SESAME в Йордания.  Държавният глава подчерта пред участниците във форума, че България може да предостави отлична възможност за достъп на йордански компании до европейския пазар от 500 млн. души, а страната ни разглежда Йордания като перспективен партньор за разширяване на българския износ към региона на Близкия Изток. По думите на Румен Радев утвърждаването на Кралство Йордания като регионален фактор на стабилност се цени високо както от България, така и от държавите-членки на Европейския съюз. Като потенциални сфери за насърчаване на взаимните инвестиции и създаването на смесени предприятия президентът открои, отбранителната индустрия, енергетиката, информационните технологии, електрониката и хранително-вкусовата промишленост.  По-рано държавният глава Румен Радев проведе среща с председателя на Аманската търговска камара сенатор Исса Мурад, с председателя на Аманската индустриална камара Фати Ал-Джагбер, президента на Бизнес асоциация „Европа-Йордания“ Джамал Фариз, на която бяха обсъдени перспективите за разширяване на търговския и инвестиционен обмен.", "date": "2018.12.16", "title": "Радев с щедри обещания към йорданския бизнес, гарантира на кралството пазар от 500 млн. души в ЕС"}
{"url": "https://www.faktor.bg/bg/articles/novini/svyat/sotsiolozi-predrichat-pobeda-na-lyo-pen-ako-izborite-vav-frantsiya-byaha-dnes", "text": "Ако днес, в разгара на протестното движение на \"жълтите жилетки\" се произведат отново президентски избори във Франция, то лидерката на крайната десница Марин Льо Пен ще излезе първа на първия тур. Това показва ново допитване на института ИФОП, публикувано във в. \"Журнал дю диманш\", предаде БТА. Марин Льо Пен ще получи 27 процента от гласовете на евентуален първи тур. Ще я следва Еманюел Макрон, но той ще има с един процент повече, отколкото получи на първия тур на президентските избори миналата година. Тогава той спечели 24 процента, а сега, според допитването, ще получи 25 процента. Друго проучване на ИФОП пък показва, че рейтингът на Макрон е спаднал с два процентни пункта в сравнение с ноември. Едва 23 процента от сънародниците му са доволни от работата му. През ноември те са били 25 процента. А недоволните са се увеличили от 73 на 76 процента.", "date": "2018.12.16", "title": "Социолози предричат победа на Льо Пен, ако изборите във Франция бяха днес"}
{"url": "https://www.faktor.bg/bg/articles/novini/balgariya/stroitelna-firma-zaporira-smetkite-na-velikotarnovskiya-universitet", "text": "Запорираха сметките на Великотърновския университет \"Св. св. Кирил и Методий\" заради претенции на строителна фирма за неплатени ремонти на 5-ти блок до Ректората за 80 хиляди лв. Договорите са сключвани при предишния ректор проф. Пламен Легкоступ. Извършени са некачествени ремонти, но плащането е било отложено и сега парите се търсят от настоящите управляващи. Вземанията на \"Скални материали\" - Русе\" са предмет на съдебни дела, които са по различни съдебни инстанции. Общата претенция на дружеството по три дела е за 167 хиляди лв., обясни ректорът проф. Христо Бонджолов.  \"Проблемите са със същата строителна фирма, която веднъж вече запорира сметките на университета още в началото на моя мандат преди 3 години. Изпратих нашите юристи при съдия изпълнителя с предложение да се споразумеем, те да вдигнат запора, а ние да им изплатим сумата през януари. Но приближават изборите за академично ръководство и се търси скандал. Опитват се да активират кръга от фирми, с който бяха фалирали ВТУ\", каза ректорът, предаде 24 часа. Заради извънредната ситуация от миналата седмица преподаватели сигнализираха в социалните мрежи, че не са получили аванс, под въпрос са заплати и стипендии на студентите преди Коледа. \"Правим всичко възможно да решим проблема. Търся други начини, за да можем да изплатим дължимото до края на годината, включително и пари от приятели\", увери проф. Христо Бонджолов.", "date": "2018.12.16", "title": "Строителна фирма запорира сметките на Великотърновския университет"}
{"url": "https://www.faktor.bg/bg/articles/novini/balgariya/kalina-androlova-intervyuto-s-desi-radeva-stava-za-iztreznyavane-da-i-zabranyat-da-govori-publichno", "text": "Журналистката Калина Андролова, която е сред създателите на политическия проект „Румен Радев” отново реагира остро, след пиарското и нагласено интервю на Карбовски с жената на президента Десислава Радева. „Препоръчвам! За изтрезняване”, съветва Андролова приятелите и последователите си във фейсбук. Според нея „Това интервю унищожи напълно президента”. Журналитската обяснява, че умишлено не коментира подробно фантасмагориите на президентшата, „защото е такова дъно, че няма накъде повече”, а откровенията пред Карбовски били шокиращи, защото показвали истината за така наречената първа дама. Калина Андролова е категорична, че дори не може да става сравнение между Радеви и предшествениците им на „Днодков” 2. „... считаш ли, че съпругата на Желев може да каже, че \"циганите са я учили на кючек\" и пр.? Радева унищожи Радев с това интервю, но падението беше започнало отдавна. На Радева някой трябва да й забрани да говори в публичното пространство. Защото е унизително да виждаме КОЙ всъщност е в президентството. Досега не сме имали чак такава излагация”, казва тя.  Преди седмица Андролова коментира критично и интервюто на президента Румен Радев по БНТ. Нарече го „дърдорещ нещастник”. Реакциите й са знакови, защото тя заедно с журналиста Петър Волгин и Иво Христов, който сега е шеф на кабинета на президента бяха част от екипа на a-specto, който моделира образа на Румен Радев като кандидат на БСП за президентския пост. Андролова беше главен редактор на фалиралото преди няколко месеца списание a-specto и се смяташе като една от орисниците на настоящия държавен глава.", "date": "2018.12.16", "title": "Калина Андролова: Интервюто с Деси Радева става за изтрезняване, да и забранят да говори публично"}
{"url": "https://www.faktor.bg/bg/articles/novini/balgariya/mvr-shte-poluchi-kato-darenie-13-mikrobusa", "text": "МВР ще получи като дарение от Мисията на Международна организация по миграция (МОМ) в България превозни средства за нуждите на Дирекция „Миграция“ с цел укрепване капацитета на институцията в доброто управление на миграционните потоци. Церемонията по предаването на автомобилите ще се състои в навечерието на Деня на мигранта – 18 декември, а дарението на транспортните средства е в резултат на изпълнението на Грантово споразумение HOME/2016/AMIF/AG/EMAS/0051 „По-нататъшно подобряване на капацитета за приемане на българската система за управление на убежището и миграцията“, сключено между Европейската комисия и МОМ в рамките на Механизма за спешно подпомагане в рамките на фонд „Убежище, миграция и интеграция“.", "date": "2018.12.16", "title": "МВР ще получи като дарение 13 микробуса"}
{"url": "https://www.faktor.bg/bg/articles/tsvetanov-uvelicheniyat-byudzhet-na-evropol-shte-dade-vazmozhnost-da-se-izpalnyat-poveche-angazhimenti-koito-se-vazlagat-na-institutsiyata", "text": "\"Ако президентът иска да говорим за избори и Изборен кодекс, нека първо каже как е финансирана кампанията му. Той трябва да отговори на съмненията, че социално слаби са финансирали кампанията. Как е възможно един социално слаб човек, който трудно може да поеме своите собствени разходи, да отдели 400 лв. за кандидат-президентската кампания на Радев?\". Това заяви пред журналисти в Банско председателят на ПГ на ГЕРБ и зам.-председател на партията Цветан Цветанов, цитиран от пресцентъра на Партията. „Прозрачността е изключително важна за всеки един изборен процес. Всички тези съмнения за непрозрачно финансиране обаче пораждат въпроса дали можем да говорим за определени зависимости. Затова е редно всеки, който иска да вземе ролята на ментор в обществото, първо да отговори на всички тези подозрения“, подчерта Цветанов. По думите му президентът Радев не изпълнява основната си функция на обединител и не допринася за осъществяването на пълноценен и градивен диалог между партиите и институциите, а даже напротив. „Трудно ми е да си представя как би изглеждал един КСНС, на който Радев ще трябва да събере представителите на всички онези институции, които той ежедневно напада“, коментира пред журналистите председателят на ПГ на ГЕРБ. Цветанов сподели своята надежда, че прогнозата за влизането на България в Шенген по въздух преди края на мандата на ЕК и ЕП ще се изпълни. „Наскоро евродепутатите за пореден път препотвърдиха подкрепата си за България. Често по такива теми сме наблюдавали противопоставяне, но този път всички български евродепутати бяха единни“, каза той и поздрави Сергей Станишев за преизбирането му за председател на ПЕС. „Винаги е хубаво, когато българи получават толкова отговорни ръководни постове, това е признание. Неотдавна и Мария Габриел, българският еврокомисар, бе избрана за заместник-председател на ЕНП Жени“, допълни зам.-председателят на ГЕРБ. Във връзка с наскоро приетите на първо четене промени в антикорупционния закон, Цветан Цветанов обясни, че КПКОНПИ е един изцяло нов инструмент за борба с корупцията и организираната престъпност и е нормално да се правят понякога и промени в антикорупционното законодателство с оглед на по-доброто му функциониране. „Наясно сме колко чувствително е обществото на тема корупция и затова сме се постарали максимално да отговорим на очакванията на хората“, уточни той. Като доказателство за това, че България върви по правилния път в борбата с това явление, председателят на ПГ на ГЕРБ даде положителния доклад на ЕК за страната. „Утре ще бъде открита отсечката между Кресна и Сандански от АМ „Струма“. Това дава нови предпоставки за инвестиции в региона“, обясни Цветанов и допълни, че вследствие на добрата събираемост и безкомпромисната борба с контрабандата – правителството отпусна целево 1,35 млрд. лв. за АМ „Хемус“, като така се гарантира бъдещото развитие на Северна България. Зам.-председателят на ГЕРБ изтъкна, че в момента за подобряването на образователната инфраструктура се изпълняват 119 проекта на обща стойност 623 млн. лв. „ЕК одобри още 210 млн. лв. за ремонт на образователната инфраструктура в страната. При кое друго управление са осигурявани толкова много пари за образование“, попита Цветанов и допълни, че тези пари стигат до българските деца и по този начин правим образователната ни система конкурентна. По думите му правителството никога не е делило общините на „наши“ и „ваши“ и доказателство за това са допълнителните постановления за Якоруда, Белица, Кресна, Гоце Делчев и т.н. Във връзка с участието му в наскоро провелата се среща на Управителния съвет на Европол във Виена, Цветанов сподели, че в приетия първоначален вариант на Многогодишната програма на Европол за 2020-2021 г. начертаните мерки са за по-голяма защита на информацията и за по-добра координация между службите. Той благодари на евродепутата от ГЕРБ/ЕНП Андрей Новаков, който е направил предложение бюджетът на Агенцията да бъде с 16 млн. евро по-голям и то в крайна сметка е било прието.", "date": "2018.12.16", "title": "Цветанов: Ако Радев иска да говорим за избори, да каже как е финансирана кампанията му"}
{"url": "https://www.faktor.bg/bg/articles/rusiya-gotova-na-dialog-sas-sasht-za-likvidirane-na-raketite-sas-sreden-obseg-ot-vremeto-na-studenata-voyna", "text": "Русия изрази готовност за \"открит и конкретен диалог\" със Съединените щати по Договора за ликвидиране на ракетите със среден обсег от времето на студената война, от който Вашингтон иска да се оттегли, съобщи Франс прес.  Според Москва в сряда е била изпратена нота от руския министър на отбраната Сергей Шойгу до неговия американски колега Джим Матис с призив за такъв диалог, но официален отговор така и не бил получен. \"Всичко това свидетелства за нежеланието на Съединените щати за такъв разумен и професионален диалог с Русия в интерес на решаването на неотложните проблеми, свързани с регионалната и международната сигурност\", посочва руското министерство на отбраната в комюнике. САЩ отправиха в началото на декември ултиматум към Русия, като ѝ дадоха 60 дни да се съобрази с договора за ядрените ракети със среден обсег от 1987 година и предупредиха, че в противен случай ще напуснат договора. НАТО и Съединените щати обвиняват Москва, че нарушава Договора за ракетите със среден обсег, което Русия отхвърля като \"неоснователно\". Договорът за ликвидиране на ядрените ракети със среден обсег беше подписан през 1987 година от американския и съветския ръководител по онова време - Роналд Рейгън и Михаил Горбачов и сложи край на употребата на серия ракети с обсег от 500 до 5500 километра.", "date": "2018.12.16", "title": "Русия готова на диалог със САЩ за ликвидиране на ракетите от времето на студената война"}
{"url": "https://www.faktor.bg/bg/articles/radev-1-4", "text": "Президентът Румен Радев, който е на посещение в Аман, ще  разговаря с краля на Йордания. Радев и съпругата му ще бъдат посрещнати с официална  церемония в кралския дворец в йорданската столица от крал Абдула II и кралица  Рания. Във фокуса на посещението на Радев е задълбочаването на политическия  диалог между двете държави, както и стимулирането на икономическото и  инвестиционното сътрудничество.  Очаква се президентът и кралят да обсъдят партньорството  между България и Йордания в сферата на отбраната и сигурността, ситуацията в  Близкия изток и миграционната криза. Президентът и кралят ще обсъдят партньорството  между България и Йордания в сферата на отбраната и сигурността, ситуацията в  Близкия изток и миграционната криза. Очаква се на срещата президентът и кралят да обсъдят и сътрудничеството на двете държави в областта на образованието.  „Това, което ще говорим с краля, е как да продължим още  по-интензивно нашите контакти в образованието и туризма. Една от темите, които  ще поставя, е да се открие йорданско посолство в България“, каза  президентът. Преди срещата си с краля Радев ще открие в Аманската  търговска камара Българо-йордански бизнес-форум, в който ще участват  представители на 30 български компании от областта на информационните технологии, отбранителната индустрия и хранително-вкусовата промишленост. „Ако можем да стигнем до практически решения и с бизнеса, така че да имаме още по-добри контакти, да основаваме съвместни компании, заедно да се явяваме на пазарите - ние в Близкия изток, Йордания съответно в  Европейския съюз“, каза Радев. Държавният глава ще посети и Центъра за подготовка на  специалните сили „Крал Абдула Втори“. \"Трябва да инвестираме в наука и в лаборатории за научни изследвания\", каза президентът Румен Радев в събота, след като посети международния изследователски център СЕЗАМ в Йордания.", "date": "2018.12.16", "title": "Радев в Йордания: Трябва да инвестираме в наука и в лаборатории за научни изследвания"}
{"url": "https://www.faktor.bg/bg/articles/angel-dzhambazki-pretsaka-sutreshen-blok-v-posledniya-moment-ne-doyde-v-studioto", "text": "Евродепутатът Ангел Джамбазки от ВМРО беше на път да издъни сутрешния блок на ТВ Европа тази сутрин. Дясната ръка на Красимир Каракачанов трябваше да гостува в студиото, но така и не се появи и върза тенекия на предаването. Една от основните теми, за която трябваше да говори с водещата Диана Радева, бяха билбордовете с хомосексуалисти в Пловдив.  По време на разговора си с Ивайло Калфин минути преди това, журналистката дори коментира с бившия външен министър, че след минути в студиото ѝ ще влезе Джамбазки. След новините и рекламната пауза обаче се оказа, че в последния момент евродепутатът е решил да не отиде в телевизията. От ВМРО все пак спасиха положението и Радева от неловката ситуация с телефонно интервю с народния представител Александър Сиди.", "date": "2018.12.16", "title": "Джамбазки върза тенекия на сутрешен блок, в последния момент отказа участие"}
{"url": "https://www.faktor.bg/bg/articles/rumen-ovcharov", "text": "\"България никога не е била по класификацията на ЕС зависима от Русия заради ядрения потенциал, който има. Единствената ни зависимост е от газта. Преди имахме много по-добра стратегия - енергийна зависимост чрез взаимна зависимост. Става въпрос за проектите \"Набуко\" и \"Бургас-Александруполис\". Русия е много по-зависима от България в това отношение. Унищожихме и \"Южен поток\", а сега искаме да си го връщаме\". Това заяви пред БТВ бившият енергиен министър Румен Овчаров.  „Когато обсъждаме проекти като „Турски поток“, трябва да знаем всички параметри. Такива в момента не са ясни. Промяната на стратегията ни за преструкториране на газопровода трябва да се направи буквално за 10 дни. АЕЦ „Белене“ е дъвка, която ни струва милиарди. Не мислим за проектите, а как да разпределим едни пари“, каза още Овчаров. \"В енергетиката финансовият колапс е необратим. БЕХ, например, пое задълженията за 100 млн. на Топлофикация. Държавата плаща пари, които трябва да даде общинско предприятие\", коментира социалистът.  \"Нашите ръководители в БСП трябва да са наясно, че не са избрани от Бога и не са вечни, и че имат мисия да печелят избори. Корнелия Нинова трябва да има отбор, защото политиката е маратон, а не лашкане наляво и надясно. Постоянните ѝ битки с политическия враг не водят до успехи. Аз искам БСП да влезе във властта, но успешно\", каза още Румен Овчаров.", "date": "2018.12.16", "title": "Румен Овчаров с нова теория: Русия е много по-зависима от нас по отношение на енергийните проекти"}
{"url": "https://www.faktor.bg/bg/articles/vezhdi-rashidov-1", "text": "\"Вчера се чухме с Бойко Борисов. Ние сме приятели, въпреки, че ме вкара в затвора (Случаят от 2001 г., когато Рашидов беше арестуван за побой на полицай - б.ред.). После се прегърнахме с Бойко, защото малкото отстъпи на големите цели, които имаме. Съгласих се да стана министър, защото исках да съм полезен\". Това заяви пред БТВ депутатът от ГЕРБ Вежди Рашидов.  \"Българинът е черноглед, но ние направихме много неща. Атаките срещу ремонта на ул. \"Граф Игнатиев\" идват от същите, които нападаха и Ларгото. Разни Глишевци снимат всяка плочка. Преди им плащаха за това, а сега станаха безплатни и искат да ги дават по телевизиите. Никога ул. \"Граф Игнатиев\" не е била толкова хубава. В момента тече кампания срещу Йорданка Фандъкова. Те забравиха, че нямахме детски градини и, а улиците бяха отвратителни. Фандъкова е построила 60 нови детски градини. Тези навлеци нищо не са направили, вчерашни хлапета, които едно дърво не са посадили\", каза още Рашидов.  \"Не приех да ставам академик в БАН. Разни възрастни хора са го решили, те са като една масонска ложа и самите те не се познават. Аз съм академик във Франция и в Русия\", коментира бившият културен министър по повод предложението да получи академична титла.", "date": "2018.12.16", "title": "Вежди Рашидов: Не станах академик в БАН, защото не исках титла от една масонска ложа"}
{"url": "https://www.faktor.bg/bg/articles/novini/svyat/kitayski-hakeri-proniknaha-v-sistemite-na-amerikanskite-vms", "text": "Китайски хакери са проникнали в системите на подизпълнители на американските военноморски сили и са откраднали всичко, от данни за поддръжка на кораби до планове за ракети. Това разкриват американски представители и експерти, пише \"Уолстрийт джърнъл\". Заради атаките е започнал основен преглед на киберсигурността.  Хакерските набези, станали в продължение на 18 месеца, са подчертали уязвимостта на системата на военноморските сили и на техните цивилни подизпълнители. Хакерите в частност са успели да откраднат засекретена информация, касаеща нови военни технологии на САЩ. В един от случаите хакерите са получили достъп до данни, свързани със секретни чертежи на свръхзвукови противокорабни ракети, които трябвало да бъдат инсталирани на подводници.", "date": "2018.12.16", "title": "Китайски хакери проникнаха в системите на американските ВМС"}
{"url": "https://www.faktor.bg/bg/articles/novini/balgariya/shte-bade-predimno-oblachno-s-valezhi-ot-dazhd-koito-na-mesta-shte-preminavat-v-snyag", "text": "Ще бъде предимно облачно с валежи от дъжд. В Северозападна и високите полета на Западна България в сутрешните часове също ще е дъжд, но още преди обяд ще го обърне на сняг. Вятърът постепенно ще се ориентира от запад, най-късно в Източна България, където през деня все още ще е от изток-югоизток – до умерен. Температурите в Северозападна България ще са почти без дневен ход – около 0°; в останалите райони максималните ще бъдат между 5° и 10°, на места в югоизточните райони и по-високи. Атмосферното налягане е по-ниско от средното за месеца. През деня ще се повишава. Над Черноморието ще бъде облачно със слаби валежи от дъжд. Ще духа до умерен източен вятър. Максимални температури ще са между 9° и 12°. Температурата на морската вода е 8-9°. Вълнението на морето ще е 3-4 бала. Над планините ще бъде облачно с превалявания от сняг, в масивите от Източна България – от дъжд. Ще духа умерен и силен юг-югозападен вятър, който привечер ще започне да се ориентира от запад-северозапад и ще отслабне. Максимална температура на височина 1200 метра – около 5°, на 2000 метра – около минус 1°.", "date": "2018.12.16", "title": "﻿﻿﻿﻿﻿﻿Ще бъде предимно облачно с валежи от дъжд, които на места ще преминават в сняг"}
{"url": "https://www.faktor.bg/bg/articles/novini/svyat/bashtata-na-napadatelya-ot-strasburg-prizna-che-sinat-mu-e-podkrepyal-idil", "text": "Мъжът, за когото беше съобщено, че е бащата на 29-годишния заподозрян за тазседмичното нападение срещу коледния базар в Страсбург, заяви, че синът му е подкрепял идеологията на групировката \"Ислямска държава\", предаде Асошиейтед прес. Снощи френският обществен телевизионен канал \"Франс 2\" излъчи интервю с бащата, Абделкрим Шекат, два дни след като синът беше ликвидиран при престрелка с трима полицейски служители в квартала в Страсбург, в който е отраснал като дете. Това стана след голяма операция по издирването му. В резултат на атаката във вторник вечер срещу базара загинаха четирима души.  Бащата каза, че за последно видял Шериф Шекат три дни преди нападението. Той добави, че преди се е опитвал да убеди сина си да не вярва на пропагандата на \"Ислямска държава\". Бащата, майката и двама от братята му бяха сред общо седем души, задържани за разпит. Френските медии съобщиха, че роднините са били освободени.", "date": "2018.12.16", "title": "Бащата на нападателя от Страсбург призна,  че синът му е подкрепял ИДИЛ"}
{"url": "https://www.faktor.bg/bg/articles/tsvetanov-shte-uchastva-v-seminar-evropa-na-krastopat-predizvikatelstva-pred-balgariya-predi-evrovota-v-bansko", "text": "В 09.00 часа председателят на ПГ на ГЕРБ и зам.-председател на партията Цветан Цветанов ще участва в семинар „Европа на кръстопът – предизвикателства пред България преди евровота”. Това съобщиха от пресцентъра на партията. Форумът ще се проведе в хотел „Лъки Банско” в Банско, като негов организатор е евродепутатът от ГЕРБ/ЕНП Асим Адемов.  В семинара ще участват народните представители и кметовете на ГЕРБ от Благоевградска област, ръководствата на общинските структури на партията в областта и общински съветници. Гост-лектори на форума ще бъдат народният представител и областен координатор на ГЕРБ-Благоевград Даниела Савеклиева и народните представители Десислава Атанасова и Делян Добрев.", "date": "2018.12.16", "title": "Цветанов ще участва в семинар „Европа на кръстопът – предизвикателства пред България преди евровота” в Банско"}
