{"url": "http://www.faktor.bg/bg/articles/novini/svyat/tsiklon-blokira-hilyadi-v-avstraliya", "text": "Мощен циклон в Австралия изкорени дървета и доведе до отмяната на полети. Циклонът „Марк” от втора категория удари Северната територия на Австралия със скорост на вятъра 130 километра в час. Любителско видео показа как изкоренените дървета буквално се носят по улиците.  Отменени бяха редица международни полети, включително към Сингапур и Бали.", "date": "2018.03.17", "title": "Циклон блокира хиляди в Австралия"}
{"url": "http://www.faktor.bg/bg/articles/novini/svyat/zashto-putin-shte-specheli-za-chetvarti-pat", "text": "Той е ненавиждан от Запада, който го обвинява за анексирането на земите на едни и за намеса в изборите на други. В Русия обаче Владимир Путин си остава един обичан и подкрепян президент, който е сигурно, че ще спечели нов президентски мандат на 18 март, пише Тео Мерц от Франс прес. Критиците на Путин го обвиняват, че е консолидирал властта си чрез контрол върху медиите и ограничаване на обществените свободи по време на осемнадесетте си години на власт.  На основния опонент на Путин - Алексей Навални - беше например забранено да участва до 2024 година поради осъдителна присъда. Навални твърди, че процесът е бил режисиран от Кремъл. Въпреки това за милиони руснаци Владимир Путин е човекът, донесъл стабилност след политическия и икономически хаос на деветдесетте години на миналия век. Според тях Путин е този, който възстановява авторитета и ролята на Москва на международната сцена, загубени след унизителния крах на Съветския съюз. В чужбина е обратното: Владимир Путин е на първите страници на изданията като въплъщение на абсолютното зло.  Репутацията на Владимир Путин в чужбина беше помрачена от ролята на Русия в украинския конфликт. Това го постави под ударите на санкциите на САЩ и Европейския съюз от 2014 година насам. Русия често е сочена с пръст и заради военната подкрепа, която оказва на режима на сирийския президент Башар Асад. А разкриването на голяма система за допинг на руските спортисти, довело до изключването на Русия от Олимпийските игри през 2018 година, не спомогна за покачването на популярността на руския президент. Гледната точка на Владимир Путин по всички тези обвинения е, че всъщност те показват безпокойството на Запада от една силна Русия.  \"Силен президент за силна страна\" е и лайтмотивът на кампанията на Путин за президентските избори на 18 март. В началото на март в реч във Федералното събрание той представи новите \"непобедими\" оръжия на Русия, обръщайки се към Запада: \"Сега вече ни слушайте!\". Президентът играе ролята на \"ос на злото\", около която Западът \"се сплотява и мобилизира\", обяви с угодническа усмивка руски журналист, който интервюира Путин по телевизията. \"Представете си какво ще правят без Вас!\". Освен ако не се случи нещо много изненадващо, на 18 март Владимир Путин ще спечели четвърти мандат, който ще му осигури власт до 2024 година. Съгласно социологическите проучвания, кандидатът, който ще събере най-много гласове на изборите в неделя след Путин, е милионерът Павел Грудинин, издигнат от Комунистическата партия на Руската федерация. Той се очаква да получи около осем процента. Путин \"умело използва всички страхове и комплекси на населението\", казва Константин Калачов, добавяйки, че основният страх на руснаците е завръщане към нестабилността на деветдесетте години. \"Хората се страхуват, че ще изгубят това, което притежават. Този страх е изключително силен в провинцията, където животът е труден\". (БТА)", "date": "2018.03.17", "title": "Защо Путин ще спечели за четвърти път?"}
{"url": "http://www.faktor.bg/bg/articles/novini/svyat/gratskiyat-vanshen-ministar-poluchi-kurshum-zaradi-makedoniya", "text": "Само няколко дни преди официалната си визита в Република Македония гръцкият министър на външните работи Никос Кодзияс получил заплашително писмо с куршум в него, съобщава в вестник \"Та Неа\". Пратката веднага е била изпратена в полицията, която започнала разследване. За инцидента са били информирани премиерът и министърът на правосъдието. Това е втори подобен инцидент с Кодзияс. В началото на месец февруари той пак получи писмо със заплахи и куршуми: \"В този плик има три куршума - по един за теб и твоето семейство. По един и за всяка една Македония\", пишеше тогава в текста. Очаква се в Скопие Кодзияс да донесе проектоспоразумение за разрешаване на проблема с името.", "date": "2018.03.17", "title": "Гръцкият външен министър получи куршум заради Македония"}
{"url": "http://www.faktor.bg/bg/articles/novini/svyat/t-mey-shte-obmislim-sledvashtite-si-stapki-spryamo-rusiya-zaedno-sas-sayuznitsite-si", "text": "Британският премиер Тереза Мей заяви, че страната й \"ще обмисли в идните дни заедно със съюзниците и партньорите си следващите стъпки\" в спора с Русия за отравянето с нервнопаралитично вещество на бившия руски разузнавач Сергей Скрипал, предаде Асошиейтед прес.  Мей окачестви нападението срещу Скрипал като \"крещящо нарушение на международното право и конвенцията за химическите оръжия\", след като по-рано днес Русия обяви, че ще експулсира 23 британски дипломати, в отговор на Великобритания, която нареди на същия брой служители на руското посолство в Лондон да напуснат страната.  Мей говори на конференция на Консервативната партия в Лондон, като в речта си тя заяви, че Великобритания е очаквала предприетия от Русия ход за експулсиране на британски дипломати.  Според британския премиер руската държава е отговорна за атаката срещу Скрипал и дъщеря му Юлия. Русия отрича да е замесена в нападението.", "date": "2018.03.17", "title": "Т. Мей: Ще обмислим следващите си стъпки спрямо Русия заедно със съюзниците си"}
{"url": "http://www.faktor.bg/bg/articles/novini/svyat/pokushenieto-sreshtu-skripal-kogato-ne-mozhe-da-oprovergae-faktite-kremal-gi-obyavyava-za-zapadna-propaganda", "text": "Сарказъм, подигравки, цинизъм: така отвърна Москва на реакциите след покушението срещу Скрипал и дъщеря му. Нищо ново всъщност: всеки път, когато не може да опровергае фактите, Кремъл ги обявява за западна пропаганда, пише \"Дойче Веле\". Каквито и да са били намеренията на хората, поръчали покушението срещу бившия двоен агент Сергей Скрипал и дъщеря му, едно те определено не успяха да постигнат - изолацията на Обединеното кралство. Правителствените и държавни ръководители на водещите държави от западния свят - САЩ, Германия, Франция и самата Великобритания - единодушно обвиниха Русия за покушението. Тази сплотеност е важна, тя е необходима. И за съжаление вече не е естественото състояние - като имаме предвид ролята на САЩ. Но в ситуация като сегашната Лондон трябва да може да разчита на своите партньори. И ето, че може да разчита на подкрепата им. Общата позиция на четирите държави звучи много остро - причина за това е самото деяние: „Използването на боен нервнопаралитичен газ от вид, какъвто е бил разработен в Русия, представлява първото нападателно използване на такъв нервнопаралитичен газ в Европа след края на Втората световна война\". Това е без прецедент. Остротата се дължи обаче и на руската реакция, която преливаше от сарказъм, подигравки, опровержения и цинизъм. Москва е реагирала така и в други случаи: след военната окупация на Крим и агресията в Източна Украйна, след нападенията срещу болници в Сирия, след намесата в американската предизборна борба. Всеки път, когато не може да опровергае фактите, руското ръководство ги обявява за западна пропаганда. Президентът Путин очевидно вярва, че „възраждането на Русия като велика сила\" е мислимо единствено като вражеско противостоене срещу Запада и неговите институции. Руското население явно гледа с добро око на тази нагласа - и тя постига целта си. Национализмът ще бъде и смазката, с чиято помощ Путин отново ще удължи срока на президентската си власт. Такива са реалностите, трябва да ги приемем. Не можем обаче да приемем машинациите, чрез които Русия се опитва да дестабилизира западните страни и техните общества. Илюзия беше да вярваме, че след края на Студената война Русия ще пожелае да стане като „нас\". Очевидно няма нищо такова. Под управлението на Путин Русия реши да си върне изгубения статут на световна сила чрез агресия и демонстрация на мускули. И чрез сплашване и брутални мерки срещу всички, които Кремъл е обявил за свои врагове. Както вътре в страната, така и извън нея.", "date": "2018.03.17", "title": "Покушението срещу Скрипал: Когато не може да опровергае фактите, Кремъл ги обявява за западна пропаганда"}
{"url": "http://www.faktor.bg/bg/articles/novini/svyat/otmeniha-nad-115-poleta-ot-hiytrou-zaradi-losho-vreme", "text": "Над 115 самолетни полета от лондонското летище „Хийтроу” бяха анулирани заради лошото време във Великобритания, съобщиха световните агенции. Полетите са основно по дестинации на къси разстояния, но тази мярка засегна и връзките с Ню Йорк и Чикаго. В редица райони от страната е обявен оранжев код за снеговалежи и поледици до неделя. За по-голямата част от британската територия е обявен жълт код за ветрове и снеговалежи. Очакват се силни ветрове и ниски температури.", "date": "2018.03.17", "title": "Отмениха над 115 полета от \"Хийтроу\" заради лошо време"}
{"url": "http://www.faktor.bg/bg/articles/novini/svyat/chasove-predi-izborite-v-rusiya-zapochnaha-aresti-na-aktivisti-na-navalni", "text": "В навечерието на президентските избори в Русия в цялата страна започнаха арести на активисти от щабовете на опозиционния лидер Алексей Навални, съобщава kasparov.ru. В някои райони се провеждат обиски в щабовете или се спират автобуси с наблюдатели, които пътуват към изборни секции в страната. Съобщения за арести на привърженици и активисти на Навални пристиган непрекъснато.", "date": "2018.03.17", "title": "Часове преди изборите: В Русия започнаха арести на активисти на Навални"}
{"url": "http://www.faktor.bg/bg/articles/novini/balgariya/t-donchev-vseki-koyto-pravi-politika-s-partizanski-metodi-e-gad", "text": "\"Самата технология на сделката с ЧЕЗ не предполага участие на властта в нея\", заяви вицепремиерът Томислав Дончев пред Канал 3.  \"Енергетиката и енергоразпределението, както е решено, ще бъдат частни. Не можем да кажем по дефиниция дали това е лошо или добро. Има добри и лоши примери. Ние няма как да вземаме решение с хоризонт от 4-5 години и да пишем тепърва закони. Има извънредни ситуации, като тази. Напълно нормално е сега да се водят разговори и преговори. Ако този, който продава, е склонен, ние бихме участвали в сделката\", коментира той актуалната ситуация около сделката с активите на ЧЕЗ в България. \"Ако някой насажда и развива страхове, че цената ще се вдигне, хората няма да са равнодушни и спокойни\", каза още той. Дончев допълни, че играта със страховете може да помогне на някого да бъде добра опозиция, но не и управленец.  \"Няма да мога да изброя гадовете поименно, но всеки, който прави политика с партизански методи, е гад. За мен, най-големият проблем не е ляво-дясно, а правенето на политика с неполитически средства, чрез които се подхранват обществени истерии. Когато един токсин се пусне в обществото, той не изчезва\", коментира поведението на БСП Дончев. \"Често говорим за стабилност, което вдига кръвното на някои хора. Политическата ситуация в момента е нажежена. Боя се, че често е ирационален дебатът тук. Най-големият проблем е когато колективно, с помощ на опозицията, пълним главите на хората с  глупости\", заключи той.", "date": "2018.03.17", "title": "Дончев: Всеки, който прави политика с партизански методи, е гад"}
{"url": "http://www.faktor.bg/bg/articles/novini/svyat/ogromni-valni-v-ohridskoto-ezero-navodneniya-v-harvatska", "text": "Огромни вълни в Охридското езеро, предизвикани от силен вятър, заляха градини и плажове по крайбрежието, съобщава македонският информационен сайт Фокус.  Вятърът със скорост около 90 километра в час носи всичко пред себе си и предизвика големи щети в град Охрид.  \"По плажовете е ужасно. Всичко покрай езерото е под вода. Вятърът направи поразии, като че ли е паднала атомна бомба. В опасност са и закотвените кораби\", казва за сайта охридски жител.  От няколко часа охридчани споделят снимки и клипове от лошото време в социалните мрежи.  Метеоролозите предвиждат за утре пороен дъжд и силен вятър в района. Проливните дъждове, които се изсипаха в хърватската област Лика, предизвикаха наводнения.  Местните жители се страхуват от повторението на трагедията от 2010 г., когато бяха потопени над 150 къщи. Нивото на река Лика се е увеличава с 5 см/ч, а дъждът още не е спрял, съобщава националната телевизия ХРТ.  Електричеството в областта е изключено. Водата вече е наводнила десет къщи. Опасност от наводнения има и в други части на Хърватия, предупреждават властите.", "date": "2018.03.17", "title": "Огромни вълни в Охридското езеро, наводнения в Хърватска"}
{"url": "http://www.faktor.bg/bg/articles/novini/svyat/ruskoto-vanshno-ministerstvo-novichok-ne-e-razrabotvan-v-savetskiya-sayuz-ili-v-rusiya", "text": "Говорителят на руското Министерство на външните работи Мария Захарова заяви на специален брифинг днес, че в Съветския съюз или в Русия никога не са били правени разработки на химическо вещество под кодово название \"Новичок\".  \"Великобритания нарочно използва това име, за да дискредитира Русия\", каза тя. Захарова спомена изрично от кои страни може да е дошло използваното при атаката химическо вещество - Великобритания, Словакия, Чехия, Швеция и, под въпрос - Съединените щати.  \"Тези държави от края на 90-те години на миналия век провеждат интензивни изследвания на вещества от проекта \"Новичок\", твърди Захарова.", "date": "2018.03.17", "title": "Руското външно министерство: \"Новичок\" не е разработван в Съветския съюз или в Русия"}
{"url": "http://www.faktor.bg/bg/articles/obshtestvo/zakon-i-red/ya-kolev-osaden-pedofil-darzhi-detski-parti-klub", "text": "Двама педофили от Дупница са задържани през тази седмица, съобщи Комисар Явор Колев от ГДБОП, цитиран от БНР.  Единият от тях с фалшив фейсбук профил е примамил  13 момичета на възраст между 11 и 13 години. С няколко от тях е злоупотребявано сексуално. Профилът му е закрит, но при задържането в телефона му е открит нов профил с контакти на  деца от всички краища на страната.   Той призна, че празноти в законодателството пречат педофилите да се проследяват, след като изтърпят наказанията си.    Колев даде пример със заловен и осъден през 2004-та година педофил. Той е изтърпял е наказанието си, а скоро случайно се е разбрало, че държи детски парти-клуб. \"Няма да казвам кой е този детски парти-център. Може да го намерите много лесно в интернет. Рекламно лице на този детски парти-център е известен български певец\", каза Колев.  \"В България няма регистър на осъдените за педофилия. В други държави, когато един такъв човек се премести, той информира съответните полицейски органи и се знае къде е и с какво се занимава. Няма достъп до деца, няма право да доближава деца, няма право да се занимава с деца\", добави той.  По думите на експерта, педофилът обикновено е мъж на възраст между 20 и 50 години с добро образование и начин на живот. Обикновено се стреми да работи с деца или близо до тях. Жертвите обикновено са на възраст от 8 до 16 години.  Чрез социалните мрежи и платформи, ютуб-каналите, те биват набелазяни, когато дават подробна информация за себе си. Стига се до примамване във видеокомуникатори, където са склонявани да осъществяват сексуални действия. После биват изнудвани, че ако не продължат да снимат, видеата ще се публикуват.  Колев предупреди, че педофилите обикновено са в детските платформи:  \"Това, че детето ви е в \"jivotno.com\" или в някаква друга игра, не значи, че там няма педофили. Напротив. Те са там. Педофилите няма да ги намерите в порносайтовете\".", "date": "2018.03.17", "title": "Я. Колев: Осъден педофил държи детски парти-клуб"}
{"url": "http://www.faktor.bg/bg/articles/politika/hlyab-i-pasti/tsarkvata-na-sveti-putin", "text": "Владимир Путин трябва да бъде благодарен до гроб на  съименника си Владимир Велики за това, че преди  1030 година, във времето на \"търсене на вярата\", за което четем в „Приказки за отминалите години\" (\"Повести временных лет\") е отхвърлил исляма на волжките българи,  католицизма на папските пратеници и юдаизма на хазарите, за да направи правилния избор –   християнството на византийците.  Останала за дълго време в суровите условия на Евразийския север,  гръцката вяра така се променила, че постепенно се превърнала в православна религия,  която, за да бъде в по-голяма \"хармония с властта\", била готова  и в името на \"съборността\"  да бъде раболепна и единодушна с всеки член на православната общност. Независимо какво е направил върховният владетел на Русия, без значение колко невинна кръв е проливал, той може да бъде сигурен, че Руската православна църква ще го подкрепи във всичко.  Да освещава ядрената ракета \"Воевод\", която американците с изключителна точността наричат \"Сатана\" - моля! Да благославят  убийството на невинни граждани на Украйна и Сирия - няма проблем! 14-то послание на Путин бе послание от Ада. Именно в него, според плана на Путин, е записано, че Русия трябва да направи всичко по силите си, за да завземе колкото се може повече от останалата част на  човечеството. Посланието на президента за ракетно-ядрената сила предизвика дори възторг в Руската православна църква. \"Това е много важно\" - обясни председателят на Синодалния отдела за връзки с  обществото и медиите Владимир Легойда. - \" За пореден път в центъра на вниманието на президента стои човекът\". В посланието, според официалния представител на Руската православна църква, всичко е казано прекрасно: \"Дори частта, в която се говори за военния потенциал на страната ни, за руската армия и флота, които имат ресурс да привлекат най-голямо медийно внимание, в крайна сметка имат за цел осигуряване сигурността на хората, грижа за безопасността на руските граждани. \" Това, което най-много възторгна Легойда, беше, че Путин в посланието си говори за морални принципи. \"Това е основеният, принципният момент\", отбелязва Легойда, \"тъй като отсъствието или ниглежирането  на моралните устои може в крайна сметка да стане разрушително\". Голяма грешка ще направят тези, които смятат, че ако Путин в посланието си постави като задача да бътат унищожени моралните устои, това и за миг би смутило РПЦ и нейния официален представител. Легойда, който вероятно ще остане с пръст в устата, би направил  умислена гримаса и би казал, че това е една интересна и задълбочена мисъл, чието осмисляне ги задължава  Ден преди това, Гундяев обясни на подопечното си паство същността на победата на руските хокеисти над германския национален отбор на Олимпиадата в Пиьончанг. \"Това беше знак за Божието присъствие в отговор на нашата вяра\", каза Гундяев. Тук обаче възниква един въпрос към Гундяев. Във времената на ширещия се съветски атеизъм националният отбор по хокей на СССР спечели 7 от 9 турнира на Зимните олимпийски игри, взе \"злато\" в 22-ва Световни шампионата от общо 34, в които е участвал, а съветските хокей-атеисти не са се връщали без медал в страната. От момента, в който  официалното безбожие беше заменено с православната вяра, Божието присъствие в успеха на хокеистите ни става все по-малко забележимо. Играчите, повярвали в Бога, разбира се, понякога побеждават, но много по-рядко, а понякога дори се сриват и до 5-то, 10-то и 11-то място дори. И понеже аз лично не познавам свръхестествени същества, които правят чудеса, имам един въпрос и претенция към Владимир Михайлович Гундяев за изключително лошото  качество на посредническите услуги, които изпълнява. И накрая, за трафика на православно-дипломатическия кокаин от Аржентина до Русия. Ключовите фигури в това „богоугодно“ дело са двамата лидери на Фондацията на православните маценати: Иван Близнюк и Александър Чекало. Йеромонах Герасим, който е ръководител на епархията на Руската православна църква в Аржентина, веднага започна да ги брани, казвайки, че атаката срещу православното меценатството е израз на завист от страна на враговете на Православието ... Руската православна църква освен това не обелва и дума за това, че   Нито веднъж не се е противопоставила на безчинствата, извършени от екстремистите и Кадиров в Чечения. Не се е обърнала към ръководителите на телевизионни канали, за да протестира срещу култа към омразата и лъжите, които се тиражират в определени телевизии. Но ако трябва да подкрепи трафикантите на наркотици, да освети руската ракета\"Сатана\" или одобри посланието на Путин от ада, Руската православна църква е винаги насреща, винаги редом до властта.", "date": "2018.03.17", "title": "Църквата на Свети Путин"}
{"url": "http://www.faktor.bg/bg/articles/layf-stayl/mat-deyman-napuska-sasht-zaradi-donald-tramp", "text": "Известният американски актьор Мат Деймън е взел решение да се премести със семейството си в Австралия, съобщава Sydney Sunday Telegraph.   Мотивите, според изданието са, че му е \"дошло до гуша\" от президента на САЩ Доналд Тръмп и че в Австралия децата му ще растат в безопасност.  Деймън е женен за Лусиана Баросо, с която имат три дъщери.  Според Sydney Sunday Telegraph актьорът вече е купил имот в Байрън бей. \"Мат е предупредил своите колеги в Холивуд, че се мести в Австралия, тъй като не е съгласен с политиката на Тръмп. Решението няма да повлияе върху работата му. Той просто иска децата му да растат на сигурно място\", пише още австралийското издание.", "date": "2018.03.17", "title": "Мат Деймън напуска САЩ заради Доналд Тръмп"}
{"url": "http://www.faktor.bg/bg/articles/novini/balgariya/ne-mogat-da-otkriyat-koy-zamarsyava-vazduha-v-burgas", "text": "Пореден протест срещу замърсяването на въздуха се провежда днес в Бургас. Според хората градът е системно обгазяван, а институциите не могат да открият причинителя. Така сутрин и вечер се усеща миризма на пропан-бутан. Екоинспекцията е направила нова система за подаване на сигнали от гражданите, а общината е провела срещи с големите предприятия в региона. Въпреки това виновен за замърсяването все още не е посочен. Днес десетките събрали се в центъра на Бургас граждани поискаха оставката на директора на РИОСВ-Бургас.", "date": "2018.03.17", "title": "Не могат да открият кой замърсява въздуха в Бургас"}
{"url": "http://www.faktor.bg/bg/articles/novini/svyat/himikat-mirzayanov-predupredi-za-opasnost-ot-otlozheno-otravyane-s-novichok", "text": "Ученият Вил Мирзаянов, който е един от създателите на нервно-паралитичното вещество \"Новичк\", с който беше отровен руският шпионин Сергей Скрипал, предупреди, че е възможно да има \"отложено заразяване\" във Великобритания и определи като недостатъчни мерките за сигурност, предприети от властите. Той отправи предупреждението си в интервю за ВВС.  \"Това е малък патрон, който може да бъде поставен в пистолет, револвер, който го разбива компонентите и протича реакция между тях. И след това се изстрелва във вид на пулверизатор\", обяснява Мирзаянов.  Според него, ако отравянето на Скрипал се е случило в помещение, то подготвен агент може да оцелее и без костюм за химическа защита. \"Мерките, които са предприети за обикновените граждани - да изперат дрехите си и да ги запечатат тези, които не могат да бъдат идзпрани са недостатъчни. Тези хора трябваше да бъдат задължително изследвани в клинични условия и да бъдат наблюдавани. Тези вещества, уви, имат и така нареченото \"отложено действие\"\", обяснил химикът.  \"Тези частици могат да се отложат по кожата и след това постепенно да проникват и това да предизвика необратими последствия. Това може да се случи с хората, които са се намирали наблизо или са контактували по някакъв начин със заразени предмети или хора\", заявил Мирзаянов. \"Песимистичен съм съм по отношение на разработените методи за лечение\", казва той. Смъртта на президента на \"Росбизнесбанк\" Иван Кивилиди през 1995 година потвърждава твърденията на Мирзаянов. Кивилиди почина на 4 август 1995 година в Москва малко след като телефонът му бил намазан с \"Новичок\". Освен Кивилиди загина и секретарката му, която извикала \"Бърза помощ\" със същия телефон. Патоанатомът, извършил аутопсиите също умира, но месец по-късно. По оценки на Мирзаянова, в СССР са били произведени до 100 тона от \"Новичок\", с който може да бъдат отровени милиони хора.  Русия отрича, че притежава съществуването на химическото вещество.", "date": "2018.03.17", "title": "Химикът Мирзаянов предупреди за опасност от \"отложено отравяне\" с \"Новичок\""}
{"url": "http://www.faktor.bg/bg/articles/novini/svyat/trima-ubiti-ot-napadenie-s-kola-bomba-v-kabul", "text": "Трима цивилни са убити и петима са ранени от терориста самоубиец, взривил се днес с кола бомба в източната част на афганистанската столица Кабул, съобщи представител на полицията, предаде Асошиейтед прес. Нападението е било насочено срещу чуждестранен конвой, но не е постигнало целта си. Бомбата е избухнала при преминаването на конвоя, каза източникът на АП. Никой още не е поел отговорност за атаката. По-рано бе съобщено, че терорист самоубиец е взривил кола с експлозиви недалеч от лагер на чужди военни, в който е искал да проникне. Съобщаваше се за четирима ранени. Според говорителя на вътрешното министерство Наджиб Данеш, цитиран от Ройтерс, мишена на атаката е бил чуждестранен подизпълнител, който не е пострадал. Съобщава се за двама убити и трима ранени - всичките цивилни. Не се уточнява как е било извършено нападението.", "date": "2018.03.17", "title": "Трима убити от нападение с кола бомба в Кабул"}
{"url": "http://www.faktor.bg/bg/articles/novini/svyat/otveten-udar-rusiya-obyavi-za-persona-non-grata-23-ma-britanski-diplomati", "text": "Русия обяви за персона нон грата 23-ма британски дипломати, които в срок от една седмица трябва да напуснат страната, закрива генералното консулство на Великобритания в Санкт Петербург и прекратява дейността на Британския съвет в Русия, предаде БТА.     Това се съобщава в изявление на министерството на външните работи на Русия, разпространено след привикването на посланика на Великобритания в Русия Лори Бристоу в руското външно министерство.  Русия си запазва правото да вземе и други ответни мерки срещу Лондон, се казва още в съобщението на министерството.  Изгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка с отравянето в Англия на бивш руски шпионин и дъщеря му. Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.  Сергей Скрипал и дъщеря му Юлия бяха открити в безпомощно състояние на пейка в град Солсбъри на 4 март. Скрипал е бивш руски агент, който през 2006 г. е осъден на 13 години затвор за шпионаж в полза на Великобритания. 4 години по-късно е един от четиримата затворници, освободени от Москва в замяна на 10 руски шпиони, задържани от ФБР. Скрипал се установява в град Солсбъри, Великобритания. Съпрагата на Скрипал, по-големият му брат и синът му починаха през последните 2 години. Според семейството част от тях са умрели при мистериозни обстоятелства. Британското разследване сочи, че Скрипал и дъщеря му са отровени с нервнопаралитичното вещество „Новичок”. То е разработено в бившия Съветски съюз през '70-те и '80-те години. „Новичок” е силно токсично нервнопаралитично вещество. Той е четвърто поколение отровен газ, чиито съставни части са селскостопански химикали. „Новичок” предизвиква забавяне на сърдечния ритъм и ограничаване на въздушните пътища, което води до смърт от задушаване. Една от основните причини да се произвеждат тези вещества е, че техните съставни части не са забранени.", "date": "2018.03.17", "title": "Ответен удар: Русия обяви за персона нон грата 23-ма британски дипломати"}
{"url": "http://www.faktor.bg/bg/articles/novini/balgariya/preduprezhdenie-za-buren-vyatar-v-tsyalata-strana", "text": "Предупреждение за силен вятър е в сила за почти цялата страна. Това сочи справка на сайта на Националния институт по метеорология и хидрология при БАН.   Оранжев код е обявен в 11 области - Враца, Ловеч, Габрово, Велико Търново, Търговище, Шумен, Пазарджик, Пловдив, Смолян, Кърджали и Бургас, където се очаква поривите на вятъра да достигнат скорост от 25-30 м/сек. При тази степен на предупреждение са възможни смущения в електроснабдяване, структурни повреди, изкоренени дървета, има риск от наранявания от летящи предмети.  Жълт предупредителен код е в сила за областите Монтана, Плевен, Русе, Разград, Силистра, Добрич, Варна, София-град, Софийска област, Перник, Кюстендил, Благоевград, Стара Загора, Сливен, Хасково и Ямбол. Там поривите ще достигнат скорост между 15 и 20 м/сек., за в Западна България до 24 м/сек, което може да доведе до нарушения на обичайните дейности на открито.   Жълт код за силен вятър е обявен и за цялото Черноморско крайбрежие. Единствено за област Видин няма обявено предупреждение за опасни метеорологични явления.", "date": "2018.03.17", "title": "Предупреждение за бурен вятър в цялата страна"}
{"url": "http://www.faktor.bg/bg/articles/novini/svyat/izcheznaha-boytsi-ot-chvk-vagner-zapodozreni-che-sa-dali-informatsiya-za-zagubite-v-siriya", "text": "Двама руски наемници от частната военна компания \"Вагнер\" в Сирия не са се завърнали у дома си заедно с останалите бойци. Те са били задържани от службата за сигурност на ЧВК \"Вагнер\" по подозрение, че са дали информация за загубите при сражението с американски военни части в Сирия на 7 срещу 8 февруари, съобщава Znak.com. По информация на изданието става дума за 28-годишния Николай Хитев (позивна \"Хит\") и Игор Швецов (позивна \"Швед\"). Никой от близките им няма информация за съдбата им. Според някои източници, Хитев вече не е жив.  \"Във \"Вагнер\" разследват кой е изнесъл информацията за самото сражение и за загубите. Службата за сигурност на ЧВК \"Вагнер\" е затворила в \"контейнерите\" (килии, направени от товарни контейнери) няколко бойци. Съобщиха ми, че така са затворени Шведа, Циклопа и Хита\", съобщава разследващият журналист Максим Калашников, който твърди, че бойците биват пребивани и те са \"напълно безпомощни\". По време на сражението в сирийската провинция Дейр Зор загинаха близо 300 руски наемници от ЧВК \"Вагнер\".", "date": "2018.03.17", "title": "Изчезнаха бойци от ЧВК \"Вагнер\", заподозрени, че са дали информация за загубите в Сирия"}
{"url": "http://www.faktor.bg/bg/articles/novini/balgariya/verni-na-kremal-volen-siderov-i-deputati-ot-bsp-shte-badat-nablyudateli-na-izborite-v-rusiya", "text": "Лидерът на \"Атака\" Волен Сидеров ще бъде наблюдател на президентските избори в Русия тази неделя. Изборите ще наблюдават и депутати от БСП, съобщи вестник \"Дневник\", като се позовава на официални източници от двете партии.  За Русия са заминали народните представители от \"БСП за България\" Петър Кънев, Христо Проданов и Пенчо Милков.  Изборите във федерацията ще наблюдават и лидерът на софийската организация на социалистите Калоян Паргов и заместникът му Ваня Добрева.  С Волен Сидеров заминава и зам.-председателят на Народното събрание Явор Нотев, както и депутатът Десислав Чуколов от ръководството на \"Атака\" По покана на руската \"Дума\" наблюдател на изборите ще е и председателката на Форума \"България-Русия\" Светлана Шаренкова.", "date": "2018.03.17", "title": "Верни на Кремъл: Волен Сидеров и депутати от БСП ще бъдат наблюдатели на изборите в Русия"}
{"url": "http://www.faktor.bg/bg/articles/novini/balgariya/kzp-ot-dekemvri-pazaruvame-onlayn-ot-vsyaka-strana-v-es", "text": "\"От декември тази година ще отпадне т.нар. геоблокиране, което означава, че вече няма да може сайтове, които не желаят да изпращат стока до България, да си го позволяват. Ние ще можем спокойно да пазаруваме онлайн от всяка страна от ЕС\", съобщи Константин Арабаджиев, член на Комисията за защита на потребителите. \"Ние сме единственият контролен орган, който отговаря за защита на потребителите. Основната ни цел е дигиталният пазар да бъде по-справедлив за потребителите\", добави той той.", "date": "2018.03.17", "title": "КЗП: От декември пазаруваме онлайн от всяка страна в ЕС"}
{"url": "http://www.faktor.bg/bg/articles/novini/svyat/britanskiyat-poslanik-v-moskva-otravyaneto-na-skripal-e-ataka-sreshtu-mezhdunarodnite-tsennosti", "text": "Британският посланик в Русия Лори Бристоу заяви днес, че отравянето на бившия руски двоен агент Сергей Скрипал и дъщеря му Юлия във Великобритания е атака срещу международните ценности, съобщи Асошиейтед прес.  \"Винаги ще правим това, което е необходимо, за да защитим себе си, съюзниците си и ценностите си от подобна атака, която е не само срещу Великобритания, а срещу основаната на правила международна система, от която зависи безопасността и сигурността на всички страни, включително Русия\", заяви Бристоу пред репортери, след като беше извикан в руското външно министерство, за да бъде информиран, че Русия ще изгони 23 дипломати в отговор на обявеното тази седмица решение на Великобритания да експулсира 23 руснаци.  \"Тази криза възникна в резултат на ужасяващо нападение във Великобритания, опит за убийство на двама души, с използване на химическо оръжие, разработено в Русия и необявено от нея пред Организацията за забрана на химическите оръжия, както Русия е била и е длъжна да направи съгласно Конвенцията за химическите оръжия\", каза той.  Според него Великобритания е дала възможност на Русия да обяви използваното в Солсбъри вещество, но това не е било направено.", "date": "2018.03.17", "title": "Британският посланик в Москва: Отравянето на Скрипал е атака срещу международните ценности"}
{"url": "http://www.faktor.bg/bg/articles/novini/balgariya/prez-esenta-na-1990-g-kgb-vse-oshte-poddarzha-operativni-kontakti-s-balgarskite-sluzhbi", "text": "През периода 17-20 септември 1990 г. по покана на Първо главно управление на КГБ на СССР в Москва отива делегация от Българската Национална разузнавателна служба, разкри в предаването „Документите“ политологът Антон Тодоров.  В състава на делегацията влизат полк. Вавов, зам.-директор на НРС, полк. Тодоров, началник отдел „Личен състав и подготовка“ и полк. Хрисимов, началник секция „Подготовка и патриотично възпитание“. Те са в Москва, за да съгласуват кадрови въпроси.  По това време в България режимът на Живков е паднал от 10 месеца, като в страната има масови протести срещу правителството на Андрей Луканов. В отчета за проведените разговори на делегацията в Москва се съдържат следните фрази: „На всички нива съветските другари изразиха своето желание за сътрудничество с НРС в обем и рамки, които ние желаем. Стана ясно, че от бившите източно-европейски социалистически страни продължават контактите си на сътрудничество само с нашата страна…“ И още:„Служителите от НРС като цяло са останали верни на марксизма-ленинизма и на социалистическата идея, въпреки деполитизацията и разформироването на ППО (първичните партийни организации)“. Тези фрази на практика доказват, че съветското КГБ продължава да поддържа оперативни контакти и то само с българските служби, включително по кадрови въпроси.  За сравнение с другите държави от бившия Източен блок не само, че такъв контакт не се е подържал, но и тоталитарните служби в Германия, Чехия, Полша и Унгария бяха напълно преструктурирани.", "date": "2018.03.17", "title": "През есента на 1990 г. КГБ все още поддържа оперативни контакти с българските служби"}
{"url": "http://www.faktor.bg/bg/articles/novini/balgariya/d-r-hasardzhiev-darzhavnite-bolnitsi-boravyat-s-obshtestven-resurs-a-nyama-nikakav-obshtestven-kontrol", "text": "\"Здравната система е остаряла. Здравната ни система е много зле, отчитат го българите ежедневно - скъпа, необърната към пациента, липсва информация, не знаеш дали се прилагат съвременните стандарти. Система, която не е обърната към гражданите и пациентите. Система, в която нито хората имат доверие, нито лекарите са доволни\", заяви пред Нова телевизия д-р Станимир Хасърджиев от Националната пациентска организация. Той коментира проверките на прокуратурата в 7 болници, които бяха обявени в петък. Прокуратурата разследва „Пирогов” и още 6 болници за безстопанственост \"Системата е остаряла по начина, по който е структурирана и се управлява. В държава, в която лечебните заведения са търговски дружества, не може за очакваме, че нещата ще вървят добре. Държавните болници имат модел на управление – при всяка смяна на властта се правят политически назначения и новите директори започват разчистване на сметки със старите\", коментира д-р Хасърджиев.  \"Държавните болници боравят с обществен ресурс, а няма никакъв обществен контрол\", допълни той. Що се отнася до проверките на прокуратурата, д-р Хасърджиев смята, че те ще покажат на обществото и управляващите, че повече така не може.", "date": "2018.03.17", "title": "Д-р Хасърджиев: Държавните болници боравят с обществен ресурс, а няма никакъв обществен контрол"}
{"url": "http://www.faktor.bg/bg/articles/novini/svyat/preizbraha-si-tszinpin-za-prezident-na-kitay", "text": "Си Цзинпин беше преизбран днес от парламента за президент на Китай без ограничение за броя на мандатите, предадоха световните агенции.  Общокитайското събрание на народните представители гласува единодушно за преизбирането на Си Цзинпин на поста председател на Китайската народна република.  Вотът дойде броени дни, след като беше променена конституцията на Китай и стана възможно президентският пост да е пожизнен.  От 1982 г. имаше ограничение на броя мандати на държавния ръководител. То беше въведено от реформатора Дън Сяопин с цел да не се повтарят занапред кръвопролитията през пожизнената диктатура на Мао Дзедун и в частност хаотичната Културна революция от 1966 – 1976 г.", "date": "2018.03.17", "title": "Преизбраха Си Цзинпин за президент на Китай"}
{"url": "http://www.faktor.bg/bg/articles/novini/balgariya/koy-nadu-balgarskite-tsifri-za-otbrana-v-doklada-na-stoltenberg", "text": "В четвъртия годишен доклад на генералния секретар на НАТО са представни подробни данни за бюджета за отбрана за България за 2017 г., констатира в свой анализ Атлантическия съвет на България Докладът прави равносметка на постиженията на НАТО през 2017 г. по отношение на  развитието на способностите му за справяне с рисковете и заплахите на днешната сложна и изменяща се среда за сигурност. През годината продължи адаптацията на Алианса в политическата, военната и институционалната сфера. В документа е представен напредъкът през годината по укрепването на колективния отбранителен и възпиращ потенциал на Алианса, включително и по противопоставянето на хибридните заплахи и кибератаките. По отношение на предизвикателствата от политиката на Русия на Владимир Путин е потвърден възприетия двупистов подход – изграждане на силна колективна отбрана и възпиране, от една страна, и готовност за поддържане на диалог, от друга. Отделено е детайлно внимание на разходите за отбрана през 2017 г., което е важен въпрос от гледна точка на необходимостта от по-справедливо разпределяне на тежестите и отговорностите между САЩ и останалите 28 съюзници, в т.ч. и България. Що се отнася до България, обаче, се забелязва нереално представяне на финансовите данни за реализирания в действителност бюджет за отбрана. Дадени са очакваните за България разходи за отбрана по категории за 2017 г., които със сигурност са завишени и неотговарящи на реалността. Вероятно експертите от НАТО, подготвили доклада, са се основавали на обявените намерения на правителството ни в началото на 2017 г. Тогава, обаче, се предвиждаха към гласувания от Народното събрание бюджет за отбрана за 2017 г. от 1,106,003,000 лв. да бъдат прибавени и още 402,000,000 лв. за стартиране на проектите за модернизация на Военновъздушните и Военноморските сили. Така бюджетът за отбрана се планираше да нарасне от около 1.1% на малко над 1.5% от БВП и България да демонстрира, че изпълнява отговорно поетия на срещата в Уелс от 2014 г. ангажимент разходите за отбрана да нараснат, така че да достигнат до 2% от БВП. Това, обаче, за съжаление се оказа прекалено хубаво, за да бъде вярно. Не за първи път. В доклада на генералния секретар представените данните за България показват, че прогнозният бюджет за отбрана 2017 г. би трябвало да бъде 1,508,000,000 лв., или 1.53% от БВП. Това, ако беше вярно, би било забележителен ръст от над 26% в реално изражение и така България би се наредила на завидното второ място сред Румъния след 29-те държави от НАТО. Този показател за НАТО като цяло е 3.21%, като 2017 г. е най-силната година за Алианса, що се отнася до нарастването на разходите за отбрана, особено на съюзниците в Европа. Ако данните за България бяха верни, тогава можеше да се окаже, че сме на едно от челните места в тази положителна тенденция. Не по-малко розови са данните за България що се отнася и до капиталовите разходи. Пак според доклада, базиран очевидно на оптимистични прогнозни очаквания, базирани на заявени от правителството ни намерения от началото на 2017 г., България през 2017 г. би следвало да е изхарчила за придобиване на въоръжение и техника завидните и за отличниците в НАТО 29.54% от бюджета за отбрана. Ако беше вярно, това би било забележителен скок в сравнение с 2016 г., когато под перото разходи за въоръжение и техника са били похарчени 9.15% от бюджета за отбрана, а през 2014 г. едва 1.03%. Ако това беше вярно, България би била през 2017 г. пета в НАТО по разходи за въоръжение и техника като дял от бюджета за отбрана. Само че тук има още една уговорка. Докато сред напредналите съюзници в НАТО под капиталови разходи се разбира основно средства за закупуване на ново въоръжение и техника, у нас тук се включва и поддръжката и ремонта на старото. Така че и вече проверените  и иначе сравнително добре звучащи данни от 2016 г. за 9.15% капиталови разходи не са толкова оптимистични в крайна сметка. Спомняме си, че тогава под това перо бяха отчетени и над 70 млн. лв. за ремонта на част от самолетите МиГ-29, което променя картината. Докладът на генералният секретар прави България отличник по отношение на бюджета за отбрана, благодарение на смятането на пожелателни бюджетни стойности от преди година. Сега обаче е време да се върнем към реалността. Спомняме си, че още в одобрената в края на 2016 г. тригодишна бюджетна прогноза за 2017-2019 г., за 2017 г.  бяха обещани допълнително от държавния бюджет за 2017 г. 402,000,000 лв. за стартиране на ключови проектите за модернизация. Тези пари щяха да бъдат отпуснати, ако имаше сключени договори за придобиване на нов боен самолет и нови бойни кораби. Да, ама това не се случи и затова тези пари останаха нереализирани. Помним също така, че в края на декември, след като стана ясен провалът на модернизационната политика на правителството в отбраната за текущата година, спешно бяха отпуснати от кабинета близо 53,000,000 лв. за разходи, определени като неотложни в отбраната. Практика, която не е непозната. Даже напротив. Но това е друга гореща тема. С нетърпение очакваме данните от годишния доклад за състоянието на отбраната и въоръжените сили за 2017 г., който по закон трябва да бъде готов до края на март. Тогава ще стане ясно колко е бюджетът за отбрана. И със сигурност ще се окаже, че данните на доклада на генералния секретар на НАТО са силно пожелателни. И догодина те със сигурност ще бъдат коригирани. Въпросът е да не се стигне отново до надценяване на България. Което, ако се повтори, вече би станало пословично за страната ни. Тази година допълнително в държавния бюджет са предвидени още 397,000,000 лв. за стартиране на големите модернизационни проекти. Ако историята от 2017 г. се повтори, именно това развитие ни чака отново. Дори и да прибавим тези около 53 млн. лв. към гласувания за 2017 г. бюджет за отбрана, той няма да достигне над 1,5% от БВП, а би бил не повече от 1,18%-1,19% от БВП. Дори и в крайна сметка да се прибавят и други неочаквани реализирани разходи по бюджета за отбрана, което предстои да се види дали ще бъде така с предстоящото скоро публикуване на годишния доклад за отбраната за м.г., според експертите на АСБ едва ли за 2017 г. бюджетът за отбрана ще надвишава 1.28%-1,30% от БВП. Което е далеч от наистина прекалено хубавото за да е вярно 1.53% според доклада на НАТО. Каквото и да е положението по отношение на капиталовите разходи, обаче, сигурно е, че те не само няма да са 29.54% от бюджета за отбрана, а ще се окажат най-вероятно поне 3 пъти по-малко. Изводът е, че в България празните обещания и към момента продължават да формират част от имиджа на страната ни като съюзник. Което трябва най-накрая да бъде поправено.", "date": "2018.03.17", "title": "Кой наду българските цифри за отбрана в доклада на Столтенберг?"}
{"url": "http://www.faktor.bg/bg/articles/novini/svyat/den-za-razmisal-v-rusiya-izbori-bez-intriga", "text": "Днес е ден за размисъл преди утрешните избори за президент в Русия. В утрешния президентски вот в страната право на глас ще имат над 100 милиона руски граждани, които ще гласуват на територия, която се простира в 11 часови пояса. Осем са кандидатите за президентския пост в страната. Ако спечели, това ще е четвъртият мандат на 65-годишния Владимир Путин. Наблюдателите наричат  утрешния вот \"избори без интрига\". Сондажите сочат убедителна преднина за Путин. Възможно е той дори да надскочи процентите, с които спечели  през 2012 година, когато победи със 63 на сто от гласовете. Според последните проучвания подкрепата за сегашния президент е 69%. Следван е от кандидата на Комунистическата партия Павел Грудинин, който обаче събира гласовете на едва 7 на сто от избирателите. Владимир Жириновски и Ксения Собчак- също претенденти за президентския пост, вероятно ще получат съответно 5 и 2 процента подкрепа. Алексей Навални, който остана извън изборната надпревара, призова за бойкот на изборите, който да делигитимира вота, докато Кремъл се бори за висока избирателна активност. Изборите в Русия ще се случат в особен момент на силно обтегнати отношения със Западния свят, след обвиненията, че Москва стои зад атаката срещу бившия шпионин Сергей Скрипал и неговата дъщеря. Кремъл отрича вина и защитниците на властта коментират, че най-малко Путин има интерес от такъв скандал в навечерието на вота. Според опонентите му обаче, всичко, което властта в Русия прави през последните месеци има само една цел- мобилизация на гласовете в  полза на сегашния президент. Дни преди изборите Владимир Путин представи нови руски високотехнологични оръжия и дори обяви безпилотна мисия до Марс през 2019 година.", "date": "2018.03.17", "title": "Ден за размисъл в Русия: Избори без интрига"}
{"url": "http://www.faktor.bg/bg/articles/novini/balgariya/a-dzhambazki-patriarh-kiril-napravi-mnogo-za-antiruskite-nastroeniya", "text": "\"Съвсем очевидно е от 5 години, че светът се промени коренно от световния ред от 1915 г., особено в нашия регион. Не очаквам голяма война. По-скоро ще се доразвиват несигурността и конфликтите в Близкия Изток и все още богатите петролни полета\", заяви пред Нова телевизия евродепутатът от ВМРО Ангел Джамбазки по повод изявление на премиера Бойко Борисов, който заяви, че светът върви към най-лошото.   \"Обвинението към Русия, че е отровила Сергей Скрипал има за цел да мобилизира английското общество. Руската заплаха винаги мобилизира английското общество. По-важно е, че във вторник бе обявена черновата на съвета на Европа за споразумението за Брекзит и там има нещо, което може да свали Мей - твърдата граница в Ирландия\", коментира Джамбазки.  \"Никой чужденец от никъде не може да идва в България и да си позволява унизителен език и поведение към българските институции. Този човек направи много за антируските настроения\", заяви той по повод скандала с руския патриарх Кирил.", "date": "2018.03.17", "title": "А. Джамбазки: Патриарх Кирил направи много за антируските настроения"}
{"url": "http://www.faktor.bg/bg/articles/novini/balgariya/v-balgariya-se-sportuva-4-pati-po-malko-ot-srednoto-za-es", "text": "Едва около 10 процента от населението у нас, или почти 1 от всеки 10 българи, спортуват активно поне два часа в седмицата, показват данни на Евростат за нагласата на европейците към спортни занимания през миналата година, които БТА цитира. Средният показател за ЕС-28 е около 40 процента, или почти 4 от всеки 10 европейци, които са спортували активно. По този показател зад нас са единствено румънците, където едва около 7 процента се занимават активно със спорт, при показател за Дания например - 80 процента или почти 8 от всеки 10 датчани, които са спортували активно. Други страни с физическа активност над 50 процента са още Финландия, Норвегия, Исландия, Швеция и Германия. В същото време около 70 на сто от сънародниците ни се самоопределят с много добро или добро здраве, докато само 10 на сто са посочили, че здравето им е много лошо или лошо. Самооценката ни е почти толкова висока, колкото и в страни като активно спортуващите Ирландия, Дания, Холандия и Швеция. Там над 80 на сто от анкетираните смятат, че са най-малко в добро здраве. Най-ниско оценяват състоянието си в Литва, Латвия, Естония, Хърватия, Португалия и Унгария. Там около 50 на сто от хората смятат, че са в добро или отлично здраве.", "date": "2018.03.17", "title": "В България се спортува 4 пъти по-малко от средното за ЕС"}
{"url": "http://www.faktor.bg/bg/articles/novini/svyat/uvolniha-zam-direktora-na-fbr-dva-dni-predi-da-se-pensionira", "text": "Министърът на правосъдието на САЩ Джеф Сешънс уволни заместник-директора на ФБР в оставка Андрю Маккейб, честа мишена за гнева на президента Тръмп през последната година, само два дни преди пенсионирането му, съобщи Асошиейтед прес.  Уволнението всъщност е формално - Маккейб, който е служил над 20 години във ФБР, бе в отпуск от януари, когато доброволно подаде оставка след месеци натиск от президента Доналд Тръмп и други републиканци.  Но то става само два дни преди 50-ия му рожден ден, когато щеше да има право да излезе в пенсия с пълен размер.  Уволнението ще повдигне въпроси дали Маккейб е наказан прекалено сурово поради политически натиск от президента Тръмп, който яростно го критикуваше в Туитър и призоваваше за оставката му, отбелязва Ройтерс.  \"Аз съм нарочен и третиран по този начин заради ролята, която играех, действията които предприех, и събитията, на които станах свидетел след уволнението на Джеймс Коми (бившия директор на ФБР). Това посегателство срещу моя авторитет е част от по-голямото усилие да се опетни ФБР и изобщо професионалистите от правоприлагащите органи. Това е част от продължаващата до ден днешен война на администрацията срещу ФБР и срещу разследването на специалния прокурор\", заяви Маккейб веднага след съобщението за уволнението му, имайки предвид разследването на Робърт Мълър за потенциална координация между Русия и предизборната кампания на Тръмп.", "date": "2018.03.17", "title": "Уволниха зам.-директора на ФБР два дни преди да се пенсионира"}
{"url": "http://www.faktor.bg/bg/articles/novini/svyat/desetki-hilyadi-slovatsi-protestirat-vapreki-smyanata-na-premiera", "text": "Десетки хиляди граждани на Словакия протестираха днес в страната с искане за предсрочни избори, след като оставката на премиера Роберт Фицо не уталожи общественото недоволство, разпалено от убийството на разследващ журналист, предадоха осведомителните агенции. Според АФП протестиращите в столицата Братислава са били най-малко 20 хиляди. Създателите на движението \"За честна Словакия\", което настоява за независимо разследване на убийството на 27-годишния журналист Ян Куциак и годеницата му, съобщиха, че за днес са насрочени подобни демонстрации в 34 града в Словакия и 25 в чужбина. Организаторката на митинга в Братислава Каролина Фарска каза пред множеството, че лидерите на коалицията се държат за властта, за да прикрият всички корупционни скандали. Националната телевизия оцени участниците в столичния митинг на 50 хиляди, допълни Ройтерс. Освен призивите за предсрочни избори имаше и такива за обща стачка. протести в Словакия. Застреляният Куциак е разследвал връзки между италиански престъпни групировки и приближени на премиера Фицо. Убийството предизвика редица оставки, включително на вътрешния министър. Вчера и премиерът Фицо подаде оставка в името на запазването на управляващата коалиция. Президентът възложи на негов приближен в управляващата партия \"Смер\" (Посока) да състави нов кабинет, но протестите в Словакия не стихнаха.", "date": "2018.03.17", "title": "Десетки хиляди словаци протестират въпреки смяната на премиера"}
{"url": "http://www.faktor.bg/bg/articles/novini/svyat/ruskite-politicheski-imigranti-na-ostrova-ne-sa-v-bezopasnost", "text": "Британската полиция е в контакт с руски политически имигранти заради опасения за сигурността им. Процедурата е част от разследването на смъртта на бизнесмена Николай Глушков, близък до починалия олигарх Борис Березовски. По данни на ВВС полицията и службите за сигурност на Острова са преразгледали първоначалното си заключение, че руските политически имигранти са в безопасност.  Не е ясно за колко души става дума. Тялото на бившия изпълнителен директор на Аерофлот - Николай Глушков, беше намерено на 12 март в дома му в Лондон. Вестник \"Индипендънт\" пише, че той е бил удушен с кучешки повод. Според полицията, между убийството на Глушков и отравянето на руския двоен агент Сергей Скрипал и дъщеря му в началото на март няма връзка.  Смъртта на Глушков се разследва  като  убийство и остава под юрисдикцията на звеното за контратероризъм заради връзките, които Глушков е имал, обясниха от там.    Глушков беше близък приятел на руския олигарх Борис Березовски, който пък беше приятел на убития шпионин Александър Литвиненко. През 2013 година Березовски беше открит обесен в банята в дома си в Бъркшир.", "date": "2018.03.17", "title": "Руските политически имигранти на Острова не са в безопасност"}
{"url": "http://www.faktor.bg/bg/articles/novini/balgariya/yuzhniyat-vyatar-nosi-zatoplyane", "text": "Южният вятър ще се усили. Ще бъде поривист, след обяд в Източна България и в районите, в близост до северните склонове на планините ще е силен и бурен.  Облачността ще е променлива - предимно средна и висока. Ще е почти без валежи, а повече слънчеви часове ще има над Западна България.  С южния вятър ще настъпи чувствително затопляне, като максималните температури ще са предимно между 20 и 25 градуса. Минималните температури ще са между 5 и 10 градуса, съобщават от НИМХ-БАН.", "date": "2018.03.17", "title": "Южният вятър носи затопляне"}
