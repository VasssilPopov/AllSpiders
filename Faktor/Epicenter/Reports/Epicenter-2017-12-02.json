{"url": "http://epicenter.bg/article/Fandakova--Uslozhnena-e-obstanovkata-na-teritoriyata-na-Sofiya-zaradi-dazhdovete/142041/2/98", "text": "Обстановката на територията на Столична община е усложнена на много места в много от районите. Това каза кметът на София Йорданка Фандъкова, която провери обстановката при изградената дига на река Стубела в местност \"Смърдана\", предаде БНТ.   „През цялата нощ работиха екипи, както на Столична община, така и на пожарната. На един от рисковите участъци сме, тъй като през нощта се вдигна чувствително нивото на яз. „Суходол“. Снощи започна да прелива „Суходол“ 1, „Суходол“ 2 се вдигна чувствително. Затова предприехме всички възможни действия по течението на реката, в рисковите участъци, да можем превантивно да се подготвим евентуално за вдигане на нивото на тази река. Тук бяха подредени чували, очакваме да дойдат още, защото все пак дъждът не спира“, обясни Фандъкова и уточни, че очаква дъждът да спре, но въпреки това притокът към язовира продължава и ще продължи дълго време.   Повишени са нивата на всички реки на територията на общината, каза още Фандъкова. „Имаме още няколко сигнала, върху които работим в момента. Един от тях е на „Калотинско шосе“ в район „Връбница“. Там кметът е на място. Има заливане на пътя, въпреки че той не е затворен. Има едно платно, през което се преминава. Полицията помага. Шофьорите да преминават с по-ниска скорост. Има няколко сигнала за наводнени мазета.   Звеното за аварийно-спасителна дейност работи по отстраняване на тези сигнали. Кметовете по райони са на местата си и непрекъснато правим координация. Ще продължим и в днешния ден. Следим всички реки“, коментира Фандъкова.   По думите ѝ нивата им са повишени на територията на цялата община. „В момента има разлив в район „Нови Искър“. Там кметът е на място в Курило. Предприемат се с екипи на пожарната мерки за прибирането на реката в коритото. Там няма опасност за хора, тъй като се разлива в полето. Въпреки всичко се предприемат всички действия за превенция в тази усложнена обстановка“, увери столичният кмет.", "date": "2017.12.02", "title": "Фандъкова: Усложнена е обстановката на територията на София заради дъждовете"}
{"url": "http://epicenter.bg/article/Borisov-s-otlichna-novina---Standard---Poor-s-povishi-reytinga-na-Balgariya-/142032/2/0", "text": "Тази вечер международната рейтингова агенция S&P Global Ratings повиши дългосрочния и краткосрочния кредитен рейтинг на България в чуждестранна и местна валута до 'BBB-/A-3' от 'BB+/B'. Това написа във Фейсбук премиерът Бойко Борисов.  Повишената оценка на анализаторите отразява засилването на външната позиция на страната, обусловена от продължителната експанзия на износа и нарастването на спестяванията, коментира Борисов.  Преди часове друга международна рейтингова агенция – Fitch, също повиши дългосрочния кредитен рейтинг на страната ни в чуждестранна и местна валута на 'BBB' от 'BBB-'. Перспективата и на двата показателя е стабилна. Повишеният рейтинг отразява подобрената оценка на България по отношение на външните финанси, като представянето на страната надхвърля средното по стандартите за категорията 'BBB', заключава премиерът и лидер на ГЕРБ.  ", "date": "2017.12.02", "title": "Борисов с отлична новина - Standard & Poor’s повиши рейтинга на България!"}
{"url": "http://epicenter.bg/article/Korneliya-Ninova-/142033/2/48", "text": "В рамките на Съвета на ПЕС, който се провежда в Лисабон, председателят на БСП Корнелия Нинова се срещна с Корина Крецу, комисар по регионална политика. Двете обсъдиха предстоящото българско председателство на Съвета на ЕС и приетата от Конгреса на БСП визия за бъдещето на ЕС.  Сред основните приоритети в нея е запазването на Кохезионната политика след 2020 г. като инструмент за намаляване на икономическите, социалните и регионалните неравенства между държавите - членки на ЕС.  Корнелия Нинова информира комисаря по регионална политика за водещата роля на БСП при изработването и приемането на позицията на Народното събрание по приоритетите, залегнали в Националната програма на българското председателство.", "date": "2017.12.02", "title": "Корнелия Нинова разговаря с еврокомисар Крецу на Съвета на ПЕС"}
{"url": "http://epicenter.bg/article/Valezhite-prodalzhavat-i-nedelya/142034/2/0", "text": "Времето ще се задържи облачно, с валежи от дъжд, значителни в югозападните и централните райони на България. Температурите в по-голямата част от страната ще са без съществен дневен ход - между 5 и 10 градуса.   По-високи ще са в Източна България, където ще продължи да духа умерен южен вятър и максималните там ще са между 12 и 15 градуса.   По Черноморието ще е предимно облачно със слаби превалявания от дъжд. Максималните температури ще са 14-17 градуса. Температурата на морската вода е 12-13 градуса. Вълнението на морето ще бъде е 3-4 бала. В планините няма да е подходящо за туризъм. Ще бъде облачно, ветровито и с валежи от дъжд, над 1800-2000 метра - от сняг, съобщават от НИМХ-БАН.  ", "date": "2017.12.02", "title": "Валежите продължават и неделя"}
{"url": "http://epicenter.bg/article/Georgi-Parvanov-za-BSP--Razigravat-teatar--a-silovite-grupirovki-minaha-i-si-napraviha-reketa/142035/2/48", "text": "Скандалът в парламента се използва вместо липсата на капацитет. Звучи ми като театрална пиеса. Чува те \"твърдото ядро\" - \"нашите\" как показват характер и воля. Но не се чуват проблемите на хората. Това коментира пред Нова тв президентът (2002-2012) и бивш лидер на партия АБВ Георги Първанов. Той допълни, че ако сега е държавен глава, би направил частично вето - като знак и символ.   \"Ето например частта в бюджета, касаещ онкоболните. Това е малкият знак на солидарност, който българската държава дължи на тези хора. Държавата не бива да се крие зад своите граждани\", допълни Първанов.    Той разкритикува опозицията в лицето на БСП, която била само \"по процедурните въпроси\": \"Цялостното впечатление от поведението на БСП е такова. Те взаимно се дебнат да се хванат в грешка, в крива дума, в нещо, което е изтървано... Нека извадят, ако могат, всичко наяве за старите сделки, за които се обвиняват. Силовите групировки са минали и са си направили рекета. Аз съм критичен не само към госпожа Нинова. Но ако размием проблема до някакъв предел, няма да разберем какво е станало с приватизацията\".   \"Хората искат справедливост, хората искат истината да стане наяве\", добави той. Първанов заяви, че \"корупцията сега и приватизацията в миналото са явления, които са плътно свързани\". \"Дайте да направим нещо за държавата оттук нататък. Ето, темата за \"Белене\" - парите за проекта ние сме ги дали. Искам ние да имаме външен инвеститор. Ако приемем, че \"таванът\" за инвестиране е 10,5 милиарда, няма да се дават много пари допълнително... Най-перспективното за следващите 50 години си остава ядрената енергетика - евтина и гарантирана енергия и за българската икономика\", коментира бившият президент.    \"Моят съвет е, че трябва да има парламентарно решение за \"Белене\". Процедурата трябва да се повтори, за да може да се деблокира. И един инвеститор трябва да не се спира от отсъствието на политическа воля и парламентарно решение. Трябва да върви ако не \"Южен поток\", то поне вариантът \"Турски поток\", за да дръпне българската енергетика напред\", допълни Първанов.", "date": "2017.12.02", "title": "Първанов за БСП: Разиграват театър, а силовите групировки минаха и си направиха рекета (видео)"}
{"url": "http://epicenter.bg/article/Dimitar-Glavchev--Nito-za-moment-ne-sam-se-chuvstval-zhertva/142036/2/48", "text": "Подалият оставка председател на парламента Димитър Главчев заяви, че нито за момент не се е почувствал жертва, нито пък „похарчен” от ГЕРБ.   Пред  TV той беше категоричен, че и днес би постъпил по същия начин, както в деня, в който изгони от пленарната зала лидера на БСП Корнелия Нинова. Това стана и повод от левицата да се заканят, че няма да влизат в залата, докато Главчев не бъде отстранен. В крайна сметка Главчев реши да подаде оставка. „Всичко, което съм направил в тази поредица от събития, щях да го направя по същия начин”, увери той.   Главчев подчерта, че не е въпросът дали е Корнелия Нинова и би направил това с който и да е народен представител, който не спазва правилника на НС, тъй като ролята на председателя е да съблюдава правилника.   „Какъв пример дават депутати, които коват законите, ако не ги спазват”, попита Главчев. „Говорихме и с премиера Бойко Борисов, като председател на партия обаче. На самото събиране на Председателския съвет той каза: Аз съм тук като лидер на партия, не като премиер. Не е оказвал никакво въздействие и от самото начало каза, че е там като лидер на партия. Нещо повече – обърна се към лидера на БСП г-жа Нинова и каза: „Може ли по някакъв друг начин да излезем от ситуацията, а не с оставката на председателя на Народното събрание?”. Нинова заяви категорично „Не”, отбеляза Главчев.   Той призна, че са говорили и с Борисов, и с Цветан Цветанов какво ще стане в единия и в другия случай. Председателят на НС трябва да осигурява реда в залата и да протичат нормално парламентарните заседания. Не мога да си сложа такава отговорност на раменете, че заради мен няма да влиза цяла парламентарна група”, посочи Главчев. Той подчерта, че оставката е личен акт и всеки човек решава за себе си как трябва да постъпи в определена ситуация.   Депутатът от ГЕРБ изтъкна, че е останал в парламента, защото са му се обадили много избиратели с думите: „Остани, ние сме гласували за теб, не може да ни предадеш”.", "date": "2017.12.02", "title": "Димитър Главчев: Нито за момент не съм се чувствал жертва"}
{"url": "http://epicenter.bg/article/Bulevard--Dondukov--sled-remonta---gyol-za-7-miliona-leva/142040/2/98", "text": "Поройният дъжд в София наводни новия булевард \"Дондуков\". Крайният срок за завършване на булеварда, обявен от кмета Йорданка Фандъкова, изтече вчера.   За локвите по ремонтирания булевард информира общинският съветник Иво Божков. На страницата си във Фейсбук той написа:    „7 милиона за един гьол - гарантирано от недосегаемата Трейс. Първият дъжд по случай официалното откриване на чисто новия ремонтиран булевард Дондуков показа способността и качественото изпълнение на доказалата се в национален план строителна фирма любимец на властта.   Гражданите на София и най-вече на квартал „Оборище“ ще могат да доразвият плувните си способности за 2018, когато София ще бъде европейска столица на спорта! Успех съседи, дълбочината на плувните съоръжения на места е достатъчна, за да не виждате дъното(на улицата, не на положението).“", "date": "2017.12.02", "title": "Булевард „Дондуков“ след ремонта – гьол за 7 милиона лева"}
{"url": "http://epicenter.bg/article/Dupka-na-magistrala--Trakiya--spuka-gumite-na-desetki-avtomobili/142043/3/0", "text": "Дупка на магистрала „Тракия” изложи на риск десетки шофьори вчера, съобщи радио \"Дарик\". Всички те спукаха гуми на 13-ия километър в посока Пловдив. И се разминаха на косъм от катастрофа.   Наложи се хората с часове да чакат помощ, а движението в района беше ограничено. Проблемът щял да бъде отстранен днес и да се установи и каква е причината за отворилата се дупка в пътната настилка.   Агенция „Пътна инфраструктура\" поднесе своите извинения на шофьорите на авариралите автомобили. Щетите на автомобилите щели да бъдат възстановени от пътноподдържащото дружество „Автомагистрали”.   Малко по-късно от АПИ съобщиха, че шофьорите трябва да се движат с повишено внимание и при 17-ти км. Там временно бе ограничено движението по активната лента за обезопасяване на неравност на пътната настилка.", "date": "2017.12.02", "title": "Дупка на магистрала „Тракия“ спука гумите на десетки автомобили"}
{"url": "http://epicenter.bg/article/Turtsiya-zabrani-na-mazhete-da-si-boyadisvat-kosata-s-cherna-boya/142042/7/51", "text": "Управлението по религиозните въпроси на Турция (Дианета) издаде фетва (религиозна заповед, бел.ред.) за недопустимостта мъжете да използват черна боя за коса, съобщава БГНЕС. Боядисването на косата, брадата или мустаците е допустимо, ако няма за цел да измами хората. но боядисването на мъжете в черно не се позволява по ислямските норми. Това се смята за неприемливо\", се казва в писмени отговори на въпроси на вярващи, разпространи от Дианета.  Освен това се налага забрана за музика, която служи за \"разпространение на греха\" и забрана да се работи на места, където се продава алкохол. Прави се изключение само \"ако няма други възможности да се работи, за да се живее\". По-рано Управлението по религиозните въпроси на Турция нарече неуместно от ислямска религиозна гледна точка операциите с виртуалната валута биткоин.", "date": "2017.12.02", "title": "Турция забрани на мъжете да си боядисват косата с черна боя"}
{"url": "http://epicenter.bg/article/Bivshiyat-komandir-na-bosnenskite-harvati-se-e-otrovil-s-tsiankaliy/142037/7/51", "text": "Бившият командир на босненските хървати генерал Слободан Праляк се е отровил с цианкалий пред Международния наказателен трибунал в Хага.   Това показват първите данни от аутопсията, съобщиха холандски прокурори.   Тялото на Праляк ще остане на разположение на трибунала в Хага до края на разследването на смъртта му, заяви пред журналисти прессекретарят на трибунала Ненад Голчевски, цитиран от хърватската телевизия.   Праляк погълна демонстративно отровата пред очите на съдебния състав, неговите защитници и обективите на медиите в сряда, веднага след като беше потвърдена присъдата му от 20 години затвор.   Починалият беше един от шестимата босненски хървати, съдени от трибунала за военни престъпления и престъпления срещу човечеството, извършени по време на войната от 1992 – 1995 г., чийто присъди се четяха. След инцидента заседанието на съда беше прекъснато.", "date": "2017.12.02", "title": "Бившият командир на босненските хървати се е отровил с цианкалий"}
{"url": "http://epicenter.bg/article/Zetyat-na-Donald-Tramp-se-obarnal-kam-Maykal-Flin-za-ruski-kontakti/142038/7/96", "text": "Зетят на американския президент Доналд Тръмп Джаред Къшнър и бившият съветник Катлийн Макфарланд са били хората от преходния екип на Тръмп, обърнали се към бившия съветник по националната сигурност Майкъл Флин заради контактите му с руски официални лица, съобщи Си Ен Ен. Бившият съветник на Тръмп вчера призна, че е излъгал ФБР за разговорите, които е водил с бившия руски посланик в САЩ. Той пледира виновен по време на изслушване във връзка с обвиненията срещу него, че е направил „фалшиви, неверни и подправени изявления“ в рамките на разследването за възможно споразумение между предизборната кампания на Тръмп и Москва. „Да, сър“, отговори Флин на въпроса в съда дали иска да пледира виновен. Така бившият съветник стана четвъртата и най-високопоставена фигура, подведена под отговорност заради контакти с Русия в рамките на разследването на ФБР за възможно тайно споразумение между кампанията на Тръмп и Москва. „Приемам вашето признание за вина“ отговори съдия Рудолф Контрерас, който допълни, че „няма да има дело и вероятно няма да има обжалване“.   По-рано беше съобщено, че се очаква бившият съветник да потвърди, че е излъгал. Според източник на Белия дом, който предоставя стратегически съвети на администрацията, Флин е излъгал ФБР, а преди това и вицепрезидента Майкъл Пенс. В четвъртък Флин беше обвинен в това, че е излъгал за частните си разговори с бившия руски посланик в САЩ Сергей Кисляк, в които са обсъждали налагането на американски санкции срещу Москва от тогавашната администрация на президента Барак Обама.   „На или около 24 януари 2017 г. обвиняемият Майкъл Т. Флин „преднамерено и осъзнато е направил по същество фалшиви, неверни и подправени изявления“ по правителствени въпроси, се посочва в обвинението на прокуратурата. По времето на разговорите с Кисляк Флин е бил съветник в кампанията на Тръмп и не е заемал държавен пост, но е било известно, че по всяка вероятност ще стане съветник по националната сигурност на Тръмп. Той беше принуден да се откаже от дадения му пост през февруари заради разследването на контактите му с Русия.   Според обвиненията Флин е излъгал, когато е отрекъл, че миналия декември – в навечерието на новия пакет от санкции на Обама и експулсирането на 35 руски дипломати заради намеса в изборите от ноември, е поискал от руския посланик да се въздържи от допълнително ескалиране на ситуацията като бъдат предприети сходни мерки от Москва. Бившият съветник също така е излъгал разследващите и за отговора на дипломата, че Русия ще смекчи отговора си, става ясно от документите на обвинението. Флин е обвинени и в това, че е излъгал за това, че тайно е поискал Кисляк да осуети или забави гласуването за резолюция на Съвета за сигурност на ООН, без да се посочва каква точно е била тя, добавя БГНЕС.   По-късно днес Майкъл Флин заяви, че ще си сътрудничи с разследването за възможни тайни споразумения между предизборната кампания на президента Доналд Тръмп и Русия, след като се призна за виновен по обвинения в лъжа за собствените си контакти с Москва. „Признавам, че действията, за които признах в съда днес, са погрешни и с вярата си в Бог работя, за да оправя нещата“, каза в изявление Флин. В него той посочва също, че признанието му за вина и съгласието да сътрудничи с властите отразява решението му, което е по думите му е „най-изгодно“ за неговото семейство и САЩ. „Поемам пълната отговорност за действията си“, посочил той. Белият дом омаловажи близките връзки между бившия съветник по националната сигурност на САЩ и президента Доналд Тръмп, посочвайки, че признанието на Майкъл Флин за вина засяга единствено и само него. В първата официална реакция на Вашингтон адвокатът на Белия дом Тий Коб определи съветника и участник в президентската кампания на държавния глава като „бивш служител в администрацията на Обама“.   „Днес Майкъл Флин – бивш съветник по националната сигурност в Белия дом за 25 дни по време на администрацията на Доналд Тръмп и бивш служител в администрацията на Обама, пледира виновен по единственото обвинение, че е направил невярно изявление пред ФБР“, заяви Коб. „Нищо, свързано с това пледиране на вина или обвинение не засяга друг, освен самия г-н Флин“, допълни той.", "date": "2017.12.02", "title": "Зетят на Доналд Тръмп се обърнал към Майкъл Флин за руски контакти"}
{"url": "http://epicenter.bg/article/Donald-Tramp--Reks-Tilarstan--nyama-da-si-tragva-/142039/7/0", "text": "Американският президент Доналд Тръмп нарече \"фалшиви новини\" съобщенията, че Рекс Тилърсън ще напусне поста си. Тръмп нарече \"фалшиви новини\" медийните спекулации, че държавният секретар Рекс Тилърсън скоро ще напусне поста си, предаде БТА. Президентът на САЩ написа това в Туитър в отговор на разпространените съобщения, в които се цитират източници от Белия дом, говорещи за намерение Тилърсън да бъде освободен от поста и заменен от шефа на ЦРУ Майк Помпейо.   Американският президент посочи, че не е вярно, че е \"уволнил Рекс Тилърсън\" и че държавният секретар скоро ще напусне поста си. Тилърсън \"няма да си тръгва\", заяви Тръмп. Президентът признава, че между него и държавния секретар има несъгласие по някои въпроси, но посочва, че това не са неща, които да са от съществено значение. Тръмп заявява още, че с Тилърсън \"работят добре\" и че САЩ отново са станали \"високо уважавана\" страна. Съобщението на американския президент в Туитър беше придружено от препратка към снимка от официалната церемония в Овалния кабинет на Белия дом по-рано тази година, на която Тилърсън встъпи в длъжност, като на нея освен държавният секретар са виждат още Тръмп и вицепрезидентът Майк Пенс.", "date": "2017.12.02", "title": "Доналд Тръмп: Рекс Тилърстън „няма да си тръгва“"}
{"url": "http://epicenter.bg/article/Mnima-zhertva-na-atentatite-v-Parizh-osadena-na-6-mesetsa-zatvor/142044/7/50", "text": "Мъж, който се опитал да мине за жертва на кървавия атентат в концертната зала „Батаклан\" в Париж през 2015 г., без да е бил там по време на нападението, беше осъден вчера на шест месеца затвор, съобщи агенция “Франс прес“.   Съдебен състав във Версай всъщност осъди 29-годишния Седрик Ре на две години затвор, 18 месеца от които обаче условно за опит за измама с цел да се облагодетелства от помощта, отпусната от държавата на жертвите.   Според неговата версия той пийвал с приятели, когато видял нападателите да пристигат. Те стреляли по него, но „улучили бременна жена\". След нападението, при което бяха убити 90 души, Ре поискал компенсация от държавния фонд за жертвите на тероризма, но молбата му не била удовлетворена поради липса на достатъчно доказателства.   Година по-късно следователи се поинтересували от неговия случай, защото той не подал жалба и защото същата вечер никаква бременна жена не била изгубила живота си. Впоследствие било установено, че той е бил на трийсетина километра от „Батаклан\" в момента на нападението.   Най-малко седем души са осъдени досега заради измама или опит за измама след атентатите на 13 ноември 2015 г.", "date": "2017.12.02", "title": "Мнима жертва на атентатите в Париж осъдена на 6 месеца затвор"}
{"url": "http://epicenter.bg/article/Ninova--Iskame-da-prodalzhi-politikata-na-sblizhavane-mezhdu-darzhavite-v-Evropa--snimki-/142051/2/48", "text": "   ", "date": "2017.12.02", "title": "Нинова: Искаме да продължи политиката на сближаване между държавите в Европа (снимки)"}
{"url": "http://epicenter.bg/article/Balgariya--Makedoniya-i-Albaniya-shte-izgrazhdat-obshta-platforma-za-sigurnost/142045/2/0", "text": "България, Албания и Македония поставиха началото на процес за изграждане на обща платформа за сигурност. След приключването на пленарните и двустранни срещи по инициативата Адриатическа харта вчера, 1 декември, в Охрид се проведе тристранна среща във формат министри на отбраната на България, Албания и Република Македония, съобщи пресцентърът на българското министерство на отбраната.   В срещата участваха министрите на отбраната на България и на Македония Красимир Каракачанов и Радмила Шекеринска и заместник-министърът на отбраната на Албания Петро Кочи. Поради проливните дъждове в Албания, министърът на отбраната госпожа Олта Джачка е взела решение да бъде представена в тристранната среща от своя заместник, тъй като се е наложило да се завърне в Тирана, за да ръководи действията по оказването на помощ на населението и ликвидирането на последствията в усложнената метеорологична обстановка.  При разговорите по време на тристранната среща в Охрид се постигна съгласие за конкретни действия, свързани с планиране и провеждане на съвместни тренировки и учения на Силите за специални операции, както и на структурите, отговорни за действия при извънредни ситуации. Участниците в срещата изразиха своето общо становище, че с тези разговори трите страни поставят началото на важен политически процес за общи инициативи в областта на отбраната, създаващи условия за изграждане на обща платформа за сигурност в тази част на Балканите, покриваща се с проекта за изграждане на коридор № 8.", "date": "2017.12.02", "title": "България, Македония и Албания ще изграждат обща платформа за сигурност"}
{"url": "http://epicenter.bg/article/Korneliya-Ninova-na-Saveta-na-PES--/142046/2/48", "text": "Нека си спомним откъде тръгна Европейския съюз - от свободата, солидарността и справедливостта и да излезем с призив против двойните стандарти за храните в Общността! За това призова лидерът на БСП Корнелия Нинова в Лисабон. Тя говори на заседанието на Съвета на Партията на европейските социалисти в португалската столица. Изказването на Нинова бе в панела, посветен на Социалния пакт, Икономическия и паричен съюз, растеж и развитие.   Бих искала да поздравя нашите португалски домакини за резултатите, които са постигнали в социалната политика, започна изказването си тя. Португалия се управлява от правителство на левицата.   \"Европа преживя няколко кризи - икономическа, финансова, мигрантска, които се отразиха на социалните права, доведоха до загуба на равни възможности\", изтъкна лидерът на БСП.   \"Защо се стигна дотук?! Подменихме правенето на политика с политика на технокрацията\", продължи тя. И заяви, че на своя конгрес българските социалисти са одобрили документ за приоритетите на българското председателство.  Социалният стълб ще присъства в програмата на българското председателство, информира представителите на европейската левица, събрани в Лисабон тя. Нинова изтъкна пораженията, до които е довела дясната политика на зятягане на коляните в ЕС. \"Европа е в добра икономическа кондиция, но 17 милиона младежи са без работа днес\", заяви тя. И продължи емоционално: \"Младите са спящия великан, който трябва да бъде събуден!\"   В България направихме проучване какво искат младите - да учат, да могат да се образоват през целия си живот, искат чиста вода, чиста природа - чиста околна следа, каза още Нинова. Младите ни казаха още - искаме да ни помогнете да стартираме свой малък бизнес. Следователно трябва да преориентираме своята политика от политика в полза на големите икономически играчи в политика в полза на малкия бизнес, каза още Нинова.   Но младите ни казаха още - не харесваме политиката и политиците, защото се затваряте някъде и взимате решения за нас, без да ни питате, продължи тя.   \"Не искаме Европа на няколко скорости. Но нека излезем с обща позиция - не е достойно и не е справедливо в Европа да има различни стандарти и качества върху храните\", изтъкна Нинова.   Трябва да се върнем там, откъдето тръгна Европа - нейните ценности са солидарност, справедливост, свобода, завърши изказването си лидерът на БСП.", "date": "2017.12.02", "title": "Корнелия Нинова на Съвета на ПЕС: Нека излезем с общо решение срещу двойните стандарти за храните!"}
{"url": "http://epicenter.bg/article/Valchev--Ochevidno-e--che-se-zloupotrebyava-sas-zadochnoto-obrazovanie-na-uchenitsi--video-/142047/2/45", "text": "Не трябва да оставяме нито един ученик да напуска преждевременно системата на образованието. В това бе  категоричен просветният министър  в предаването \"Седмицата\" на Дарик.   Трябва да подобрим съответствието между това, което се придобива като знания и умения в образователната система, и това, което изисква пазарът на труда. Ако погледнем десетилетия напред, недостигът на работна сила ще става все по-голям заради това, че хората, които ще навлязат в пенсионна възраст, ще са много повече от онези, които да попълнят работната сила, обясни министър, като подчерта, че очакванията към системата ще стават повече В резултат на кампанията на образователното министерство над 17 000 деца са се върнали в класните стаи, като усилията продължават. Министърът посочи, че процентът на преждевременно напусналите образователната система е между 13 и 14 на сто или по груби изчисления между 130 000 и 150 000 деца от всички възрасти, но те се пресмятат на базата на предишни години, на база възрастовата група 18-24 години. Това, което се прави в момента, ще се отрази на показателя на по-късен етап, обясни Вълчев.", "date": "2017.12.02", "title": "Вълчев: Очевидно е, че се злоупотребява със задочното образование на ученици (видео)"}
{"url": "http://epicenter.bg/article/Premierat-speshno-sabira-ministri-zaradi-zloupotrebite-v-bolnitsite/142050/2/48", "text": "Спешна среща при премиера Бойко Борисов в Министерския съвет е започнала в 12,30 часа днес.   Министър-председателят извика при себе си финансовия министър Владислав Горанов и здравния министър  Кирил Ананиев във връзка със злоупотребите в болниците. На срещата в Министерския съвет присъстват представители на спецслужбите.      При лечебни заведения, които са в тежко състояние и в същия регион има и други болници, които могат да поемат нуждите на населението, може да се върви към закриване\", обяви Кирил Ананиев пред БНТ в първото си интервю, откакто е на поста. За структуроопределящи болници, които няма как да се затворят, но са в тежко състояние, ще се предприемат мерки за стабилизиране, допълни той.   Ананиев припомни, че за момента дълговете на държавните лечебни заведения са 420 млн. лв., просрочените са 162 млн. лв., а сред първите проблеми, с които се е заел начело на МЗ, е именно финансовото състояние на болниците. \"В момента правим пълен финансов анализ, на базата на който ще предложим на правителството конкретни мерки, които да подобрят структурата на системата и да оптимизират дейността\", съобщи здравният министър и допълни, че системата ще бъде преструктурирана в частта за държавните лечебни заведения.   \"По друг начин казано, ще се опитам без наличие на одобрена здравна карта да направим такава само за държавните лечебни заведения\", поясни той. \"Влизаме във всяка една държавна болница и правим анализ на цялостната й дейност, отделение по отделение, виждаме къде са ефективните и неефективните разходи\", обясни Ананиев.", "date": "2017.12.02", "title": "Премиерът спешно привика министри заради злоупотреби в болниците"}
{"url": "http://epicenter.bg/article/Rumyana-Arnaudova--Dvama-sluzhiteli-na-NAP-sa-arestuvani-s-podkup/142049/3/0", "text": "Двама служители на териториална дирекция на Националната агенция по приходите (НАП) в София от т.нар. оперативен контрол са задържани с подкуп. Това съобщи пред „Фокус“ говорителят на главния прокурор Румяна Арнаудова.   „Във вчерашния ден под ръководството на Софийска градска прокуратура разследващи полицаи от ГД „Национална полиция“ са извършили процесуално-следствени действия по повод сигнал от собственик на автосервиз в София, че му се иска подкуп от инспектори от НАП, за да не му съставят акт за установяване на административно нарушение. Поискали са първоначално 7 000 лв. и са получили във вчерашния ден 2 000 лв. Собственикът на автосервиза е подал сигнал в Софийска градска прокуратура и ГД „Национална полиция“ за това, че му се иска подкуп“, заяви Арнаудова.   Тя уточни, че веднага са били изискани специални разузнавателни средства. По думите ѝ парите са били предварително белязани от органите на разследването и същите са открити у едно от двете претърсвани лица.   „По разпореждане на Софийска градска прокуратура е запечатано служебното им помещение, което се намира на ул. „Аксаков“ 1. Предстои Софийската градска прокуратура да поиска разрешение от Софийския градски съд за претърсване и на служебното помещение. Двете лица ще бъдат задържани за 72 часа от Софийска градска прокуратура и в понеделник ще се поиска постоянният им арест в Софийския градски съд“, каза още Румяна Арнаудова.", "date": "2017.12.02", "title": "Румяна Арнаудова: Двама служители на НАП са арестувани с подкуп"}
{"url": "http://epicenter.bg/article/Mlada-zhena-zagina-v-katastrofa/142048/3/0", "text": "Млада жена загина, а млад мъж е с опасност за живота след катастрофа, станала снощи на обходния път на Враца, съобщиха от Областната дирекция на МВР.   При пътния инцидент автомобил БМВ, шофиран от мъжа на 21 години, се ударил в идващ насреща тежкотоварен автомобил ДАФ. Най-вероятно шофьорът на баварското возило е загубил управлението над колата, защото преди удара с ТИР-а тя се завъртяла на мокрия път. Загиналата жена е на 20 години, тя е пътувала на седалката до шофьора. И водачът на БМВ-то, и спътницата му са от монтанското село Медковец.   Пробата за алкохол на 53-годишния шофьор на ТИР-а от ботевградското село Врачеш е отрицателна. ", "date": "2017.12.02", "title": "Млада жена загина в катастрофа"}
{"url": "http://epicenter.bg/article/DPS-nominira-Ilhan-Kyuchyuk-za-zam-predsedatel-na-ALDE/142071/2/48", "text": "Председателят на ДПС Мустафа Карадайъ оглави делегацията на ДПС, която участва в 38-ия Конгрес на АЛДЕ в Амстердам. В състава й са включени още ръководителят на българската делегация в Групата на АЛДЕ в ЕП и зам.-председател на ДПС - Филиз Хюсменова, евродепутатите Неджми Али, Илхан Кючюк и Искра Михайлова, народните представители Джевдет Чакъров и Имрен Мехмедова, члена на ЦОБ на ДПС и член на бюрото на ЛИБСЕН Станислав Анастасов и изпълнителния директор на фондация \"Либерална интеграция\" Биршен Ибрямова. Делегатите от ДПС ще вземат активно участие в работата на конгреса при обсъждане на приоритетните теми.   Председателят на Младежко ДПС и евродепутат Илхан Кючюк е номиниран за втори мандат на позицията зам. председател на Алианса на либералите и демократите за Европа.    На конгреса ще бъде проведен и избор на ново ръководство на партия АЛДЕ - предстои преизбиране на настоящият председател Ханс Ван Баален и избор на шестима заместник-председатели, които да оглавят партията.   Либералният конгрес събра 1500 европейски либерали и демократи, които ще дискутират по приоритетни за бъдещето на Европа теми като миграцията, укрепването на европейската сигурност и сътрудничество в областта на отбраната, предотвратяването на крайното радикално насилие и защитата на европейските либерални принципи.   Приветствие при откриването на Конгреса отправиха председателят на партия АЛДЕ Ханс Ван Баален, както и изтъкнати лидери от либералното политическо семейство - Ксавие Бетел - министър - председател на Люксембург, и председателят на групата на АЛДЕ в Европейския парламент Ги Верхофщат. ", "date": "2017.12.02", "title": "ДПС номинира Илхан Кючюк за зам.-председател на АЛДЕ"}
{"url": "http://epicenter.bg/article/Radev--Razkriti-sa-krupni-zloupotrebi-i-krazhbi-v-bolnitsi-pri-razrabotka-na-spetssluzhbite/142063/2/0", "text": "Крупни злоупотреби и кражби в болници са били разкрити при разработка на специалните служби включително и ДАНС. Операцията е била обсъдена на работна среща, свикана от днес от премиера Бойко Борисов.   На съвместна пресконференция на МВР и прокуратурата, министърът на вътрешните работи Валентин Радев съобщи, че специалните служби четвърти месец са наблюдавали случващото се в сектор „Здравеопазване“. „Работата на МВР, ДАНС и прокуратурата е постоянна и засилена през третото правителство на Бойко Борисов. Основният мотив за нашата активност е, че  “, заяви Валентин Радев.   Говорителят на главния прокурор Сотир Цацаров – Румяна Арнаудова съобщи, че държавното обвинение се е фокусирало върху организирана престъпна група, която правила  .   \"Проведена е акция за данъчни престъпления и пране на пари, при която са  \". Това стана ясно от думите на административния ръководител на специализираната прокуратура Иван Гешев.   „Производството, което наблюдаваме е образувано месец септември т.г. Данните и сигналът са получени още 6 месеца преди това. В хода на вчерашния ден бяха претърсени над 60 адреса.  . Предмет са лекарства – животоспасяващи, за онкоболни, за деца. В хода на проведените претърсвания бяха иззети лекарства на стойност милиони левове. Предстои да бъде уточнено допълнително точният размер. Предстои в близките дни да се уточни веригата от обвиняеми. Очертава се да е доста дълга.  “, коментира Гешев.  Шефът на ГДБОП Ивайло Спиридонов допълни, че това е поредната реализация, която е изключително успешна. По думите му  .   \"Искам ясно да кажа, че  . В България лекарствата не са по-лоши от тези, които са в другите страни в Европа. И за въпросните молекули за лечение на онкологични заболявания, за които толкова се говори, искам да кажа следното.  \", обясни здравният министър Кирил Ананиев.   Вътрешният министър Радев допълни, че тепърва ще се чува какво става в сектор „Здравеопазване“. „ . Такива операции има няколко. Тепърва ще се чува какво става в този сектор. Много пари, а ефектът е същият. Работата ни е да сведем до минимални граници тези лоши практики. Имаме нужда и от всички медицински работници да застанат на наша страна и да ни помогнат. Тук има много специфична материя“, коментира Радев и уточни, че става въпрос за границите между живота и смъртта. „ “, подчерта той.", "date": "2017.12.02", "title": "Радев: Разкрити са крупни злоупотреби и кражби в болници при разработка на спецслужбите"}
{"url": "http://epicenter.bg/article/Sotsiologat-Dimitar-Ganev--Skeptichen-sam--che-Plevneliev-shte-se-varne-v-politikata/142069/2/0", "text": "”Скептичен съм по отношение на перспективата Росен Плевнелиев да се върне в политиката. Плевнелиев излезе от президентския си мандат като не най-одобрявания президент”. Това коментира пред Канал 3 социологът Димитър Ганев.   ”Ако действително бивш президент се яви със също публична фигура като Деси Банова, това неминуемо ще предизвика медийно внимание. Какво като е бивш президент му пречи да се влюби на тази възраст”, коментира той.   ”Росен Плевнелиев винаги е стоял близо до ”Да, България” и ДСБ и е изразявал техните позиции. Ценностно стои много близо. Не съм сигурен, че тези хора търсят човек, който да ги обедини. Те по-скоро действат като мрежа, отколкото като водени от един лидер. Реформаторският блок беше успешен проект, който успя да обедини десницата”, каза Димитър Ганев. \"От края на март месец до ноември промяна в електоралните стойности между БСП и ГЕРБ няма\", коментира още той.", "date": "2017.12.02", "title": "Социологът Димитър Ганев: Скептичен съм, че Плевнелиев ще се върне в политиката"}
{"url": "http://epicenter.bg/article/-Alfa-risarch--Balgarite-ne-znayat-kakvo-e-falshiva-novina/142052/2/0", "text": "„Българите не знаят какво е фалшива новина. Това става ясно от проучване на ”Алфа Рисърч”. „Фалшивите новини са само акцент от зависимостта или независимостта на медиите. Като важни резултати от това проучване аз бих отбелязала три факта. Факти, които същевременно са притеснителни. На първо място е зависимостта на медиите. Имаме само 10 % , които твърдят, че според тях медиите в България са напълно независими,45 процента смята,че те са изцяло зависими, останалите са някъде по средата\", заяви Боряна Димитрова от „Алфа Рисърч“ пред BiT. \"Трябва да кажем,че този въпрос поне от няколко години е сериозно и във вниманието на европейското и обществено мнение. Когато говорим за усещане и за доверие, дефиницията е по-малко важна. Защото е по-важно по какъв начин хората се ориентират в едни или други реалности, а не винаги те се ориентират спрямо дефиницията\", допълни Димитрова.   \"Преди нашето проучване през 2016 година излиза едно голяма проучване на „Евробарометър“ за независимостта на медиите в европейски контекст. 58 процента от европейските граждани казват ,че медиите в техните страни не предоставят информация, която да е свободна от политически и икономически натиск\", заяви още социологът.", "date": "2017.12.02", "title": "„Алфа рисърч“: Българите не знаят какво е фалшива новина"}
{"url": "http://epicenter.bg/article/Sergey-Stanishev--/142054/2/48", "text": "Искаме Европейският съюз да остане обединен, да няма Европа на две скорости, да няма социални неравенства и бюджетни ограничения! Това заяви президентът на Партията на европейските социалисти Сергей Станишев в реч на Съвета на ПЕС в Лисабон.   Президентът на европейската левица разказа, че преди месец е говорил с проф. Джефри Сакс, който е похвалил левицата и я е определил като \"туптящото сърце на човещината\". Станишев определи трите основни цели на левицата, трите политически битки, през следващата година - социалната политика, заложена в Гьотеборг, да не остане на книга; реформата в еврозоната да не води до Европа на две скорости, да няма страни извън еврото, в бюджета на ЕС за следващите 7 години да не се допуснат ограничения.   Битката на социалистите е бюджетът на Общността да не бъде намаляван, защото виждането на десницата е предвид новите предизвикателства като мигрантската криза, да бъдат орязани парите за земеделски и кохезионни програми. Според левицата необходимите средства могат да дойдат от облагане на финансовите транзакции и на световните гиганти, като Гугъл и Фейсбук.   В Лисабон стана ясно, че ПЕС стои зад кандидатурата на Мариу Сентену за шеф на еврогрупата - неформалния съвет на финансовите министри от страните в еврозоната. Сентену е наричан финансовия Роналдо, тъй като като финансов министър на Португалия е довел до драстично намаляване на дълга на страната и е намалил дефицита й. Според запознати в интерес на България е министър от малка страна като Португалия да заеме тази позиция, тъй като това би увеличило шансовете ни да се присъединим към т.нар. чакалня на еврозоната.   В речта си пред Съвета на ПЕС премиерът на Португалия Марио Коща подчерта, че за следващата година планират 1% дефицит.   Станишев подчерта успехите на лявото правителство на Португалия, като каза, че до преди две години португалците са били обезсърчени, но днес за пръв път от 1994 г. разликата между най- бедните и най-богатите се топи. \"Виждаме, че страната се е променила, това е чудо\", отбеляза Станишев, а залата го аплодира. Президентът на ПЕС посочи, че за две години в страната са открити нови 270 хиляди работни места.    ", "date": "2017.12.02", "title": "Сергей Станишев:  Искаме Европа да остане обединена, а не на две скорости!"}
{"url": "http://epicenter.bg/article/Valentin-Radev--Nyama-opasnost-za-naselenieto-sled-dazhdovete/142058/2/48", "text": "„Населението след дъждовете, обстановката в страната е спокойна. Това каза на извънреден брифинг в Министерския съвет министърът на вътрешните работи Валентин Радев, предаде „Фокус“.   „Няма опасност за населението. Всичко е под контрол и това е благодарение на превантивната дейност, която прави правителството при особени случаи. Спокойно е вече и в София, и в Южна България, в Югозападна България, където се изляха най-много дъждове. Всъщност най-много бяха в София. Наблюдаваме само изхода на река Искър от София към Нови Искър. Надявам се, че и там няма да има проблеми. Очакваме, че до утре сутринта няма да има проблем с оттоците от водите в София. Няма проблем никъде с пътищата – нито от вятъра, нито от наводненията“, коментира Радев и увери, че няма вече и проблеми с електроснабдяването.   От думите му стана ясно, че по време на днешната среща в Министерски съвет при премиера Бойко Борисов са обсъдени данни от специализирана операция срещу корупцията в здравеопазването. „Непреклонни сме по прекрачването на закона от страна на участници в процеса на здравеопазването. Правителството не се отказва от това, което прави в областта да дисциплинира системата на здравеопазването, включително и работата на Министерството на вътрешните работи и специализираните му служби. Председателят на ДАНС беше също на срещата с премиера“, вътрешният министър.   В 16 часа в сградата на МВР ще бъде дадена повече информация за специализираната операция. „Считаме, че вчерашният и днешният ден има реакция по темата, благодарение на това, което беше направено и операцията, която завърши и други, които са в ход. Непреклонни сме и тази работа по прекрачването на закона от участници в процеса на здравеопазването няма да я прекратим и ще продължим натам“, заяви вътрешният министър.   От думите му стана ясно, че операцията е свързана с кражби в системата на здравеопазването.", "date": "2017.12.02", "title": "Валентин Радев: Няма опасност за населението след дъждовете"}
{"url": "http://epicenter.bg/article/Svilenski--Po-vreme-na-obsazhdaneto-na-byudzheta-vidyahme-kak-upravlyavashtite-smachkaha-parlamentarizma/142062/2/48", "text": "„По време на обсъждането на бюджета видяхме смачкването на парламентаризма, защото не може, който и да е министър, да подложи на такъв натиск парламентарните групи.” Това заяви зам.-председателят на ПГ на „БСП за България” Георги Свиленски по Дарик радио.   Той обясни, че е имало решение за отпускане на 1,2 – 1,3 милиона лева за Зографския манастир и за „Свети Александър Невски”, при това прието решение, а в бюджета то не фгурира. „Това е нарушение на правилника на НС и Конституцията на страната ни. Не говорим за отхвърлено предложение от Народното събрание, а за прието, което не фигурира обаче в бюджета”, обясни Свиленски.   „     „Трябва да бъдат разгледани концесиите, обществените поръчки, приватизацията, участието на силовите групировки в разграбването на държавната и общинска собственост”, каза също Свиленски. Затова по думите му е нужно лидерите на политическите сили да проведат разговори, да се преразгледа всичко това, след което да се прецени къде законодателството трябва да бъде променено. Той обясни, че левицата е поискала главния прокурор да  дойде в НС и да обясни колко дела са спрени по давност, къде законодателството пречи на прокуратурата да си свърши работата.   „Вотът на недоверие го внасяме веднага след като приключи приемането на бюджета и след като се проведе вторият кръг преговори с ДПС”, каза още Свиленски.", "date": "2017.12.02", "title": "Свиленски: По време на обсъждането на бюджета видяхме как управляващите смачкаха парламентаризма"}
{"url": "http://epicenter.bg/article/Lovna-hizha-se-sruti--edin-chovek-zagina/142068/3/0", "text": "Ловна хижа се срути в Златоградско. Вследствие на проливните дъждове, скална маса се е свлякла и е помела ловната хижа, където към момента е имало осем души, предаде bTV.   При инцидента са пострадали двама души. Един от тях, 62–годишен мъж от златоградското село Долен, е починал в линейката на път за болницата. Спасителни екипи и Спешна помощ са реагирали светкавично, но за съжаление той е издъхнал от получените травми.   Инцидентът е станал днес около 16:00 ч. В момента на място са полицаи, пожарникари и разследващи.  ", "date": "2017.12.02", "title": "Ловна хижа се срути, един човек загина"}
{"url": "http://epicenter.bg/article/Politsiyata-izdirva-28-godishna-zhena/142056/3/0", "text": "Полицията издирва 28-годишната Кристина Стефанова Попска. Младата жена е висока около 168 см, с дълга кестенява коса и зелени очи. В неизвестност е от 27 ноември вечерта. Била е облечена със сиво палто, рокля в черно и жълто, обута с боти.   За нея се знае, че на другия ден, 28 ноември, около 7 часа сутринта е била забелязана да се качва в автобус от градския транспорт в района на ж.п. гарата в Пловдив.   Хората, които имат повече информация за издирваната, могат да подават сигнали на тел. 112 или в най-близкото поделение на МВР.", "date": "2017.12.02", "title": "Полицията издирва 28-годишна жена"}
{"url": "http://epicenter.bg/article/Poddarzhashtata-firma-shte-plati-shtetite-po-kolite--spukali-guma-na-magistrala--Trakiya-/142057/3/0", "text": "Фирма „Автомагисрали“ ЕАД, която поддържа участъка около 13-ия км на АМ „Тракия“, ще поеме всички щети на шофьорите и автомобилите им, които вчера попаднаха във внезапно отворила се дупка на платното, съобщи БТВ.   Пострадалите са над 15. Днес дупката, която се намира в платното в посока Пловдив, е с размери около 100 на 70 см и дълбочина около 15 см.   Ремонтните работи ще започнат всеки момент, чакат се машините, каза Георги Стоянов, отговорник за участъка от страна на „Автомагисрали“ ЕАД. Той увери, че проблемът ще бъде отстранен в най-скоро време, като се надява това да стане преди понеделник, когато се очаква да падне нов сняг.   Стоянов призова водачите да карат за повишено внимание и поднесе извиненията на фирмата.", "date": "2017.12.02", "title": "Поддържащата фирма ще плати щетите по колите, спукали гума на магистрала „Тракия“"}
{"url": "http://epicenter.bg/article/Varnenski-advokat-e-zadarzhan-za-vnasyane-na-narkotitsi-v-zatvora/142059/3/0", "text": "Варненски адвокат е задържан снощи, след като е внесъл близо 4,5 грама хероин и над 5 грама амфетамини в затвора в града, съобщава Нова телевизия.   Юристът е с обвинение за разпространение на наркотици и ако бъде признат за виновен, той може да получи присъда до 10 години. Адвокатът, който има 15-годишна практика, се опитал да достави наркотиците на двама свои клиенти лишени от свобода.   В понеделник Варненската окръжна прокуратура ще поиска постоянна мярка за неотклонение \"задържане под стража\".", "date": "2017.12.02", "title": "Варненски адвокат е задържан за внасяне на наркотици в затвора"}
{"url": "http://epicenter.bg/article/Ruski-medii--Donald-Tramp-e-sabotiral--Severen-potok-2-/142060/11/33", "text": "Руски анализатори смятат, че САЩ и президентът Тръмп продължават с всякакви средства да се опитват да попречат на изграждането на \"Северен поток - 2\".  В обширен материал на страниците на сайта на РИА Новости, популярният руски  анализатор  и  блогър Иван Данилов, известен като Crimson Alter, анализира опитите на американците и някои западноевропейски кръгове да попречат на изграждането на втората газова връзка между Русия и Германия, \"Северен Поток – 2\", пише Дир.бг.   Според него, през последните няколко дни газопроводът \"Северен поток-2\" е подложен на масивна дипломатическа и информационна атака. Ройтерс дори е пуснала материал със заглавие: \" Говорител на Държавния департамент на САЩ заяви, че \"Северен поток - 2 \"няма да бъде построен\".   Агенция Bloomberg, от своя страна, публикува материал, който описва \"план за потискане на руския газ за Германия\". Там се твърди, че въпросният  план вече се изпълнява с пълната подкрепа от Европейската комисия. Към антируските действия на американските държавни структури и компании се присъединил и датският парламент, който всъщност бил забранил изграждането на Северен поток-2 в териториалните му води. Някои руски медии и експерти се присъединили към общия хор, публикувайки  материали, в които се определят политическите рискове, свързани с изграждането на газопровода.   Все пак, ако някой си направи да прочете и самите материали, не само заглавията им, извън политическия и дипломатически контекст, тогава се очертава различна картина, твърди Данилов. Той коментира съобщението на агенция Ройтерс относно  изявлението на заместник-помощник секретаря в Бюрото за енергията на Държавния департамент на САЩ Джон Маккарик за американски санкции срещу европейски компании, които участват в изграждането и финансирането на \"Северен поток - 2\".   \"Американският дипломат наистина твърди, че  Държавният департамент \"очаква\", че  Северен поток - 2 няма да бъде построен, но ако прочетете цялата стенограма на изявлението му, можете да видите, че по-нататък в нея той посочва какви  американски действия трябва да бъдат предприети след изграждането на газопровода\", посочва анализаторът.   По думите на Маккарик, САЩ трябвало да разгледат \"рамките на проекта\", за да преценят какви действия  и  санкции трябва да бъдат предприети спрямо компаниите участващи в изграждането му. Мнозина коментатори виждат в това изявление открита заплаха към партньорите на Газпром от европейска страна с цел те да бъдат заставени  да се откажат от участието си в проекта.   Според Данилов, тези заплахи едва ли ще подействат, тъй като, според текста на американския документ за санкциите, те няма да бъдат прилагани за проекти, инициирани до втори август 2017 година (какъвто е Северен поток-2). В тази насока той сочи изявлението на главата на Wintershall, основен европейски партьор в изграждането на газопровода, Марио Мерен: \"Разбира се, ние видяхме обяснението, дадено от американското правителство и на първо място мисля, че то ясно показва, че ние ще продължим да подкрепяме проекта. Финансираме проекта заедно с други международни компании\". Все пак, според руския анализатор, с оглед на \"токсичните взаимоотношения\" между Тръмп и  част от администрацията му, която открито го саботира,  не може да се изключи напълно вероятността Държавният Департамент да отмени собствените си тълкувания, задълбочавайки  (санкционния) натиск над европейските участници в проекта за газопровод. Анализаторът напомня, че при приемането на последния пакет санкции, някои висши еврочиновници, сред които министърът на икономиката на Германия Бригита Циприс, както и  самия председател на Еврокомисията  Юнкер, заплашиха с ответни санкции, ако САЩ въведат едностранно такива срещу европейските компании, участници в такива проекти. Според Данилов, от една страна открита търговска война между САЩ и Европа е малко вероятна, но от друга, американците не могат директно да признаят евентуално поражение в опитите си да попречат на изграждането на газопровода.   Той смята, че проектът за изграждане на допълнителен терминал за компресиран природен газ няма как да обезпечи повече от 10 на сто от потреблението, което би осигурил \"Северен поток-2\". От друга страна, датската забрана за преминаването на тръбата през датски  териториални води, само  е довела до удължаването и с 10 километра, а Дания щяла да загуби съответните транзитни такси. Като извод, авторът заключава, че въпреки нарасналия медиен шум, проектът ще бъде реализиран, тъй като е изгоден и на двете страни, а европейците са склонни да приемат известен политически  риск в името на сигурните и достатъчни по обем доставки  на природен газ.", "date": "2017.12.02", "title": "Руски медии: Доналд Тръмп е саботирал „Северен поток-2“"}
{"url": "http://epicenter.bg/article/Ubiha-terorista-Ahmed-Chataev--kogoto-sadat-v-Plovdiv-pusna-na-svoboda/142061/3/0", "text": "Ахмед Чатаев, котото пловдивските магистрати пуснаха на свобода през 2011 г. ,е бил ликвидиран при спецакция в Грузия. Той беше командир в \"Ислямска държава\", заподозрян като организатор на атентата на летище \"Ататюрк\" в Истанбул през юни 2016 г., подозиран за кървавия петък 13-ти във Франция, както и за убийството на двама души.   Операцията е осъществена от спецслужбите в Грузия миналата седмица, съобщи говорителката на грузинската държавна сигурност Нино Гиоргобиани, предава „Ройтерс“. В операцията, състояла се на 22 ноември, са убити трима, като е потвърдено, че един от тях е чеченецът Ахмед Чатаев. Той е бил идентифициран чрез анализ на ДНК и пръстови отпечатъци с помощта на ФБР .   Операцията в жилищна сграда в предградие на столицата Тбилиси е продължила 20 часа. В нея освен тримата заподозрени терористи е бил убит един грузински полицай и ранени трима негови колеги. Арестуван е бил един член на въоръжената група.   Грузинският вътрешен министър Гиорги Гахария направи изявление, в което бе споменато, че вероятно джихадистите са влезли в Грузия нелегално, но уточни, че продължава уточняването на подробностите по случая.   Чатаев е бил пуснат на свобода от съда в Пловдив през 2011 година. Чеченският сепаратист и е бил задържан у нас при опит да премине нелегално през ГКПП „Кулата\" от България в Турция. Пред съда в Пловдив той  разказа и как е загубил ръката си, той е инвалид 2-ра група. В руски концлагер са му отрязали ръката и са го измъчвали с ток, горили са ръцете му с проводници. През 2000 година  е ранен в ръката и стомаха в сражение между руската армия и сепаратисти от Урус-Мартан.   „Имаше статут на политически бежанец и се ползваше с всички права като такъв. По време на делото имаше изключителна активност от страна на правозащитни организации. На втора инстанция съдът нямаше думата, защото прокурорът оттегли искането и съдът не се е произнесъл\", обясни адвокат Веселин Георгиев, който е представляваше Чатаев.   По-късно е арестуван последователно в Швеция, Украйна и Грузия за различни провинения, но всеки път е освобождаван под натиска на правозащитници, вместо да бъде екстрадиран в Русия.   При самоубийствения бомбен атентат на истанбулското летище \"Кемал Ататюрк\", за чийто организатор е сочен чиченецът, загинаха 45 човека и десетки бяха ранени. Турските власти назоваха Ахмед Чатаев, бивш полеви командир в ИД, като евентуален организатор на терористичния акт.   Чатаев, известен с прозвището Едноръкия Ахмед, е вербувал войници за джихадистката групировка. През октомври тази година чеченецът е  включен в списъка на санкционираните за тероризъм лица, изготвян от Министерството на финансите на САЩ. В черния списък на ООН пише, че Чатаев е бил на висока позиция в \"Ислямска държава\" и е обучавал рускоезични джихадисти.", "date": "2017.12.02", "title": "Убиха терориста Ахмед Чатаев, когото съдът в Пловдив пусна на свобода"}
{"url": "http://epicenter.bg/article/Prints-Hari-shte-podari-80-mln-dolara-na-britanskata-ikonomika/142070/7/0", "text": "Когато британският принц Хари и американската актриса Меган Маркъл обявиха годежа си в понеделник фирмите за сувенири на Острова запретнаха ръкави. Кралското семейство е сериозен бизнес във Великобритания, като според експерти сватбата през 2018 г. може да възлезе на 60 млн. паунда (80 млн. долара) в допълнителни продажби, пише агенция „Блумбърг“.   „Екипът по дизайн работи неуморно“, заяви Памела Харпър изпълнителен директор на базираната в Лондон компания Halcyon Days, която ще започне производството на порцеланови продукти, посветени на сватбата, веднага щом датата й бъде обявена. Досега от Кенсингтънския дворец са съобщили само, че церемонията ще е през май 2018 г. Харпър е научила за годежа чрез съобщение на телефона си, но преди това слуховете за събитието бяха доста добре разпространени от британската преса и Halcyon Days вече разработва идеи за продукти, цветове и дизайн.   „Кралските сватби обикновено не идват с голямо предизвестие“, посочва Харпър и допълва, че „трябва да изпреварим нещата“. Бързането да бъдат произведени тематичните дрънкулки и сувенирчета се определя от размера на очакваното възнаграждение. Бракът на принц Уилям и Кейт Мидълтън през април 2011 г. стимулира броя на туристите с 350 000 само през същия месец, показват данни на британската Национална статистическа служба.   В същото време сватбата допринесе за увеличение с 527 млн. паунда на разходите в продажбата на дребно, включително 199 млн. паунда за сватбени сувенири, показват данни на британската компания Център за проучвания на търговията на дребно. Според директора на Центъра Джошуа Бамфорд икономическият тласък този път не се очаква да е чак толкова голям. За разлика от по-големия си брат, Хари не е престолонаследник. В момента той е пети поред за наследяване на короната и ще стане шести, след като Кейт роди третото си дете. Въпреки това според Бамфорд все пак могат да бъдат събрани около 60 млн. паунда от потенциалните купувачи.   Един от най-старите магазини за колекционерски порцелан в Англия - Royal Crown Derby, започва работа с производството на сувенири по повод коронацията на крал Джордж Трети през 1761 г. Бизнесът продължава да процъфтява 250 години по-късно и по време на кралската сватба през 2011 г., която е допринесла за 10% от продажбите през тази година, казва маркетинговият директор на Royal Crown Derby Стивън Роули.   По повод годежа на принц Хари компанията започва да обмисля модели още преди два месеца. „В момента чакаме датата и титлите, за да завършим детайлите за дизайна и да започнем производство колкото се може по-скоро“, посочва той. Само няколко часа след съобщаването на годежа сайтове започнаха продажбата на ограничен брой порцеланови чинии, включващи официалния годежен портрет на двойката. Базираната в Съри компания за сувенири Bradford Exchange е продала 2017 чинии, всяка от която на цена от 59,98 паунда, без в сумата да е включена цента за доставката. Продуктите на Halcyon Days, произведени от 75 души персонал на две поточни линии, ще да бъдат пуснати в продажба чак след Коледа.   Половината от продукцията на компанията се изнася, въпреки че според Харпър чуждестранните туристи във Великобритания имат по-голям дял от общия размер на продажбите. Силата на кралската мистична романтика ще бъде подсилена от Маркъл – звездата на сериала „Костюмари“, като анализатори очакват нейната собствена марка да зарази още повече американци със сватбената треска.   „Това ще ни даде допълнителна възможност да увеличим продажбите и присъствието си на американския пазар, заради което ние сме много развълнувани“, каза Роули от Royal Crown Derby. На годишна база кралското семейство осигурява 550 млн. паунда увеличение на икономиката посредством туризъм, изчисляват от консултантската фирма Brand Finance.   Опашки от хора се вият пред Бъкингамския дворец, Уиндзорския дворец и други бивши и настоящи кралски резиденции. Общо 4,4 млн. души са посетили обекти, свързани с кралското семейство, през 2016 г., съобщават от благотворителната организация Исторически кралски обекти, която ги управлява.  ", "date": "2017.12.02", "title": "Принц Хари ще подари 80 млн.долара на британската икономика"}
{"url": "http://epicenter.bg/article/Hristo-Stoichkov--Balgarskiyat-futbol-ne-e-kato-predi/142065/8/0", "text": "Легендарният български футболист Христо Стоичков говори пред хърватското издание \"Спортске новости\".   В него Камата сподели мнението си за хърватския национален отбор и Ивайло Петев. Стоичков обърна внимание и на българския футбол. Според него Лудогорец е най-добрият отбор в България, но за да върви напред родният футбол, трябва да дават шансове на родните футболисти.   \"За съжаление сега българският футбол не е като преди. Виждате, че в най-добрия български отбор - Лудогорец, има само двама българи. По този начин не може да развиваш местните таланти и националния отбор\", каза Стоичков.", "date": "2017.12.02", "title": "Христо Стоичков: Българският футбол не е като преди"}
{"url": "http://epicenter.bg/article/Richard-Bransan-hvali-Grisho--Ubedih-se-zashto-Grigor-e---3-v-sveta/142067/8/0", "text": "Григор Димитров заема дейно участие в демонстративното шоу \"Necker Cup\" - турнирът, организиран от милиардера Ричард Брансън.   \"Беше изключително да видя някои брилянтни имена от тениса един до друг. Сред тях бяха Мартина Навратилова, Давид Налбандян, Жюстин Енен, Роберто Баутиста Агут, Янко Типсаревич, Томи Хаас и спечелилия наскоро АТР финалите Григор Димитров\", изтъкна Брансън.   \"Насладих се на няколко разигравания с Григор извън състезанието и успях да се убедя защо достигна до №3 в света\", призна милиардерът.   \"Вероятно любимото ми разиграване от турнира до момента се получи между Григор и Мартина - не съм сигурен, че ще видим по-добро,\" каза организаторът на турнира.   Григор е на почивка на острова на Ричард Брансън. Шампионът отдъхва заслужено там след големите титли, за които се пребори тази година. Българският тенисист грабна трофеите в Бризбън, София и Синсинати, както и на финалния турнир на АТР в Лондон. Така той се изкачи на трето място в световната ранглиста.", "date": "2017.12.02", "title": "Ричард Брансън хвали Гришо: Убедих се защо Григор е № 3 в света"}
{"url": "http://epicenter.bg/article/Sufi-hlebar-peche-sladki-za-shtanda-na-bezhantsite/142055/9/0", "text": "Томително благоуханен хляб без  захари, овкусители, ензими и консерванти  приготвя всеки ден в кухнята на хотел „Женева”  пекарят Мохамад Чубдари.    Печивото свършва мигновено, защото хората от блоковете и офисите наоколо са разпространили от уста на уста мълвата колко дъхав и полезен  е хлябът.  Още повече, че основната му съставка е лимецът, който не може да бъде генно модифициран и е култивиран преди 18 хиляди години.  Квасът пък, с който единствено приготвя творбите си Меди, както го наричат приятелите, съдържа пробиотик, витамини С и В6, калций, желязо и магнезий.   Част от сладките, които Мохамад приготвя са вегански, защото той самият не вкусва месо, мляко и  яйца, но по нищо не се различават от „класическите”. Освен, може би, че са по-вкусни.  Освен за постещите в момента, те са много подходящи за хора с алергии или на диета.    Всеки, който иска да ги опита, може да отиде в неделя на 23-ия благотворителен базар на Международния женски клуб в Интер експо център и да потърси Чубдари на щанда на Върховния комисариат за бежанците към ООН.   Мохамед , който живее със статут на бежанец у нас, е поканен да представи там творбите си (защото печивата у са произведение на изкуството) и лично да обяснява      Майстор пекарят произхожда от Иран. Когато е на 14 години баща му се преселва в отвъдното и от весел и общителен юноша Меди се превръща в мълчаливец, който страни от другарите си в междучасието. Неговият учител по поезия (в Иран уроците по литература се наричат часове по поезия)  се приближил  и го попитал защо се е променил така. Мохамад му споделил, че сънува плашещи сънища.     Преподавателят го успокоил, че човекът от   странните видения всъщност е един от  суфи учителите, част от които са Омар Хаям, Мевляна, Фердоуси… Думата суфи на арабски означава чистота, а на гръцки – мъдър.  Така Мохамад е въведен в суфизма, впечатлителната му душа поема  към  учението, чрез което човек може да научи как да пътува в Божественото присъствие, да пречисти вътрешната си същност от нечистотата и да я разкраси с различни похвални черти“.  Чубдари престава да ходи в джамията, което в строго религиозното иранско общество се смята за тежка простъпка и семеен срам.   Но от този факт печелят клиентите му в хотел „Женева”, които могат да са сигурни, че хлябът и сладкишите им се приготвят от чист и духовен човек.   От 15-годишен Меди сутрин преди училище и веднага след занятията тича в пекарната да прави хляб – занимание най-близко до сърцето му. Дори когато започва да учи в университета в Техеран компютърни науки, продължава да меси с упование.   Неговият суфи учител му обяснил, че може да бъде инженер, преподавател, музикант, но задължително всеки последовател на философията трябва да има занаят „За да могат ръцете да сложат  хляб в устата, през деня трябва да са работили”. Затова всеки суфи трябва да е усвоил и занаят. Физическият труд трябва да е част от живота му.     Собственикът на хотел „Женева” – Димитър Георов, когато се запознава  с Чубдари при д-р Людмила Емилова, веднага усеща  близост във вижданията. Той от години се интересува от българската история и осъзнал, че хлябът, който персиецът Мохамад приготвя по древна рецепта, практически е насъщният на прабългарите.   Режисьорът Стилиян Иванов снима продължение на филма си „Дервишите – мистиците на Изтока” ,  чиято премиера преди пет години в киносалоните на България мина под егидата на ЮНЕСКО.  Главен герой в новата лента, която ще бъде на екран след няколко месеца,  е суфито хлебар Мохамад Чубдари.  А самият майстор обещава след Нова година да предлага безглутенов хляб без брашно, на основата на семена и ядки.  ", "date": "2017.12.02", "title": "Суфи хлебар пече сладки за щанда на бежанците"}
{"url": "http://epicenter.bg/article/Shefat-na-GDBOP--Arestuvani-sa-7-dushi--iznasyali-lekarstva--plateni-ot-NZOK/142064/3/0", "text": "От 7 лица се състои организираната престъпна група, занимаваща се с износ на лекарства.   „Лекарства, които са заплатени от НЗОК, са изкарвани от употреба и вкарвани в документооборот и износ в чужбина. Бяха доведени над 20 лица в ГДБОП. Организираната престъпна група се състои от 7 лица. Бяха задържани за 24 часа. Доказателствата ще бъдат достатъчни вероятно, които сме предоставили в прокуратурата. Става въпрос за най-различни аптеки. Има си хора, които са били изкупвачи на тези лекарства“, заяви диреторът на ГДБОП Ивайло Спиридонов на пресконференция в МВР. Административният ръководител на специализираната прокуратура Иван Гешев допълни, че ще се разследва всичко, което има отношение към основния предмет на делото. „Операцията е проведена в София, Шумен, Сливница, Пловдив. Престъпленията са икономически. Имаме амбицията максимално бързо да обработим огромния обем от информация и доказателства и да привлечем лица в качество на обвиняеми. Няма как този тип разследвания да се започне веднага с привличане на обвиняеми. Следващата седмица ще имате пълната информация какво е предприето. Имаме информация за обособен лидер, но ще дадем информация следващата седмица“, допълни той. Те не пожелаха дадат информация дали сред проверените аптеки има и такива на лидера на „Воля“ Веселин Марешки.", "date": "2017.12.02", "title": "Шефът на ГДБОП: Арестувани са 7 души, изнасяли лекарства, платени от НЗОК"}
{"url": "http://epicenter.bg/article/Zhena-zagina-pri-katastrofa-vav-Varnensko/142066/3/0", "text": "Жена, пътуваща в лек автомобил, загина след катастрофа до село Калиманци. Катастрофата е възникнала днес, около 10 часа, на около 1,5 км след село Калиманци, в посока Варна, съобщиха от пресцентъра на МВР.   75-годишният водач на Л.А. „Фолксваген” Д.Д. от с. Калиманци, по време на движение, при излизане от десен завой, губи контрол над автомобила, навлиза вдясно в банкета, след това рязко свива вляво и блъска странично Л.А. „Пежо”. Вследствие на сблъсъка, на място е загинала пътничка от първия автомобил – 67-годишна жена.   Водачът на Л.А. „Фолксваген” е настанен за наблюдение в МБАЛ „Света Анна” с комоцио. За лечение е настанена и 50-годишна жена от втория автомобил, която е получила фрактура на ребра.   По случая е образувано досъдебно производство.", "date": "2017.12.02", "title": "Жена загина при катастрофа във Варненско"}
